---
master_file: "[[@KagylokurtAzArnyek]]"
---
# Index for Kagylókürt – Az árnyék fenomenológiája.pdf

Mindig veled... Az árnyék fenomenológiája
Az árnyék optikai jelenség – mondja a tudomány szabatos
nyelvezete. Egy nem átlátszó test mögött keletkező fénymentes tér
szegmens, amit a fény egyenes vonalú terjedése okoz. Az árnyék
alakja a test megvilágított keresztmetszetétől s az árnyékot felfogó
ernyő helyzetétől függ. Az árnyékkúp tengelyére merőleges ernyőn
az árnyék a megvilágított objektum keresztmetszetéhez
geometriailag hasonló. A fényforráshoz és az objektumhoz képest
ferde felületre vetődő árnyék torzul.
Optikai jelenség csupán?
De ha az árnyék csupán optikai-fénytani jelenség volna, akkor miért
tartana az ember az árnyéktól? Miért keltene baljós képzetet,
feszélyező érzést az árnyék? Miért kötődik a művészetben, a
néprajzban, a szimbolikus terminológiában és a misztikában is a
legtöbb esetben kétes jelentés az árnyékhoz? Ha az árnyék nem
volna átvitt értelemben is valós, nem rettegne tőle az ember,
márpedig az árnyék ősidők óta velünk van, s a tőle való rettegés is
kíséri az embert, akár az árnyék...
Egy Hu nevezetű tanítvány folyton szorgoskodott, attól fogva, hogy
föleszmélt, egészen addig, amíg pihenni nem tért, folyton hasznos
dolgokkal foglalatoskodott. Így teste folyton feszült volt, izmai
elsenyvedtek és gyakran betegeskedett.



Lie-ce hívatta Hut, és így szólt hozzá:
– Nézd meg az árnyékodat!
Hu hátratekintett az árnyékára.
– Mit csinál az árnyékod? – kérdezte Lie-ce.
– Azt csinálja, amit én is csinálok – ül, és veled beszélget.
– Mindenben követ téged az árnyékod? – kérdezte Lie-ce.
– Persze, természetesen! – válaszolt Hu.
– Akkor tehát te vagy a mester és az árnyékod a szolgád, igaz?
– Igen, így van – állapította meg Hu.
– Nos hát, – folytatta Lie-ce – mostantól fogva déltől kezdve
egészen alkonyatig legyen az árnyékod a mestered, te pedig a
szolgája. Kövesd mindenben az árnyékodat, azt csináld, amit ő
csinál!
Mivel Hu árnyéka önmagától nem mozdult, Hu kénytelen volt egész
délután nyugton maradni. Következésképpen teste ellazult, izmai
megerősödtek és visszanyerte egészségét.
Tanulságos történet az árnyék hasznáról. Lie-ce – ha élt, Csuang-ce
előtt élt, mert az utóbbi mint hajdani nagy bölcsre hivatkozik rá. A
Lie-ce-nek tulajdonított könyvet azonban némileg Lao-ce után
állították össze. Elképzelhető, hogy későbbi bölcselők Lie-ce
szellemi utódainak tekintették magukat, s így cselekedeteiket és
tanításaikat elődjüknek tulajdonították, így a gyűjtemény
valószínűleg ténylegesen kompiláció. De ez semmit sem von le a
tanulság értékéből. Mint ahogyan a gyorsan és kétes úton történő



meggazdagodásról is azt mondják, a második generáció esetében
már senki sem firtatja a vagyon forrását... úgy évszázadok, netán
ezredévek távolából vajmi kevéssé fontos az amúgy is nagyon
képlékeny történetiség vagy ok-adatolhatóság. Mert a tanulság
máig érvényes: az ember olykor ura az árnyékának, de sokszor az
árnyéka uralja az embert...
Utánzat, vetület, leképezés
Csak árnyéka önmagának! – súgnak össze a rossz nyelvek az éppen
nehézségekkel küzdő ember háta mögött, aki meggörnyed, mintha
teher nyomná a vállát, szeme karikás és beesett, fénye-ragyogása
eltűnt, derék kiállása bizonytalanná vált, és egyáltalán olybá tűnik,
mintha nem lenne birtokában önmagának, hanem a szétesés felé
tartana.
Ha az ember lehet önmaga árnyéka, akkor nem szabad felednünk,
hogy az ember eredetiben is árnyék, kép, vetület, mert úgy
mondják, az ember az Isten képmása, árnyéka.
Ebben az értelemben az árnyék nem fenyegető, baljós jelenség,
hanem másolat, kópia, vetület, többé-kevésbé sikeres utánzata az
eredetinek. Mint az árnyjáték, ami az eleven emberi alakok
mozgását felhasználva régi-új divathullámot gerjeszt.
Árnyékjáték
(dram.), keletről, szorosabban Khinából az oszmánokhoz
átszármazott neme a szinpadi előadásnak. Az oszmánoknak
úgyszólván drámájok és így szinpaduk sincs s ennek hiányát pótolja
a Karagöz, az Á. Ez előadásoknak technikája igen egyszerű: egy
átlátszó fehér vászonfal hátuljára szoríttatnak szintén átlátszó,
finoman kifestett bőrbábok, melyek minden irányban mozgathatók
és a háttérből rájok eső világítás által nagy és domború alakban



tünnek a néző elé. Ezeket a karagözdsi, a török impreszário, ki egy
személyben vállalkozó, igazgató, költő, szinész, nagyon ügyesen
tudja mozgatni és beszéltetni. (Pallas)
A török árnyjáték klasszikus figurái a nőcsábász Karagöz és cinkosa,
továbbá a bárgyú és gazdag paraszt, az albán haramia s a
szélhámos dervis, valamint mellékalakok, mint szolgák, házalók,
ópiumszívók és olykor nőalakok. Még keletebbre tekintve Indiában
és Jáván találunk igen fejlett árnyjátékokat, amik nemcsak világi
eseményeket, hanem a szent hagyomány isteni történeteit is a
közönség elé viszik. Így a szereplők nemcsak a való élet
árnyékfigurái, hanem az isteni rendnek a képviselői is.
Ha az árnyjáték a való élet árnyképe, akkor a való élet mi módon
visszképe az isteni realitásnak? Ha az árnyjáték alakjaira gondolunk,
azoknál egyszerre szerepelnek az ember nemesebb és
nemtelenebb vonásait megtestesítő figurák. Az istenek árnyéka, az
ember is ilyen módon volna mása az eredetinek? Vagy másképpen:
ilyen emberszerű volna az istenek világa?
Nos, ontológiailag az embert tekinthetjük isteni hasonmásnak, de
hibáit és hiányosságait mégsem vetíthetjük vissza az eredeti alakra.
Mintha az ember-árnyképre egy másik árnyék is vetődne, az
esendőség árnyéka. Az emberben lehetőségként jelen van a
tökéletesség, de kíséri az esendőség árnyéka is. Lelkének
fényességét beboríthatja a szellemi tévelygés, az anyag sötét
felhője. Ennek az anyagi árnyéknak a legtöményebb
összesűrűsödése az ördög, akiről azt mondják, nincs árnyéka, mert
az maga árnyék, az Istennek „árnyéka”. Ez az árnyék s az ember,
mint isten-árnyék ugyan nem azonosak, de sajnos olykor nem is
esnek olyan messzi egymástól.
„Az árnyék a földön kúszik nesztelenül, az árnyék a földre vetődik,



és a falakon táncol... nincs súlya és nincsen igazi léte, mert rémkép
és a fény rabszolgája. Az árnyék sorsa a sötétség.” (Szepes Mária:
Vörös oroszlán)
Az egyiptomi világkép szerint az ember többes összetételű. Talán a
Ka a legismertebb fogalom, ez a szikra, a vitálesszencia. Mikor a Ka
elhagyja a testet, az holt tetemmé válik. A további alkotók a Ba
(személyiség), Akh (szellem), Ren (név) és Seuth (árnyék),
vizsgálódásunk szempontjából ez a legfontosabb. Az árnyék mindig
kíséri az embert, s ezért tartalmaz is valamit belőle, mint valamiféle
lenyomat. Ennek okán az emberekről vagy istenségekről készült
képmásokat és szobrokat is olykor árnyéknak nevezték. Az árnyék a
halál megtestesítője, Anubisz szolgája is, akit apró fekete
emberalakkal jelenítettek meg.
A középkori Európában érvényben volt az úgynevezett
árnyékbüntetés, amikor bizonyos cselekményeket névleges módon,
vagy egyenesen az adott ember árnyékán toroltak meg.
„...az ember árnyéka személyiségének oly kiegészítő része, melyet
büntetéssel is lehet sujtani, megbélyegzéssel is lehet illetni. Ez a
felfogás szülte az u. n. árnybüntetések (Scheinbusse) többrendbeli
fajait, minők az álmodott bűntények, vagy vétségek szintén csak
valami szinleges lakolással való megtorlásai általában; de különösen
azok, melyekben az illető árnyéka a bünhödő. Ilyen példa a régi
német jogszokásokban az, hogy a vándorkomédiás-, hegedős- és
jongleurnépség megvetett és jóformán jogtalannak tekintett
társadalmi osztálya csak a sértő fél árnyékán vehetett magának
látszólagos elégtételt.” (Pallas)
Homérosz, s a görög-római klasszikus civilizáció nyomán szabadon
az árny a megholt lelkének szelleme, amelyben pontosan
fölismerhető az alak, noha a ködszerű figura csak bizonyos



feltételek mellett látható, s általában hangzó hatás vagy
tapinthatóság nem is kötődik hozzá. Mai fogalmainkkal akár
holografikus lenyomatnak is nevezhetnénk az árnyat.
„Hwuy-king, Hwuy-tah és Tao-csing tovább indultak Buddha
árnyékának helye felé Nagara-országba1, de Fa-hszien s a többiek
Woo-csang-ban maradtak a nyári visszavonulás idejére2. Mikor ez
befejeződött, dél felé indultak, és megérkeztek Soo-ho-to3
tartományba.
A várostól mintegy négy mérföldnyire délre húzódik egy barlang,
egy dél-nyugatra néző terjedelmes hegyvonulaton; úgy mondják,
Buddha itt hagyta az árnyékát. Távolabbról, legalább tíz lépésnyiről
szemlélve jól kivehetőnek látszik Buddha aranyló megjelenésű
alakja, ismertető jegyeivel4 egyetemben. De minél közelebb
húzódsz, annál inkább elhalványul a kép, mintha csak a képzelet
játéka volna. Mikor a környékbéli királyok elküldték kipróbált
művészeiket, hogy másolatot készíttessenek, mindhiába
próbálkoztak, egyikük sem járt sikerrel. Az ország népe úgy mondja,
az ezer Buddha5 mind itt hagyta az árnyékát.”
(Fa-Hszien kínai utazó: A buddhista királyságok lajstroma)
1 Kínaiul Na-kʼeeh, ősi birodalom és város a Kabul-folyó déli partján,
Dzsellalebedtól mintegy harminc mérföldnyire.
2 Feltehetően a Kr. e. 403-as évről van szó.
3 Nem azonosított hely, feltehetően az Indus és a Szvat folyamok
között feküdt, talán a mai Szvasztene.
4 A Buddha testén látható szépségek és jegyek, amikből Kala Dévala
risi 328-at fedezett föl a kis Sakja herceg testén. Buddha még ki
nem bújt fogainak szépségét a bölcs lelki szemeivel fedezte föl.



5 Valószínű: minden Buddha.
Árnyékvilág
Ha valaminek az árnyéka reánk vetül, azt általában baljós jelnek
tekintjük. Az árnyékvilág kifejezés is inkább alvilági képzeteket kelt:
sötét mágia, halottidézés, varázslat, a paranormális jelenségek
különös világa...
Az árny mint viktoriánus kifejezés jelenés, kísértet értelemben
szerepel, amik kultusza a huszadik század elején, talán az első
világháborút követően tetőzött. A nagy anyagi nyomorúságot és
testi pusztulást hozó világégés fölszította a szellemi-spiritiszta
igényeket. Az árnyékvilág kultuszának másodvirágzását mintha
éppen most élnénk, egyfelől a vérszopó vámpírok nemzetközi
divatja, illetve a jósok, látók, táltosok, halottlátók, vajákosok és
rontáslevevők tömeges jelentkezése formájában.
Az árnyékvilág a mulandó földi élet. Itt mindenkinek megvan a maga
árnyéka. Avagy mégsem? Azt már tudjuk, hogy az ördögnek nincsen
árnyéka, lévén maga is árnyékból való.
Kínából való az a történet, miszerint hajdanán egy vénember, már a
kilencvenedik életévén is túl megházasodott, majd rövidesen
meghalt. Ifjú felesége teherbe esett, ám az emberek kételkedtek,
vajon volt férjétől való-e a gyerek? Az elöljáróság hírét vette a
kétségnek, s úgy döntöttek, ha a születendő gyermeknek nem lesz
árnyéka, úgy az öregembertől való.
Árnyéktalanok ugyanakkor a geográfiai valóságban is léteznek:
amikor az ember feje fölött a zeniten delel a Nap, nem vet árnyékot.
Árnyéktalanok



(ascii) a forró földövön lakók. Ott évenkint kétszer, a térítőkörök alatt
egyszer a nap délben éppen függőlegesen az emberek feje fölötti
tetőponton áll s így az emberek teste nem vet árnyékot; ezek az év
többi részében kétárnyuak (amphiscii), vagyis árnyékuk egyik
félévben délre, másikban északra esik. Egyárnyékuak (heteroscii) a
két mérsékelt öv lakói, kiknek árnyéka délben vagy mindig délre,
vagy mindig északra esik. Körárnyuak (periscii) a hideg földövek
lakói, kiknek árnyéka a látóhatáron köröskörül jár. (Pallas)
Az óind hagyomány szerint nem az ördögnek, hanem éppen a
félisteneknek nincsen árnyékuk, éppen erről ismerhetőek föl. Amikor
az ember vet különösen nagy árnyékot, az a Brocken-hegyi
jelenség. Így nevezik azt a hatást, amikor egy ember a hegycsúcsot
megmászva óriási árnyékot vet, és az a felhőkön vagy a ködben
tükröződik vissza. A Németországi Harz-hegységben található
Brocken-hegyről nevezték el, amely helyet hagyományosan a
Walpurgis-éj boszorkánymulatozásával kapcsolnak össze.
A boszorkány személyes följegyzéseit, varázsigéit, szertartásokat
és népi hagyományokat tartalmazó személyes könyvecskéjét árnyak
könyvének nevezik. Ezt a boszorkánygyülekezetbe történő
beavatása után állítja össze. Az árnyak könyvét szigorúan őrzik, s a
hagyomány szerint a boszorkány halálakor megsemmisítik.
A boszorkányok pedig mindenféle varázslásra is képesek az ember
árnyékával. Egy 1694-es erdélyi boszorkányper jegyzőkönyve
színtiszta szerelmi varázslásról szól. Ballos Judit aranyosszéki
boszorkány a kihallgatott tanút arra tanította, hogy „falon látszó
maga árnyékáról vakarjon port, s pogácsába sütve adja annak a
legénynek, akit kivánna, hogy őtet szeretné”. A rontás lehetséges
közvetítő eszközei a megrontandó személy tartozékai – haja, körme,
lábnyoma, vagy akár az árnyéka. Ezek megszerzése, őrzése,
elásása, vagy bántalmazása a mágikus rítus szerint közvetlenül árt a



megrontandó személynek.
Az árnyékot nemcsak összeszedni szokták, hanem befalazni is – ez
az építőáldozat sajátos helyettesítése. Elterjedt hiedelem szerint úgy
tartották, az új ház áldozatot követel, vagyis a ház fölépülésével a
család valamely tagjának halnia kell. Ennek kiváltására olykor
állatcsontokat építettek a falakba, vagy állatot öltek, máskor egy
ember árnyékát mérték bele az épülőfélben lévő házba.
„A pincénél – építették a pincét –, az ember bemérte az árnyékát a
feleséginek a pincébe. Az asszony, hogy állott, akkor megmérte az
árnyékját, s akkor bemérte a pincébe, hogy a pince be ne omoljék.
És a felesége meghalt” (Pokolpatak; Bosnyák S. 1980: 49, in:
Magyar Néprajz)
Kínában gyakran építettek árnyékfalat vagy szellemfalat a lakóházak
kapuzata mögött, hogy azon a szellemek és kísértetek
fennakadjanak, ugyanis a hiedelem szerint ezek a lények csak
egyenes vonalban képesek haladni, így nem tudják megkerülni a
szellemfalat.
Ám az árnyék egyik legmagasabb megjelenése a bolygók
mozgásával és a fénylő égitestekkel kapcsolatos. A nap és
holdfogyatkozás is árnyék, kozmikus árnyék. S ahogy a Föld, a Hold
és a Nap szerelmi hármasa egymásra reflektál, nyomukban ott jár az
árnyék.
Ezért az árnyék általában a negatív princípium, szemben a Nap és a
fény, a világosság pozitív princípiumaival. A teozófiában a fekete
mágia csalóka ösvényeit követőket az árnyék fivéreinek nevezik...
Az ember elszalasztott lehetősége
Tegyük föl végre a kérdést: válhat-e árnyéktalanná az ember?



Lehetséges-e magunk mögött hagyni, átugorni az árnyékunkat?
Lássuk be, a legtöbb esetben ez nem lehetséges. Ha időlegesen
sikerül is, az árnyékunk hamarost a nyomunkba szegődik ismét. De
egy dolog bizonyosnak tűnik: árnyékunk csak akkor kísér minket, ha
a fényben járunk. Ha teljes sötétségben tartózkodnánk, nem
érvényesülne az árnyékunk.
Az ember ittasan tör a fény, a világosság felé, pedig a sötétségre
éppúgy szükség van, mint a világosságra. „Ha a Napnak hátat
fordítasz, csak az árnyékodat látod. Ha a Nap felé fordulsz, nem
látsz semmit...” Az árnyék tudatosítása segítség a megvilágosodás
útján. A teljes isteni pompa látványa éppúgy kápráztató lehet, mint
ahogyan kápráztató az illúzió délibáb-világa. De ebből talán
könnyebb kijózanodni, mint a teljesség látványára megnyitni a
szemünket... Milyen üdvös néha nagyon is szigorúan
szembesülnünk az árnyékunkkal! Ha nem látnánk az árnyékunkat,
azt is hihetnénk, már sikerült valóságos félistenné vagy angyallá
avanzsálnunk. Ha nem volna árnyékunk, azt hihetnénk, szabadok
vagyunk...
Fény nélkül nincsen árnyék, de talán mondhatjuk, hogy árnyék
nélkül sincsen fény.
„Ez a közmondás – «A fehér liliomnak is fekete az árnyéka.»
egészen eltakarja a belé öltözött igazságot; de csak úgy, mint fátyol
a szobrot; kilátszik alóla, tudniillik, hogy az ártatlanságnak is megvan
a maga gyarlósága. A fehér liliom ugyanis az ártatlanságnak, az
árnyék a gyarlóságnak megszokott jele, symboluma.” (Siriska Andor:
Magyar közmondások könyve, 1890, Pécs)
Amikor az árnyék nem a fény ellenpólusa, hanem kiegészítője,
amikor árnyékká válni nem baljós jelenség, hanem emelkedés – talán
tekinthetjük ezt az árnyékunk átlépésének? Lukács evangéliuma így



fogalmaz Mária vizitációjáról: „Az angyal ezt válaszolta és mondta
neki: „A Szentlélek száll rád, s a Magasságbeli ereje borít be
árnyékával.” (Lk. 1.35)
Ebből az árnyékkal való beboríttatásból született az Istenfia. Az ilyen
árnyék a misztérium leple, a szent titkok homálya. Manapság
felfedni szeretnénk a titkokat és lerántani a lepleket, pedig a bölcsek
bölcsen tudják, hogy az igazi misztérium intimitást igényel. Az
angyal félve lép be oda, ahová a bolond beront.
Az ihlető, szent és termékenyítő árnyék egy másik példája az indiai
titkos tanítások egyik tétele, amely a léleklényeg és a lélekzet
összefüggéseiről tanít.
Akkor Kauszalja Ásvalájana kérdezte Pippaládát:
– Tiszteletre méltó uram, honnét van az életerő (prána)? ...
– Az életerő a lélekből (átman-ból) születik. Mint emberből árnyéka,
úgy nyúlik ki belőle.
(A kérdések titkos tanítása, Prasna-upanisad 3.1-3. szöveg)
Az életerő a prána, vagy lélekzet. A régebbi magyar szóhasználat is
összekötötte a lélek létét és a légzés élettünetét. A fenti idézetben
az életerő nem önmagában álló, független princípium, hanem a
lélekből, az átmanból származó elsődleges tény. S az életerő úgy
viszonyul a lélekhez, akár az árnyék a testhez, vetülete, árnyéka
(cshájá) annak.
Amíg él az ember, lélekzik, s amikor meghal, kileheli lelkét. Ezt a
távozó esszenciát vagy párát olykor lélekmadárként, fény- vagy
hangjelenségként, de akár árnyékként is értelmezték.
Az árny vagy árnyék egyes archaikus törzseknél is az ember lelkét is



szimbolizálja, ezért óvakodni kell, hová vetődik az ember árnyéka, s
nem szabad átlépni más valakinek az árnyékát.
Az árnyékból jósolnak is, Indiában ismeretes az árnyolvasás mint
jövendölés. Ennek során megvizsgálják az adott személy ujjait,
tenyerét, és teljes árnyékát. A szemrevételezés eredményét
pálmalevelekre róják, összevetik a szent szövegekkel, majd az
eredményt közlik a jósoltatóval. Ez az árnyék-fogalom sem baljós.
De még az ember nyomába szegődő árnyék is lehet pozitív.
Nemcsak lerázhatatlan kísértet az ember árnyéka, hanem a
leghűségesebb kísérő megtestesítője is. A szeretetben történő
önátadás, vagy a szakrális meghódolás olyanná tesz, mint az
árnyék. Ennek ragyogó példáját látjuk a bengáli vaisnava hagyomány
megújítójában, Csaitanja Maháprabhuban és a környezetében élő
híveiben.
„Gadádhar Pandit önként Maháprabhunak szentelte mindenét. Mint
az árnyék, mindenhová követte őt. Maháprabhu elrabolta a szívét,
így teljes mértékben tőle függött, s mint az árnyék, mindig a
nyomában járt. Szíve minden kincsét elrabolták tőle. Maháprabhu
mind a külső ragyogását, mind a belső érzelemvilágát kisajátította, s
ami árnyékként megmaradt, az Gadádhar, aki kisemmizettként áll
Maháprabhu mellett, mint egy üres hasonmás, egy lélek nélküli
árnyéktest.” (Szvámí B.R: Srídhar: Kövesd az angyalokat! MVHE
2002.)
Lehetséges ilyen szerető árnyékká válni? A rendkívüli érzelmi
kifinomultságról tanúskodó bengáli vaisnava hagyomány, amely a
bhakti-márg, az áhítat útja forradalmi újrafogalmazását nyújtotta az
újkor hajnalán, igennel válaszol. Ez az árnyék-jelenség talán
legizzóbb, legfényesebb példája, és nem képzavar a fény és az
árnyék egymásra vetítése. S ha az efféle misztikus átlényegülés



nem is mindennapos, azért érdemes a világosság nyomába
szegődni. Mert ilyenkor a fény mindig előttünk halad, az árnyék
pedig csak a nyomunkban kullog.
Az árnyék átlépésének, meghaladásának van egy másik, még
bátrabb formája.
„Igen, a fény a maga általánosságában és a fénymisztérium
elterjedtségének ismeretében a laikusok számára megfelelő
irányadás, de ... azt még kevesebben sejtik, hogy az igazi
misztérium nem a világosságban megy végbe, hanem a teremtő
árnyban, isteni szendergésben vagy az éj sötétjében. A Nap jegye
és a Hold titokzatossága mindig is kergeti egymást. Vid
napjegyűnek tartotta magát, számára az árnyék csak azért volt
fontos, mert tudta, ez a napsütés biztos jele. Őt az érdekelte,
miként változtathatná fénnyé az árnyékát.” (Élettengely,
Napkelet Bölcseleti Iskola 2013)
Igazi spirituális metamorfózis, átlényegülés, szubsztancia-változás
és kvantum-ugrás fénnyé változtatni az árnyékot! Ehhez nem elég
fényessé válni, de még fényességgé válni sem elég.
Transzparenssé, hibátlanul áttetszővé, tisztán áteresztővé kell válni,
s magunkat az isteni világosságba állítani. S ha az elkülönült vagy
torzult öntudat nem akadálya többé a lelki világosságnak, akkor
talán fénnyé válik az érnyék is.
Végezetül
Végezetül térjünk vissza a legendás, vagy valóságos Lie-ce
mesterhez, aki így szólt növendékeihez:
– Ha hangosan kiáltasz, szavaid visszhangja is hangos lesz, ha
halkan beszélsz, szavaid visszhangja is gyöngécske lesz. Ha a
termeted magas, az árnyékod hosszú lesz, ha a termeted alacsony,



az árnyékod rövid.
A barátság és a viszály a tettek két visszhangja, a szeretet és
gyűlölet pedig a tettek két árnyéka. Amennyiben kedvesen
cselekszel, tetteid visszhangja a barátság lesz, ha kegyetlenkedsz,
tetteid visszhangja viszály. Ha viselkedésed kegyes, tetteid árnyéka
a szeretet, ha hitvány mód viselkedsz, tetteid árnyéka gyűlölet.
63/2015
Rácz Géza
Ajánlás:
WAYANG árnyjáték
The Wayang Puppet Theatre