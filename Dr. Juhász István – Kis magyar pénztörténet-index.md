---
master_file: "[[@DrJuhaszIstvanaa]]"
---
# Index for Dr. Juhász István – Kis magyar pénztörténet.pdf

Kis magyar pénztörténet – 1. rész
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. Egyes esetekben ez nemzeti nagyságunkat tükrözte, máskor viszont
sorstragédiánk megjelenési formája volt. Sorozatunk első részében az Árpád-házi
uralkodók pénzkibocsátását és Károly Róbert pénzreformját mutatjuk be.
„a mi uj pénzünk esztendeig járjon, husvét napjától husvét napjáig”
(Aranybulla, XXIII. törvénycikk bevezető mondata)
A pénznek több ezer éves a története. A cserekereskedelem korai időszakában is szükség volt arra, hogy az
elcserélt dolgok értékét össze tudják hasonlítani, ezért természetszerűleg alakultak ki azok az egyenértékesek,
amelyek képesek voltak betölteni ezt a funkciót. Ez volt az ún. árupénz időszaka. Árupénzként sok minden
funkcionálhatott, valamely állat, esetleg állat bőre, meghatározott gabonamennyiség, só, ritka csigaház,
kagylólánc stb.
Középkori pénzverés
A pénzzel szemben elvárt – mai – követelményeink a következők lehetnek:



– Értékmérő: Képes legyen kifejezni bármely áru, szolgáltatás értékét.
– Forgalmi eszköz: Az áru és szolgáltatás ugyanazon tranzakcióban cserél gazdát, csak ellentétes irányban.
– Fizetési eszköz: A pénz és az áru eltérő időben mozog ellentétesen, tehát a pénzmozgás nem jár együtt az áru
mozgásával.
– Felhalmozási eszköz: Kincsképző funkció; a vagyon felhalmozódásának egyik formája a pénz tartalékolása.
Ennek fontos feltétele, hogy az idő múlásával a pénz ne veszítse el értékét, az stabil legyen.
– Világpénz: Az előző funkciók a nemzetközi forgalomban is teljesüljenek, azaz a pénz konvertibilis legyen.
Természetesen a pénz kialakulásakor ezek a követelmények még nem fogalmazódtak meg, de az már akkor is
elvárás volt, hogy képes legyen az értéket mérni és stabil legyen ez az érték. Fontos volt még a hosszú távú
tárolhatóság, a kis méret, az oszthatóság, illetve a pénzként használt áru ritkasága is. Az utóbbira jó példa, hogy a
nagy mennyiségben megtalálható, könnyen megszerezhető tárgyak nem képesek az előző követelményeket
teljesíteni (például tengerparton a kavics). A követelményekkel szemben ellenpéldákat is találhatunk, előfordult,
hogy hatalmas faragott kőtömböket használtak pénzként, amelyek mozgatása szinte lehetetlen volt, vagy több
embernek kellett összefogni annak szállításához.
Árupénz a történelem folyamán mindig is volt. A középkorban például a fűszerek töltöttek be ilyen szerepet,
előfordult, hogy a munka ellenértékét fűszerrel (például borssal) honorálták, de még adót is szedtek fűszerekben.
Árupénz ma is van, például a börtönökben a cigaretta, kábítószeresek között egy adag kábítószer teljesítheti
ugyanezen funkciókat.
A pénz céljára használt készített eszközök mintegy három-négyezer éves múltra tekintenek vissza. Ez égetett
agyagfigurákban jelenhetett meg legkorábban, az első – ma ismert – fémből készült pénzérme Kr.e. 700 táján
jelenhetett meg. Ekkor még nem verték, hanem öntötték a pénzérméket. A legkorábbi érmék anyaga
leggyakrabban elektron, az arany és ezüst természetes ötvözete – volt, később megjelent a tiszta ezüstből vagy
bronzból, ritkábban aranyból készült érme, ezeket már Kr.e. néhány száz évvel veréssel állították elő. Mivel a pénz
anyaga nemesfém volt, ezért belső értékkel rendelkezett, a pénzzel szemben támasztott mai követelményeknek is
meg tudott felelni.
A világ első fennmaradt érméi, Lüdia, i. e. 560 körül
A pénz elterjedésében, használatában jelentős szerepük volt a föníciai kereskedőknek, illetve a görögöknek, majd
a Római Birodalomnak. A kereskedelmi tevékenység végzése és a nagy birodalmak irányítása igényelték a pénz
használatát.
Az Árpád-házi királyok pénzei



Dénárt (denariust) a rómaiak már Kr.e. 269-ben vertek, az érmék hátoldalára Héra római megfelelőjének Júnónak
(Iuno Moneta) a „vezetéknevét” (Moneta) verték. Mivel más nyelvekben a pénzre szó nem létezett, jobb híján
„monetának” hívták az érméket. Innen eredeztethető a latin monetáris kifejezés, illetve a sok nyelvben mon- vagy
man- kezdetű ‘pénz’ jelentésű szó (például az angol money). A latin ’moneta’ magyarul figyelmeztetőt jelent, és ez
szoros összefüggésben van azzal, hogy a gallok támadása idején (Kr.e. 391) a capitoliumi ludak gágogásukkal
hívták fel a Róma lakosainak figyelmét a belopakodó ellenségre. A ludak Júnó szent állatai voltak, így a
figyelmeztetést Júnónak tulajdonították.
A középkori Európában Nagy Károly 781-ben bevezetett pénzreformja vezette be az ezüstdénárokat, innen terjedt
el a korabeli államokban.
István király 1000 karácsonyán történt megkoronázásakor az önálló államiságnak, szuverenitásnak már kialakult
feltétele volt az önálló pénz bevezetése is. István – római mintára, illetve az Európában akkor legszélesebb
gyakorlat szerint – ezüstdénárt veretett. A Szent István által veretett ezüstdénároknak két változata ismert, az
egyik előlapján lándzsát tartó kéz látható Lancea Regis (a király lándzsája – a lándzsa hatalmi jelkép is volt
akkoriban) felirattal, hátlapján egy templom Regia Civitas (királyi város) körirattal, második pénzén az előlapon
egyenlő szárú kereszt, Stephanus Rex felirattal, hátlapján szintén kereszt Regia Civitas felirattal. A szimbólumok a
királyi hatalmat, illetve a kereszténység felvételét, államvallásként való elismerését jelképezik.
Szent István lándzsás dénárjának elő- és hátlapja
A dénárnak egyetlen címlete volt (még évszázadokon át!), ’váltópénzként’ a dénárt részekre vágva is használták.
A következő Árpád-házi uralkodók is ezüstdénárokat verettek. Az pénz értékének csökkenése már Könyves Kálmán
idejében megkezdődött, a XII. században súlyosbodott az ezüstdénár inflációja. A pénz ezüsttartalma csökkent,
súlya kisebb lett, időnként az érme körülnyírásával is csökkentették az értékét. Mindemellett elrendelték az
ezüstérmék évenkénti cseréjét, a beszolgáltatott pénzért kevesebb értékű új dénárokat adtak cserébe. Ezt
nevezték a kamara hasznának, és mint adóztatási módszer Magyarországon egészen Hunyadi Mátyás
pénzreformjáig fennállt. (Ez a sajátos adóztatási módszer nem csak Magyarországon, hanem szerte Európában
bevett gyakorlat volt.)
Az értékét vesztő magyar ezüstdénárok azt eredményezték, hogy külföldi ezüstdénárok jelentek meg
Magyarországon, ami csökkentette az uralkodók pénzkibocsátásból eredő hasznát.



Az első jelentősebb pénzreform II. András (uralkodott: 1205-1236) király idejében volt. A királyi jövedelmek
pótlására II. Andrásnak új adókat kellett bevezetnie. II. András adóit az 1210-es években pénzben beszedett vámok
és illetékek formájában vezette be. Az 1217-ben Magyarországon először kivetett rendkívüli adó a valóságban
rendszeresen kivetett pénzadóvá vált. Ez fontos változás volt a korábbiakhoz képest, amikor az adók jelentős
részét természetben lehetett megfizetni. (Ez csak a királyi adókra vonatkozott, a földesúri és egyházi adókat
tized, kilenced, robot – még hosszú évszázadokon át természetben lehetett, illetve kellett leróni.)
A királyi udvar gazdálkodásának új rendjét mutatja, hogy 1214-ben megjelent a tárnokmester tisztsége, ezzel a
pénzügyi irányító szervezet is megváltozott. II. András pénzváltási illetéket is bevezetett, mivel sokan nem akarták
elfogadni a gyengébb minőségű, értéktelenebb magyar fémpénzt. Az adóbérleti rendszer kialakulásával a
pénzverés decentralizálódott, de törvény tiltotta, hogy a kamaraispánok és a pénzváltók izmaeliták vagy zsidók
legyenek. Mindezekről az Aranybulla rendelkezett:
1222. évi XXIII. törvénycikk az uj pénzről
Továbbá, a mi uj pénzünk esztendeig járjon, husvét napjától husvét napjáig.
1. § És a dénárok olyfélék legyenek, a minemüek voltak Béla király idejében.
1222. évi XXIV. törvénycikk hogy izmaeliták és zsidók tisztséget ne viseljenek
Pénzváltó kamara-ispánok, só-kamarások és vámosok, országunkbeli nemesek legyenek.
1. § Izmaeliták és zsidók ne lehessenek.
II. András idejében jelent meg a magyarországi pénzeken az uralkodó arcképe.
II. András ezüstdénárja a király portréjával
Az Árpád-házi királyok idejében a pénzt valószínűleg Székesfehérvárott vagy Esztergomban verték, ezt erősíti
Hóman Bálint kutatása is.
Ezüstdénárokat egyébként egészen 1767-ig vertek és használtak Magyarországon, Mária Terézia vonatta ki azokat a
pénzforgalomból.
Károly Róbert pénzreformja



Az Árpád-ház kihalását (1301) követően hatalmi válság következett be, el nem ismert uralkodók, szabálytalan
koronázások követték egymást. Végül 1310-ben sikerült Károly Róbertet szabályosan megkoronázni (két
szabálytalan koronázást követően). A hatalmi válság mellett a belső torzsalkodás, a gazdasági válság is sújtotta az
országot. Ezeken Károly Róbert keménykézzel lett úrrá, az ellene szervezkedők vagy meghaltak, vagy a királyi
bosszú áldozatává váltak (lásd például Csák Máté vagy Zách Felicián történetét).
Károly Róbert uralkodásának első másfél évtizedében elődeinek gazdaságpolitikáját folytatta, főleg a
pénzrontásból és a rendkívüli adókból származó jövedelem volt az az anyagi erőforrás, amire támaszkodott.
Hatalmának megszilárdítása után viszont már – a II. András idejében még korainak tekinthető – pénzügyi
reformot tudott megvalósítani. A reformfolyamatok kidolgozása Nekcsei Demeter tárnokmester (1315-1338)
nevéhez fűződött, ezek között a legfontosabbak a nemesfém bányászatával, forgalmazásával, valamint a
pénzveréssel kapcsolatos intézkedések voltak.
Károly Róbert uralkodásának elején sokfajta pénz volt forgalomban Magyarországon, ezek száma 1320-ban
harmincöt körül volt. A kényszerbeváltások, a folyamatos pénzrontások zűrzavaros helyzetet teremtettek, emiatt a
pénz tényleges értéke, a pénz értékmérő szerepe bizonytalanná vált.
Károly Róbert uralkodása alatt több pénzügyi reformot is bevezetett: 1323-ban, 1325-ben, 1329-ben, illetve 1338
ben. Legfontosabb intézkedései a következők voltak:
– szabványosított ezüstdénár bevezetése,
– szabványosított aranyforint veretése,
– ezüstgaras veretése,
– nemesfém ércek kötelező beszolgáltatásának, beváltásának bevezetése,
– arany kiviteli tilalmának bevezetése, kivéve az aranypénzeket.
Mindennek nagyon kedvező nemzetközi feltételei voltak:
– A keresztes háborúk, a reneszánsz fellendülés megnövelte a kereskedelmi forgalmat, szükség volt az
ezüstdénárnál értékesebb pénzre. Először Firenzében vertek állandó súlyú és finomságú aranyforintot (fiorino
d’oro – ebből származik a forint elnevezés) 1252-ben, majd Franciaországban (1254), Angliában 1257), Velencében
(1284, ducato d’oro). Az aranypénz pénzügyi stabilitást eredményezett, de megnövelte az arany iránti keresletet is.
– A pápa elrendelte, hogy tilos a mohamedánokkal kereskedni. Ez jelentősen lecsökkentette az Afrikából és
keletről Európába beáramló arany mennyiségét, aranyhiány alakult ki. A hiány hatására az arany ezüst
értékaránya korábbi nagyjából 1:10-es szintről a másfélszeresére, 1:15 körüli szintre emelkedett, az arany
felértékelődött.
– Magyarország volt Európa legjelentősebb aranytermelője, a XIII. század végén termelt mennyiség mintegy évi
1000 kg volt, ezzel szemben az összes többi európai ország alig 200 kg-ot termelt. A magyar aranytermelés a XIV.
század közepére elérte az évi 2000-2500 kg-ot.
– Az ezüsttermelésben is jelentős volt Magyarország szerepe, szintén a XIII. század végén évi 10 000 kg-ot termelt,
miközben a teljes európai termelés – Magyarországon kívül – 33 000 kg volt.
A király lemondott a pénzcseréről (kamara haszna), mint bevételi forrásról, a korábbi sokféle pénz helyett
értékálló pénzt veretett. Ez először az ezüstdénár volt 1323-ban, majd a firenzei mintára veretett aranyforintot. Az
aranyforintot valószínűleg 1325-től verték (első írásos említése 1326-ból származik), egyébként körmöci dukátként
is ismert volt.



Károly Róbert aranyforintja
A Károly Róbert-féle aranyokra Keresztelő Szent János képe volt vésve, Karolus rex körirattal, a hamisítás miatti
panaszok hatására 1358-ban I. Lajos megváltoztatta az érmeképet Szent László képére.
Az aranyforint értékállóságát az arany tisztaságának (23,5 karát) és a vert pénz súlyának (kb. 3,55 gramm)
„szabványosítása” biztosította, ezt a pénzt a következő 2-300 évben egész Európában „jó” pénzként fogadták el,
illetve mintául tekintették más országok is az aranypénz kibocsátására.
Ezüstgarast 1329 és 1369 között vertek, 1 ezüstgaras négy ezüstdénárt ért. A garas elnevezés a denarius grossus
(vastag dénár) elnevezésből származik. Tehát mai lekicsinylő, pejoratív tartalmával ellentétben ez bizony értékes
váltópénz volt.
A király legjelentősebb intézkedései talán a nemesfém ércek kötelező beszolgáltatása, beváltása volt a
finomítóházakba, illetve az aranyérméken kívül az arany kivitelének megtiltása. Ezek az intézkedések az arany
esetében 40%, az ezüst esetében 35-36% körüli hasznot eredményeztek a kincstárnak.
Károly Róbert pénzügyi intézkedéseivel stabilizálta a pénzügyi helyzetet Magyarországon, és megalapozta a
Mátyás király uralkodásának végéig tartó dinamikus fejlődést is.
Irodalom:
Hóman Bálint: Magyar pénztörténet 1000–1325 (https://mek.oszk.hu/07100/07139/html/0004/index.html) (Magyar
Tudományos Akadémia, Budapest, 1916)
Hóman Bálint: A Magyar Királyság pénzügyei és gazdaságpolitikája Károly Róbert korában
(https://mek.oszk.hu/07100/07139/html/0005/index.html) (Budavári Tudományos Társaság, Budapest, 1921)
Kovács György: „Globalizációs” kihívások és a magyar pénztörténet (http://acta.bibl.u
szeged.hu/5655/1/gtk_2005_107-137.pdf) (in Pénzügyek és globalizáció, SZTE GTK Közleményei, szerk.: Botos
Katalin, JATEPress, Szeged, 2005, 107-137. pp)
Magyar Katolikus Lexikon vonatkozó címszavai (http://lexikon.katolikus.hu/)
Maticsák Sándor: A mókusbőrtől az euróig – Pénznevek etimológiai szótára (Tinta Könyvkiadó, Budapest, 2018)



Kis magyar pénztörténet – 2. rész
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. Egyes esetekben ez nemzeti nagyságunkat tükrözte, máskor viszont
sorstragédiánk megjelenési formája volt. Sorozatunk második részében Nagy Lajostól
a XVI. század elejéig mutatjuk be a jelentősebb pénztörténeti eseményeket.
„száz dénárt minden hozzáadás nélkül mindenütt egy forint gyanánt kell elfogadni”
(1495. évi XLI. törvénycikk)
Az első részben bemutattuk a pénz „feltalálásának” társadalmi szükségességét, ismertettük a pénz funkcióit.
Szóltunk arról, hogy a pénzkibocsátás az önálló állami lét egyik fontos feltétele volt a középkorban, ezt Szent
István felismerve ezüstdénárokat veretett. Az Aranybullában II. András rendelkezett a pénzek kibocsátásáról,
cseréjéről, illetve a pénz verésében, váltásában tisztséget viselő személyekről is. II. András volt az első
uralkodónk, akinek pénzén a királyi arckép megjelent.
Az Árpád-ház kihalását követően Károly Róbert pénzreformot vezetett be. A megnövekedett kereskedelmi
tevékenység értékesebb pénzeket is igényelt, ez volt az aranyforint, illetve a sokfajta dénár helyett szükségessé
vált az ezüstdénár megújítása is. A reformok sikeresek voltak, a „szabványosítás” értékállóvá tette a kibocsátott
pénzeket, olyannyira, hogy az aranyforintok több száz éven át forgalomban tudtak maradni. Nemcsak
Magyarországon, de külföldön is szívesen fogadták el a magyar aranyforintokat. Ehhez azért jelentős feltétel volt
Magyarország arany- és ezüstbányászata is. Magyarország aranytermelése akkoriban az Európai aranytermelés
80-90%-t tette ki.



Pénzverés a középkorban
Nagy Lajostól Luxemburgi Zsigmondig
A következő évszázadokban az aranyforint-ezüstdénár alapú pénzrendszer működött. Az egyes uralkodók a
rendszer alapjait nem változtatták meg, legfeljebb az érmekép változott, illetve az aranyforint és az ezüstdénár
mellett más elnevezésű és súlyú pénzeket is verettek.
Nagy Lajos megváltoztatta az apja által kibocsátott aranyforint érmeképét, Keresztelő Szent János helyett az
uralkodó lovagi eszményképe, Szent László került az érmére, a firenzei liliomot az Anjou-címer váltotta fel. A
dénárnál nagyobb súlyú garas (1 garas = 4 dénár volt) veretését Nagy Lajos 1369-ben beszüntette, garast egészen
Hunyadi Mátyás koráig nem vertek Magyarországon.



Nagy Lajos Szent Lászlót ábrázoló aranyforintja
Luxemburgi Zsigmond uralkodása (1387-1437) idején az aranyforinton továbbra is Szent László volt. A dénárok
évenkénti cseréjét követően az ezüstdénárok egyre romló minőségben készültek, ez megerősítette az aranyforint
kincsképző funkcióját. Az ezüstdénárok mellett megjelentek azok felét (obulus), negyedét (quarting) stb. (például
parvus) kitevő érmék is.
Az 1405. évi országgyűlésen Luxemburgi Zsigmond több olyan törvényt is elfogadtatott, amelyek a pénz
előállítására, forgalmazására, váltására, illetve a pénzveréshez szükséges ércek (arany, ezüst, réz) kivitelének
tilalmára vonatkoztak. A törvények egyrészt megerősítették a Károly Róbert uralkodása óta kialakult gyakorlatot,
másrészt fellép az ezüstdénárok értéktelenítése (ötvözés, körülmetszés, súlycsökkentés) ellen. Ezek a törvények
rendívül fontosak a középkori pénztörténet szempontjából, ezért teljes terjedelmében közreadjuk őket.
1405. évi (I.) XV. törvénycikk hogy arany és egyéb érczeket kivinni tilos és hogy a kereskedők
portékáit a királyi harminczadosok vizsgálják meg és puhatolják ki
Ezenfelül, valamint régentén is, királyi rendelések az aranynak és ezüstnek, a réznek és más
érczeknek országunkból való kivitelét megtiltották, ugy a városok, mezővárosok és szabad
községek részéről ez idő szerint kiadott egyéb határozatok között elrendeljük és
megállapitjuk, hogy mindenik városban, mezővárosban és szabad községben válaszszanak a
birák és polgárok két arra alkalmas esküdt polgárt, kiknek kötelességük leszen,
mindennémü árucsomagok, edények és egyéb bekötözni való terhek bekötözésénél és
begöngyölitésénél jelen lenni és azokat megvizsgálni, és az e czélra kirendelt polgárok
nélkül semmi kereskedő, kalmár vagy akármely más csereberélő se merje az ő
árucsomagjait és egyéb terheit bekötözni és begöngyöliteni.
1. § A mely csomagokat és terheket annak a két polgárnak saját pecsétjük ráillesztésével kell
megjelölnie és biztositania.
2. § És ha ez ellen cselekednének, akkor az illetők azokat a csomagokat vagy árúkat,
melyeket a választott polgárok az előbbirt módon meg nem vizsgáltak és meg nem
pecsételtek, veszitsék el egészen, és szálljanak egészen a mi királyi kincstárunkra.
3. § És abban az esetben, ha azután, hogy az ekképen begöngyölt és megjelölt csomagokat
és bármely egyéb terheket harminczadhelyeinkre vitték és szállitották, a mi
harminczadosaink vagy azok tisztjei az ilyen megpecsételésnek nem akarnánk hitelt adni,
hanem az efféle csomagokat kibontani kivánnák: akkor, ha azokat a csomagokat és terheket
nagy terhes, közönségesen Mázsának-nak nevezett szekereken szállitották, annak a
szekérnek a rudjára egy márka aranyat, vagy hatvannégy forintot vagy ekkora értékü pénzt:
ha pedig az a szekér közepes, mérsékelt nagyságu, vagy kicsiny lenne, akkor félmárkát, vagy
azzal egyenertékü forintokat avagy pénzt kell rátenni, és ezután bonthassák fel és
vizsgálhassák meg azokat, a csomagokat és terheket.
4. § És ha az ilyen csomagokban vagy teherkötésekben aranyat, ezüstöt vagy más tilalmas
dolgokat nem találnának, akkor a harminczados a rudra tett márkát vagy pénzt veszitse el,
mely is a portékák gazdáját vagy a kereskedőt fogja megilletni.
5. § Ha pedig abban a szekérben aranyat, ezüstöt vagy valamely tilalmas portékát találnának
vagy kapnának, ekkor nemcsak ezt a tilalom alatt álló portékát, hanem a szekéren és
csomagban levő és azokban elhelyezett összes egyéb dolgokat és javakat is az emlitett
márkával vagy pénzekkel együtt a harminczadosok vagy tisztjeik vegyék el és foglalják le.



1405. évi (I.) XVIII. törvénycikk a pénzek forgalma, és azok büntetése, a kik e tárgyban
vétkeznek
Egyébiránt, minthogy minden ország királyainak, bizonyos kiváló előjognál fogva, szabad
hatalmukban áll ugy arany-, mint ezüstpénzt veretni: elég tisztességtelen és átkos dolognak
tartjuk azt, hogy a vert pénz ugyanazon uralom alatt levő területen, ne legyen kellő
forgalomban és használatban; de ennél sokkal átkosabb még, ha azt körülmetszik, vagy
sulyában megkönnyitik, avagy valami módon meghamisitják.
1. § Miért is, e rendellenes dolgoknak üdvös eszközökkel elejét óhajtván venni, miután e
tárgyban főpapjainknak, báróinknak és előkelőinknek, nemkülömben a királyi városok
személyesen megjelent összes polgárainak tanácsát kikértük egész országunk hasznára és
gyarapodására és az igazság tekintélyének fentartása érdekében határozzuk és el is
rendeljük:
2. § Hogy egyáltalán semmiféle állásu és sorsu ember se merje vagy kisértse meg a mi
királyi, akár arany, akár ezüst pénzünket visszavetni vagy valami módon visszautasitani,
csakhogy igazi és a mienk legyen az; sem pedig körülmetszeni, a sulyosakat a könnyüektől
külön választani, vagy valami mesterséggel avagy furfanggal meghamisitani.
3. § A ki mégis ez ellen merne valamit megkisérteni, azt ilyen módon kell büntetni: tudniillik,
az vagy azok, kik pénzünket elfogadni vonakodnak, büntetésül veszitsék el a pénzt, melylyel
nekik tartoznak vagy azt a dolgot, a melyért fizetniök kell akképen, hogy az a pénz vagy
dolog az illető hely birájáé és esküdtjeié legyen; és az adós az ő hitelezőjével, a vevő pedig
az eladóval szemben szabad és mentes legyen csakugy, mintha ennek a mondott pénzt
megfizette volna.
4. § Azok pedig a kik mint előbb emlitettük, a királyi pénzt körülmetszeni és kisebiteni,
különválasztani vagy meghamisitani merészkednek, mint hamisitók és gonosztevők, necsak
vagyonukkal, hanem országunk régi szokása szerint, személyükkel is bünhödjenek.
5. § S ha ezt azok a birák és esküdtek, a kiknek kezére az ilyen áthágók kerülnek, megtenni
vonakodnának s azokat büntetlenül távozni engednék, akkor őket a pénz vagy dolog
elengedéseért a királyi fiscus javára ugyanazon mennyiségü pénzben vagy annak a dolognak
az értékében kell elmarasztalni; a hamisitók elbocsátásáért pedig olyan, akár pénz-, akár
személyes büntetésbe essenek, a minőt a mi felségünk megállapitani s reájuk rónni jónak
fog látni.
1405. évi (I.) XIX. törvénycikk a királyi pénzváltókról
De, hogy pénzünk az ő igazi értékében megmaradjon, s azt senki se akarja körülmetszeni
vagy meghamisitani, elrendeltük azt is, hogy minden városunkban legyen egy királyi
pénzváltó, a kinek egyedül álljon hatalmában a pénzt, tudniillik arany forintokon vert pénzt,
vert pénzen pedig arany forintokat beváltani és becserélni.
1. § Megtiltván bármely rendü és állásu országlakosainknak és a külföldieknek is,
egyetemben és egyenkint, hogy ezután pénznek és arany forintoknak pénzért való
beváltására vagy becserélésére joguk és hatalmuk ne legyen, külömben a beváltott vagy
beváltandó pénz elvesztésével bünhödnének, melyet kincstárunk számára a királyi
pénzváltónak kell átadni.
1405. évi (I.) XXI. törvénycikk a pénzzé nem alakitott aranyat és ezüstöt ne vigyék ki az
országból



Végezetül gondoskodni akarván a közjóról és az egész ország hasznáról, nehogy valaki az
országban ásott aranyat és ezüstöt, hacsak előbb pénzzé nem alakitották át, az országból
kivigye, azt is jónak láttuk üdvös óvszer gyanánt elrendelni, tudniillik hogy semmi bányász
se merjen vagy kisértsen meg, bármily rendü és állásu embernek is aranyat vagy ezüstöt
nyilván, vagy titokban eladni, és egyáltalán semmiféle rendü és állapotu bányász se merjen
bányásztól vagy bányamunkástól aranyat, ezüstöt venni.
1. § Hanem az egész aranyat és ezüstöt, a melyet és a mennyit országunk területén bárhol
ásnak és találnak, minden kisebbités nélkül az eddigilé meghatározott árban vagy árakban a
kamara és a királyi arany s ezüst pénzek elnökéhez, tudniillik a királyi kamaráshoz kell
beszolgáltatni.
2. § Továbbá, más személytől sem szabad aranyat vagy ezüstöt, kereskedés avagy áruba
bocsátás czéljából nyilván vagy titkon venni, avagy annak eladni, még akkor sem, ha azt az
aranyat és ezüstöt idegen vidékről hozták volna ebbe az országba; hanem az, a ki bármikor
el akarja adni, azt a pénzverőhely elnökének, a királyi kamarásnak kell eladnia, és nem
másnak; a kamarásnak pedig az árt nem a bányászok becsüjéhez, hanem ahhoz képest kell
megadni, melyet az eladás helyén állapitanak meg.
3. § Ellenben saját használatra, tudniillik arany és ezüst edények, szablyaszijak és más
fényüzési czikkek készitésére az adás-vétel mindenkinek szabadságában áll.
4. § Ha pedig valaki ellenkezőleg merne cselekedni, s az aranyat vagy ezüstöt eladná, a
vásárló is legott minden további nélkül, veszitse el pénzét, a mely arany vagy ezüst és pénz
egyik fele részben királyi kincstárunkat, a másik fele részben pedig a feladót (ha volna ily
feladó) illesse meg.
5. § Ugyanazért elrendeljük, hogy aranyat avagy olyan követ, melyben az arany- vagy
ezüstminőséget meg lehet ismerni, senki se tartson meg, továbbá az ezüst öntésére vagy
vegyitésére szolgáló edényt vagy eszközt se tartson senki, kivévén egyedül az
aranymüveseket; ezenfelül az aranynak az ezüsttől vizzel való elválasztása mesterségét se
gyakorolja senki, hanem ha az vagy azok, a kiket az eféle tiszttel különösen megbizni
kivánunk.
A későbbi időszakokban, korokban is megerősítették ezeket a rendelkezéseket, ami azt is mutatja, hogy a
betartásuk, betartatásuk a szigorú szankciók ellenére sem volt zökkenőmentes. Ilyen megerősítésekre került sor
például 1439-ben vagy 1492-ben is.
Hunyadi Mátyás pénzreformja
Az ezüstdénár értékállóságát – már Hunyadi Mátyás uralkodása idején – a következő két törvénycikk mondta ki:



1458. évi XII. törvénycikk hogy uj pénzeket kell verni és azokat soha sem kell megváltoztatni
Továbbá, hogy uj pénzeket kell verni, a melyekből kétszáz, a kisebb pénzekből pedig
négyszáz darab tegyen egy forintot, és ezeket soha sem kell megváltoztatni.
1464. évi XXII. törvénycikk uj pénz veréséről
Továbbá, hogy jó pénzt fogunk veretni.
1. § A néhai Zsigmond császár ur pénzének finomságával és sulyával.
2. § Mely minden változtatás nélkül éltünk fogytáig uralkodásunk egész ideje alatt fog
forogni.
3. § És ez két kis pénz értékü legyen.
4. § És e pénzünket kamaranyereségünk és a dézsma minden elszámolása alkalmával el kell
fogadni.
Az értékarányok törvényben való kimondása önmagában még kevés volt az ország gazdasági stabilitásának
megteremtéséhez, szükségessé vált a kincstári intézményrendszer reformja is. Minderre egy központosított, az
egész országra kiterjedő új pénzügyi rendszer jelenthetett megoldást. Ez szükségképpen jelentette a korábban
szedett adófajták reformját, de az eljárási szabályok módosítását is, a királyi jövedelmeknek egy kézbe, a
kincstartóéba kellett összefutnia. Az uralkodó egyik fő célja az volt, hogy a jövedelmek minél nagyobb részét
függetlenítse azokat az országgyűlési döntésektől, illetve kivonja a rendi ellenőrzés alól (a bárók által választott
főkincstartók képesek voltak a királyok pénzügyeit befolyásolni).
Mátyás reformjait az országgyűlés elfogadta, és 1467. március 25-én ki is hirdették az új szabályokat. A
pénzügyeket centralizálták, a bárói méltóságnak számító főkincstartói tisztséget Mátyás megszüntette, helyére
köznemesi és polgári származású kincstartókat nevezett ki, akik szakemberek voltak, illetve akiket már
közvetlenül irányíthatott, és így a kincstartóság a király megbízható hivatalává vált. (A kincstartók közül például
Ernuszt János budai zsidó polgár volt a legismertebb, aki tevékenysége jutalmául báróságot kapott, Handó György
mezővárosi polgár, Nagylucsei Orbán jobbágy volt.)
A pénzromlást Mátyás király 1467-ben bevezetett pénzreformja állította meg. Rögzítette az aranyforint
ezüstdénár arányt, egy aranyforint 100 dénárt (1 aranyforint = 20 garas = 100 dénár = 200 obulus) ért. Az
aranyforintra Szent László helyére Szűz Mária (Madonna, Nagyboldogasszony) és a gyermek Jézus került, innen
ered új elnevezése a máriás. A Madonnás éremkép egészen 1939-ig meghatározta a magyar érmekibocsátást. Az
éremképhez szorosan hozzátartozik a „Patrona Hungariae” felirat is, ami a pénzérmék nagyságától és a Madonna
elhelyezésétől függően rövidített vagy bővített formában olvasható.



Mátyás király aranyveretű máriásgarasa két aranyforint súlyban (érdekessége, hogy szerepel rajta a pénzre utaló ’MONETA’ szó is
Mátyás az 1460-as évek második felében az öt pénzverdében (Buda Kassa, Körmöcbánya, Nagyszeben és
Nagybánya) kezdte el a jó minőségű ezüstdénárok veretését. Ezek hátlapjára is Madonna képe került. 1470-re már
kellő mennyiségű új pénz volt forgalomban, ezért három verdében megszüntették a további ezüstpénzek verését,
így stabilizálták forgalomban levő pénz mennyiségét. Mindez csak áttételesen növelte a kincstár bevételeit, a
kereskedelemre gyakorolt jótékony hatáson keresztül, a kieső bevételeket Mátyás rendkívüli adók kivetésével
pótolta. Ez a ’rendkívüli’ Mátyás idejében eléggé rendszeres volt, jó 42 évi uralkodása alatt 43 alkalommal nyúlt
Mátyás ehhez az eszközhöz.
Egészen 1521-ig nem is változott a pénz értéke, azaz száz ezüstdénár ért egy aranyforintot. Az 1:100 arányt gyakran
nem tartották be, ezért arról 1495-ben törvényben (lásd írásunk mottóját) külön is rendelkeztek. Mindhiába, mert
az ezüst értékvesztése, illetve a dénár értékének más módszerekkel való csökkentése miatt a következő
évszázadokban az arány jelentősen romlott.
A tallér megjelenése
A XV. század végén a tiroli ezüstbányákra alapozva kezdődött meg a súlyosabb ezüstpénzek verése, melyeket
guldinernek, vagy gulden grosennek neveztek. Később Csehország egyik verdéjéről, Joachimsthal-ról a tallér
elnevezés terjedt el, aminek módosult formája a jól ismert dollár elnevezés is.
Magyarországon guldinert először II. Ulászló veretett. Sajátossága Ulászló guldinerének, hogy ezen a pénzen
szerepelt Magyarországon először évszám. Az 1499-es évszámmal megjelölt pénzek forgalomba nem kerültek,
valószínűleg ajándékozási célból verték azokat, erre utal az is, hogy aranyból is kiverték azokat.



II. Ulászló 1499-ben vert guldinere (tallérja)
Forgalmi pénzként I. Ferdinánd verette a guldinert (tallért) Magyarországon 1553-54-ben. A hátlapon látható két
szárnyas angyalfej miatt ún. angyalos tallérnak is nevezték. A tallérnak voltak hányadosai (1/2, 1/4) illetve
többszörösei (2, 3, 4, néha 5 szörös). A tallér, mint forgalmi pénznem, egészen 1867-ig fennmaradt Magyarországon.
I. Ferdinánd 1553-ban vert angyalos ezüsttallérja
Irodalom:
Corpus Juris Hungarici (KJK-KERSZÖV Kft., 2000, Budapest)
Hóman Bálint: Magyar pénztörténet 1000–1325 (https://mek.oszk.hu/07100/07139/html/0004/index.html) (Magyar
Tudományos Akadémia, Budapest, 1916)
Hóman Bálint: A Magyar Királyság pénzügyei és gazdaságpolitikája Károly Róbert korában
(https://mek.oszk.hu/07100/07139/html/0005/index.html) (Budavári Tudományos Társaság, Budapest, 1921)
Kovács György: „Globalizációs” kihívások és a magyar pénztörténet (http://acta.bibl.u
szeged.hu/5655/1/gtk_2005_107-137.pdf) (in Pénzügyek és globalizáció, SZTE GTK Közleményei, szerk.: Botos
Katalin, JATEPress, Szeged, 2005, 107-137. pp)
Magyar Katolikus Lexikon (http://lexikon.katolikus.hu/) vonatkozó címszavai
Magyar Nemzeti Múzeum – Éremtár – „B” gyűjtemény (https://mnm.hu/hu/gyujtemenyek/coins
collection/eremtar-b-gyujtemeny)
Maticsák Sándor: A mókusbőrtől az euróig – Pénznevek etimológiai szótára (Tinta Könyvkiadó, Budapest, 2018)



Kis magyar pénztörténet – 3. rész
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. Egyes esetekben ez nemzeti nagyságunkat tükrözte, máskor viszont
sorstragédiánk megjelenési formája volt. Sorozatunk harmadik részében a XVI. század
közepétől kialakult nagy európai inflációs válságot, illetve Bethlen Gábor pénzügyi
intézkedéseit mutatjuk be.
„semmi olcsóságot nem érünk mindaddig, míg el nem végzik kegyelmetek a pénz állapotját”
(Kassa magisztrátusának országgyűlési követekhez intézett leveléből)
Az első részben (https://ado.hu/ado/kis-magyar-penztortenet-1-resz/) bemutattuk a pénz „feltalálásának”
társadalmi szükségességét, ismertettük a pénz funkcióit. Szóltunk arról, hogy a pénzkibocsátás az önálló állami
lét egyik fontos feltétele volt a középkorban, ezt Szent István felismerve ezüstdénárokat veretett. Az első
jelentősebb pénzreformot Károly Róbert hajtotta végre: a megnövekedett kereskedelmi tevékenység értékesebb
pénzeket is igényelt, ez volt az aranyforint, illetve a sokfajta dénár helyett szükségessé vált az ezüstdénár
megújítása is. A reformok sikeresek voltak, a „szabványosítás” értékállóvá tette a kibocsátott pénzeket,
olyannyira, hogy az aranyforintok több száz éven át forgalomban tudtak maradni. Nem csak Magyarországon, de
külföldön is szívesen fogadták el a magyar aranyforintokat. Magyarország aranytermelése akkoriban az Európai
aranytermelés 80-90%-t tette ki, de jelentős volt az ezüstbányászat is, ez természetesen megfelelő alapokat
jelentett a reformokhoz.
A második részben (https://ado.hu/ado/kis-magyar-penztortenet-2-resz/) szóltunk Luxemburgi Zsigmond 1405
ös pénzügyi törvényeiről, Hunyadi Mátyás intézkedéseiről, illetve az ezüsttallér megjelenéséről.



Bethlen Gábor, a Nagy Fejedelem
Pénzügyi válság Európában
A XVI. század végére, XVII. század elejére pénzügyi válság alakult ki Európában. Ennek számos oka volt, a
legfontosabbak a következők lehettek:
– Megindult a polgári átalakulás, a feudalizmusból a kapitalizmusba való átmenet, különösen Nyugat
Európában. Ennek feltétele volt a tőkefelhalmozás, kincsképzés. Megnövekedett az emberi munka értéke.
– Az Újvilág felfedezését követően arannyal, ezüsttel megrakott hajók érkeztek Európába. Legjelentősebb ezek
között az ezüstflotta volt, évente küldtek hajókat Amerikába, amelyek gazdag ércrakománnyal tértek vissza.
Ezeket többször is angol és holland hajósok (például Francis Drake kalózai) elfogták, így nem csak
Spanyolországot gazdagították a kincsek. A megnövekedett nemesfémkínálat különösen az ezüst értékére volt
csökkentő hatással.
– A háborúkban, járványokban sokan meghaltak. A háborúknak önmagukban is jelentős volt a pénzigénye. A
sok halott miatt a fogyasztási javakban, különösen az élelmiszerekben hiány alakult ki. A harmincéves háború
(1618-48) – amelyet az első világháborúként is szokás említeni – és következményei különösen nagy
emberáldozattal jártak, Európa egyes részei elnéptelenedtek, nem volt, aki a termőföldeket megművelje.
– A megnövekedett pénzigényt gyakran értéktelenebb (kevesebb ezüstöt tartalmazó) pénzek verésével próbálták
kielégíteni. Ez különösen a váltópénzeket érintette a dénárokat, garasokat, krajcárokat, a nagyobb értékű
pénzeket, így a tallért, az aranyforintot, az aranydukátot kevésbé.



Bethlen Gábor Körmöcbányán vert aranydukátja (1621). Felirata szerint Gábor Isten kegyelméből Magyarország, Dalmácia, Horvátország, Szlavónia királya.
A londoni tőzsde alapítójáról, Sir Thomas Gresham-ről (1519-1579) elnevezett Gresham-törvény szerint a rossz
pénz (névértékénél jóval alacsonyabb nemesfém-tartalmú) kiszorítja a jót. Vagyis a tranzakciós funkciókat a
„rossz” pénz tölti be, a tartalékolási, kincs-, illetve tőkeképzési funkciókat a „jó” pénz, ami így egyre inkább
eltűnik a forgalomból. Gyakran az értékes ezüstpénzeket is beolvasztották, hogy – általában rézzel – ötvözve
kevésbé jó pénzeket hozzanak forgalomba.
Mindezen okok óriási inflációt, árnövekedést idéztek elő Európában. Egyes területeken a drágulás elérte az
1000%-ot is, de a kevésbé érintett területeken, így a török megszállástól is sújtott Magyarországon és Erdélyben
is elérte a 250%-ot. A parasztok, a kézművesek inkább visszatartották termékeiket, minthogy olcsóbban
értékesítsék, ez pedig áruhiányhoz vezetett.
Az egyes országok, fejedelemségek, uralkodók pénzrendeleteket és árrendeleteket bocsátottak ki a drágulás
megállítása érdekében, ezek az intézkedések, különösen azért, mert a lakosság bizalmát rendeletekkel
önmagukban nem lehet visszaszerezni, nem vagy csak igen lassan hoztak eredményeket.
Bethlen Gábor pénzügyi intézkedései
Erdély sajátos státusszal rendelkezett, ez a státusz a XVI. század közepén alakult ki Martinuzzi Fráter György
tevékenysége nyomán. Erdély nagy önállóságot élvezett, a fejedelmet az erdélyi országgyűlés választotta. Erdély
– politikai okokból – a török szultán vazallusa volt, évenkénti adó fizetésével vásárolta meg a töröktől a meg
nem támadást. Az első erdélyi fejedelem II. (Szapolyai) János Zsigmond volt, az utolsó II. Rákóczi Ferenc.



Bethlen Gábor Kassán vert ezüsttallérja (1628)
A második erdélyi fejedelem Báthory István volt. Báthory 1571-től erdélyi vajda, 1576-tól fejedelem, 1575-től
lengyel király is. Az erdélyi fejedelemséget Krakkóból irányította.
Báthory 1583. szeptember 7-én levelet írt az erdélyi kormányzótanács szerepét betöltő Hármas Tanácshoz,
melyben arra hívta fel figyelmet, hogy amennyiben Erdélyben csak nagy értékű érméket (aranyforint, ezüsttallér)
vernek, aprópénzt pedig nem, akkor az lesz a következménye, hogy az aprópénzeket a napi pénzforgalom
lebonyolításához külföldről kell beszerezni, mégpedig a nagy értékű aranyforint illetve ezüsttallér fejében, s ha e
folyamat túlzottan felerősödik, akkor a nagy értékű pénzek hiánya fog bekövetkezni. Báthory nyilván nem
ismerte a Grashem-törvényt, de a lengyel viszonyokat ismerve érdemi gazdasági tanácsokat tudott adni a
pénzverésre vonatkozóan is.
Az európai infláció egyik okaként szokás megjelölni a nagy tömegben vert lengyel polturákat is, amelyek
tekintettel arra, hogy Lengyelország igen kevés ezüstöt volt képes bányászni – igen keveset érő, sok rezet
tartalmazó ezüstpénzek voltak.
Bethlen Gábort 1613. október 23-án választották meg erdélyi fejedelemmé. Lepusztult, kizsigerelt országot
örökölt elődjétől, a fejedelmi címétől megfosztott Báthory Gábortól. A fejedelem céltudatosan látott uralkodói
tevékenységéhez, ehhez az országgyűléssel több felhatalmazást is megszavaztatott magának. Fő céljai közé
tartozott az állami monopóliumok kialakítása, a külkereskedelem feletti felügyelet, a nyerstermékek helyett
feldolgozott termékek előállítása és exportja, a pénzrendszer megszilárdítása, az elszabadult és egyre jobban
emelkedő árak kordában tartása. Céljai mindegyikét 1629-ben bekövetkezett haláláig nem tudta teljesíteni, de
intézkedései révén uralkodása az erdélyi történelem legdicsőbb időszaka volt, az Erdély aranykora, a Tündérkert
kifejezések ezt jól jellemzik, illetve ha név nélkül mondjuk ki ’a fejedelem’ kifejezést, akkor leginkább Bethlen
Gáborra gondolunk.
Bethlen sikeresen állította az országgyűlést a hatalom szolgálatába. Uralkodása alatt évente kétszer hívta össze a
diétát, fejedelemsége utolsó időszakában már csak évente egyszer. Az elfogadtatott gazdasági jellegű határozatok
között – természetesen – az adókivetés szerepelt leggyakrabban, de mellette egyéb gazdasági ügyek is, például
birtokügyek, árszabályozás, kereskedelem, bányászat, pénzverés, mértékegységek. Uralkodását nem rendelte alá
az országgyűlésnek, így sokkal ritkábban jelenik meg az adók számbavétele és elszámolása.
Ahhoz, hogy szabad keze legyen a belpolitikában, illetve Európa felé, teljesíteni kellett a török felé az
adókötelezettségeket. Önmagában a 10-15 000 arany (a későbbiekben ez 40 000 aranyig is felemelkedett)
teljesítése nem okozott túl nagy gondot a fejedelemségnek. Ezt a nagyjából 50 kg aranyat az erdélyi aranybányák
képesek voltak kitermelni. Jóval nagyobb gondot okozott az ennek akár tízszeresét is kitevő elvárt ajándékoknak
a biztosítása. Voltak olyan évek, amikor az összes kötelezettség meghaladta az egy tonna aranyat.
Ennek biztosítására fejleszteni kellett Erdélyben a bányászatot, a kibányászott ércet kötelező beszolgáltatás alá
vetették, a feldolgozás teljes mértékben a fejedelmi irányítás kezében volt. A kereskedőknek – volt mikor
fejvesztés terhe mellett – megtiltották a nemesfémek kivitelét, ez még a pénzre is vonatkozott, kötelezték a
kereskedőket arra, hogy a pénzért erdélyi árukat vásároljanak, és csak azt tudták kivinni az országból. Ez sajátos
ösztönzése volt a kereskedelemnek, illetve a merkantilista gazdaságpolitikát is felfedezhetjük mögötte. Bethlen
Gábor nem volt merkantilista (Colbert is csak 1619-ben született meg), de ez a gazdaságpolitika a gyakorlati
merkantilizmus kezdeteinek is tekinthető.
Bethlen Gábor 16 éves uralkodása alatt nagyon sokfajta pénzt veretett. Ebben voltak jó minőségű aranyból vert
forintok (többszörösei és hányadosai is), ezüsttallérok, de uralkodásának elején rossz minőségű dénárok,
fejedelemségének utolsó időszakában viszont jó minőségű ezüst aprópénzek is.



Bethlen Gábor háromnegyedes tallércsegelye (1623)
Bethlen Gábor korának pénztörténete három szakaszra osztható:
– Az első korszak az 1613-1620 közötti időszak. Ebben az időszakban az erdélyi ezüstaprópénz veretése, így a
napi pénzforgalom lebonyolítása alapvetően a magyar királyi, s még inkább a lengyel aprópénzek segítségével
történt. Ebben az időszakban Bethlen Gábor is veretett rossz minőségű aprópénzeket (Sziléziában).
– A második időszak az 1620-1625 közötti válságos periódus. A rossz minőségű lengyel (és egyéb) pénzek
elterjedése a jó minőségű tallérok drágulásához és az árak emelkedéséhez vezetett, általános áruhiány lépett fel,
mivel a parasztok és kézművesek visszatartották áruikat, így a városokban sok esetben a reálbérek drasztikus
csökkenése, az alapvető élelmiszerek hiánya következett be.
– Az 1625-1629 közötti években alakultak ki a konszolidált pénzügyi viszonyok. Meg kellett szüntetni az
értéktelen pénzek kibocsátását, jó minőségű új pénzek verésével végre kellett hajtani a pénzcserét, mely a
lakosság számára jelentős veszteséget jelentett, limitációkat, ár- és bérszabályzatokat kellett kiadni. 1625
decemberében rendeleti úton kívántak véget vetni a pénzrontásnak jó pénz forgalomba hozatalával, kötelezve a
lakosságot az új, jó minőségű dénárok és garasok elfogadására. Ezzel 1625 őszén, a soproni országgyűlés
rendelkezései alapján a királyi Magyarországon újra veretésre kerülő jó minőségű pénzekhez igazodtak. Ez is
biztosította a kereskedelmi forgalom zavartalanságát a két országrész között, valamint igen szigorú limitációs
rendelkezéseket léptettek életbe. Az 1625-ben és ’26-ban kiadott árrendeletek sikertelenek voltak, mert még
hiányzott az értékálló pénz, illetve a lakosság bizalma (lásd a mottót). A pénzcserét követően megnőtt a bizalom,
a kiadott rendeletek már betartathatóak voltak. Az Erdélyi Fejedelemségben a szabályozást be nem tartókra
sokkal súlyosabb büntetési tételek (akár fejvesztés is) vonatkoztak, mint a királyi Magyarországon. Ez is jelentős
mértékben hozzájárult ahhoz, hogy Erdély sokkal kisebb megrázkódtatásokkal élte túl az európai pénzügyi
válságot, mint más országok.
Bethlen Gábor pénzügyi intézkedései – abban a korban és abban a helyzetben – sikeresek voltak.
Megszilárdította az államháztartás helyzetét, kivezette Erdélyt a pénzügyi válságból.



Dósa Géza: Bethlen Gábor tudósai között (Magyar Nemzeti Galéria)
Amiben nem tudott, nem lehetett eredményt elérni a következőkben összegezhető:
– A nemesség „legyőzte” a polgárságot, nem tudott megindulni a tőkefelhalmozás, a kapitalista fejlődés.
– Erdély továbbra is alig állított elő feldolgozott termékeket, kivitelének jelentős része nyerstermékekből állt.
Ezen keveset segítettek a betelepített iparosok, bányászok, a fejedelmi birtokokon megindult kocsigyártás,
ágyúöntés, kristályüveggyártás, papírmalmok.
Irodalom:
Buza János: Pénzforgalom és árszabályozás Bethlen Gábor uralkodása alatt. In: Bethlen Erdélye, Erdély
Bethlene. A Bethlen Gábor trónra lépésének 400. évfordulóján rendezett konferencia tanulmányai. Szerk. DÁNÉ
Veronika et al. (Erdélyi Múzeum-Egyesület, Kolozsvár, 2014., 487–497. pp.)
Corpus Juris Hungarici (KJK-KERSZÖV Kft., 2000, Budapest)
Kovács György: „Globalizációs” kihívások és a magyar pénztörténet (http://acta.bibl.u
szeged.hu/5655/1/gtk_2005_107-137.pdf) (in Pénzügyek és globalizáció, SZTE GTK Közleményei, szerk.:
Botos Katalin, JATEPress, Szeged, 2005, 107-137. pp)
Magyar Katolikus Lexikon (http://lexikon.katolikus.hu/) vonatkozó címszavai
Magyar Nemzeti Múzeum – Éremtár – „B” gyűjtemény (https://mnm.hu/hu/gyujtemenyek/coins
collection/eremtar-b-gyujtemeny)
Maticsák Sándor: A mókusbőrtől az euróig – Pénznevek etimológiai szótára (Tinta Könyvkiadó, Budapest,
2018)
Mráz Vera: Bethlen Gábor gazdaságpolitikája (Századok, 87. évf. 4. sz./1953, 512-564 pp.)
Mellékletek: Szemelvények a királyi Magyarország pénzre vonatkozó törvényeiből



1613. évi XXVIII. törvénycikk arról, hogy a magyar pénzt Ausztriában és Ő felségének a
többi tartományaiban, ugyanazon értékben fogadják el, mint Magyarországon; továbbá a
hamis pénznek az országba behozása tilalmáról
Méltóztassék Ő felsége kegyelmesen gondoskodni afelől, hogy a magyar pénz, a szentséges
császári és királyi felség tartományaiban, főképen pedig Ausztriában, Stiriában és
Morvaországban, a hol az országlakók leginkább kereskednek, ezután is épen abban az
értékben legyen forgalomban, mint Magyarországon.
1. § A miképpen azt is szigoruan meg kell tiltani, hogy a lengyel tartományokból a hamis
pénzt Magyarországba be ne hozzák és az országlakók nagy kárára tovább ne adják.
1618. évi XIX. törvénycikk arról, hogy mindenféle pénzt jó finomságu tartalommal verjenek
és bizonyos értékét az egész országra nézve megállapitsák
Minthogy a szomszéd országok és tartományok keveset érő és nem megbizható pénzeinek a
behozatalából nem kevés hiány és kár származik:
1. § Ennek okáért, ezutánra minden kellemetlenségnek megszüntetése és elháritása
czéljából, a karok és rendek alázattal kérik Ő felségét, hogy méltóztassék kegyelmesen olyan
rendelkezést tenni, hogy jövőre a magyar dénárok tisztábban és finomabban verjék
(miképen Ferdinánd korában) és ne oly durván és töredezetten, a mint most verik.
2. § Továbbá, hogy Herberstein ur Nagy-Bányán, tallérokon és dénárokon kivül, és pedig
olyan értékkel, mint a hogy Körmöczön verik, Ő felségének sulyos haragja és az ország
közbüntetése alatt, semmi másféle pénzt ne verjen.
3. § Végre is, minthogy a magyar pénz az ország kebelében eltünik; ellenben a nagyon
keveset érő és megbizhatatlan lengyel garasokat és dutkákat, valamint a különbféle német
garasokat is behozzák, de az országban azok sincsenek mindenütt forgalomban, hanem csak
egy nehány vármegyében fogadják el; ez okból az országlakók olyan utakról és módokról
való gondoskodást kivánnak, a melyekkel az ilyen hiányok (tudniillik a gabona, bor, állatok
és más áruczikkek eladásánál) az ország kára nélkül elháritva legyenek és a jó pénz az
országban maradjon; e mellett a szentséges császári felség méltóztassék afelől is
kegyelmesen gondoskodni, hogy a magyar aprópénzt, a mely minden másoknál jobb értékü,
Ő felségének az összes országaiban és tartományaiban a teljes értékében, az aranyakat és
tallérokat pedig egy bizonyos egyenértékben elfogadják.
1622. évi LXXVII. törvénycikk a mai pénz értékéről és árfolyamáról; a magyar pénznek jó
ligában veréséről, meg az arany, ezüst és a jó pénz kivitele tilalmáról
A folyó pénznek az értékére nézve pedig, miután Ő felsége ahhoz, a mit a karok és rendek
egymásközt elhatároznak, szives beleegyezését kinyilvánitotta:
1. § Ennek okáért a szegény, és kiváltképen a török uralomnak alávetett nép megmaradásán
segiteni kivánván, elhatározzák, hogy a most három krajczárral forgalomban levő garasok
Magyarországon is annyit érjenek, mint a többi szomszédos tartományokban azaz három
krajczárt vagy négy magyar dénárt és hogy huszonöt ilyen magyar garas egy magyar
forintot tegyen.



2. § A mostani egyes és kettős, valamint az arányositott többi uj garasnak pedig ilyen és
ekkora értéke a jövő év husvét ünnepéig tartson.
3. § Annak elérkeztével minden mostani uj garas csak három dénárt érjen.
4. § Éppen igy mindenféle ezüst és arany nagyobb pénzt is, tudniillik a birodalmi tallért és
aranyat is, három magyar dénár értéke szerint kell számitani.
5. § Mindazonáltal a régi nagyobb garasok mindenkor négy dénárt tegyenek. De addig is
felette szükségesnek tartják, hogy a magyar pénzt a régi jó ligában verjék, és hogy Ő felsége
az aranynak, ezüstnek és a jó pénznek a kivitelét, meg az azokkal való üzérkedést és
beváltást, elkobzás büntetése alatt, még a bányavárosokban is eltiltsa.
6. § Továbbá, a kik időközben, tudniillik az előbb mondott husvét ünnepig, az ideiglenes
joggal átruházott vagy elzálogositott fekvő jószágaikat esetleg visszaváltani kivánják, ezt
máskép ne tehessék, mint olyan és annyit érő pénzzel, a milyen tudniillik a zavarok előtt volt
használatban, vagy a milyent nekik adtak. Mindazonáltal a bevalló levelekben foglalt
vásárlási és szerződési feltételek épségben maradjanak.
1625. évi XXXIX. törvénycikk a verendő magyar apró pénz ligájáról, forgalmáról és
elfogadásáról; továbbá az aranyok és tallérok teljes értékéről és arról, hogy az országból
az aranyat és ezüstöt ki ne vigyék
Nemcsak a szegény népnek, hanem csaknem minden renden levő embereknek, a pénz
változásából eredő kárai, az élelmiszerek és egyéb dolgok szükének meg a nagy
drágaságnak megszüntetésére, a karok és rendek Ő felségének kegyelmes hozzájárulásával
elhatározzák:
1. § Hogy a magyar pénzt ezutánra öt latos értékben és olyan sulyban verjék, a melyben
Rudolf császár idejében verték; a mostani selmeczi apró pénz pedig (a melynek a verése
tettleg megszünjék), az ezután verendő pénznek a felét tegye.
2. § A karok és rendek pedig alázattal megkivánják, hogy Ő felsége az 1608-ik évi 10-ik
törvénycikkelyhez, meg kegyelmes elhatározásához képest intézkedni méltóztassék az iránt,
hogy a magyar pénzt, az Ő felsége szomszédos tartományaiban is abban az értékben
fogadják el, a melyben tudniillik az országban forog.
3. § Egyelőre elhatározván, hogy az aranyokat kétszáz, a jó és igaz sulyu ezüst tallérokat
pedig százhusz magyar dénárban országszerte mindenütt elfogadják.
4. § Az országból az aranynak és ezüstnek kivitele az 1622-ik évi 77-ik törvénycikkelyben
megszabott büntetés alatt tiltva legyen.
1625. évi XL. törvénycikk bekövetkezvén a pénznek megjavitása, a dolgoknak és a
munkáknak az árát kik szabályozzák?
Minthogy a pénznek ezelőtt néhány évvel behozott változtatása miatt, az országban minden
dolognak az értéke, oly hallatlanul fölemelkedett, hogy ki sem mondható:
1. § Ennek okáért, hogy ebben a legtermékenyebb országban, a dolgoknak és az összes
élelmiszereknek a bőségéhez mérten, azoknak az ára is, a régi állapotába visszatérjen;
elhatározták, hogy ezeknek a mostani végzéseknek kihirdetése után, az egyes vármegyéknek



az ispánjai és alispánjai, a főpap uraknak, mágnásoknak, nemeseknek és szab. kir.
városoknak közgyülést hirdetvén, ugy az élelmi szerekre, mint az összes egyéb áruczikkekre
s ugyszintén mindenféle kézmüvesekre és mesteremberekre nézve is, akképen intézkedjenek,
hogy az által minden dolognak az értéke és munkának a bére, meg jutalma, az országban
régóta és a legujabb mozgalmakat megelőzően fennállott árszabásra szálljon alá.
1625. évi XLI. törvénycikk az arany és ezüst kivivőire, beváltóira meg az uzsorásokra és az
idegen és hamis pénzek behozóira büntetést szabnak
Ide tartozik az is, hogy miután a pénz dolgában felmerülő fogyatkozásokat leginkább a
pénzzé vert és pénzzé nem vert aranynak és ezüstnek az országból kivivői, az aranyok és
tallérok beváltói, meg az uzsorások és azok az emberek okozzák, a kik az idegen és hamis
pénzt behozzák:
1. § Ennek okáért az ilyeneket, minden náluk található ingó javaik elkobzása mellett, a helyi
földes urak és hatóságok, a Zsigmond király második decrétuma 18. és 19-ik czikkelyeihez
képest ebből az országból kizárják.



Kis magyar pénztörténet – Rákóczitól Kossuthig (4. rész)
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. Egyes esetekben ez nemzeti nagyságunkat tükrözte, máskor viszont
sorstragédiánk megjelenési formája volt. Sorozatunk negyedik részében II. Rákóczi
Ferenc, Mária Terézia és Kossuth Lajos pénzkibocsátásairól szólunk.
„Az országgyülés még most is bizott a királyi esküben, ... az osztrák ministerium egy nyilatkozványára hivatkozást
nyert, mellyben az jelentetik ki, hogy a magyar nemzet önálló kormányától, a magyar pénz, had és kereskedelmi
ügyek kormányzatát elvonni elhatározott akarata...”
(részlet az 1849. évi II. törvénycikkből, a magyar nemzet függetlenségi nyilatkozatából)
Az első részben (https://ado.hu/ado/kis-magyar-penztortenet-1-resz/) bemutattuk a pénz „feltalálásának”
társadalmi szükségességét, ismertettük a pénz funkcióit. Szent István verette az első magyar pénzeket, az első
jelentősebb pénzreformot Károly Róbert hajtotta végre. Reformjának sikerességéhez nagyban hozzájárult, hogy
Magyarország aranytermelése akkoriban az Európai aranytermelés 80-90%-t tette ki, de jelentős volt az
ezüstbányászat is.
A második részben (https://ado.hu/ado/kis-magyar-penztortenet-2-resz/) szóltunk Luxemburgi Zsigmond 1405
ös pénzügyi törvényeiről, Hunyadi Mátyás intézkedéseiről, illetve az ezüsttallér megjelenéséről.
A cikksorozat harmadik részében (https://ado.hu/ado/kis-magyar-penztortenet-3-resz/) az első nagy európai
infláció kiváltó okait elemeztük, illetve Bethlen Gábor pénzpolitikájáról szóltunk, aki intézkedéseivel hatékony
választ tudott adni a pénzromlásra, Erdélyt jóval kisebb mértékben érintette a pénzek elértéktelenedése, az
áremelkedés, mind a Habsburg Birodalom többi részét, illetve Nyugat Európát.
Az erdélyi pénzveréssel kapcsolatban meg kell még említeni Apafi Mihály (1661–1690) 50 dukátosát, amelyet 1677
ben verték a fogarasi verdében. A súlya tetemes, 172,67 gramm, átmérője 77,8 mm. Forgalmi pénznek alkalmatlan
volt, de ajándékozásra, kincsképzésre igen jó. Egyetlen ismert példánya van, a Magyar Nemzeti Múzeum Éremtára
1977-ben – kereken 300 évvel készítése után – szerezte meg árverésen, akkori áron negyedmillió svájci frankért.



Apafi Mihály 50 dukátosa
Rákóczi pénzkibocsátása
A II. Rákóczi Ferenc vezette szabadságharcnak önálló pénzverése volt. Rákóczi már a szabadságharc elején
elfoglalta Körmöcbányát és Nagybányát, ahol pénzverdék működtek, illetve a bányavárosok is birtokába kerültek.
Ez lehetővé tette számára, hogy újraindítsa a pénzverést. Az említett pénzverdéken kívül még Kassán, Munkácson
és Kolozsváron is veretett pénzt. A szabadságharc kezdetén aranyból dukátot, ezüstből féltallért (ezüstforintot) és
polturát veretett a fejedelem.
A kezébe került bányák alacsony hatékonysággal működtek, így a nemesfém-források egyre inkább beszűkültek.
Az aranyból és ezüstből vert pénzeket, illetve a szintén nemesfémben kapott francia segélyt a hadsereg és az
udvartartás külföldi beszerzéseire használták fel.
Belföldi forgalomra már 1704. május 4-én egymillió forint értékű rézpénz kibocsátását határozta el, azzal az
ígérettel, hogy a rézpénzt a későbbiekben nemesfémből vert pénzekre cserélik be. Erre az ígéretére hatalmas
birtokai nyújtottak fedezetet, így – legalábbis kezdetben – a rézpénz elfogadtatásával nem voltak gondok. A
rézből vert pénzek fő címletei 1, 10, és 20 poltura voltak, a 20 és 10 polturások feliratáról (Pro Libertate – ‘a
szabadságért’) libertásnak, hangjáról kongónak nevezték. Más címleteket (például 4 polturásat) is veretett
Rákóczi, de ezek inkább próbanyomatnak voltak tekinthetőek. Rákóczi a kor szokásával ellentétben pénzeire nem
tétette rá arcképét, pénzei a magyar címert és a Madonnát ábrázolták.
Az egyetlen pénzt, amelyen II. Rákóczi Ferenc képmása látható, erdélyi fejedelemként verette 1707-ben,
Kolozsváron. Mindössze három példány készült belőlük, amelyek közül kettőt bemutatásként elküldtek a
fejedelemnek. Rákóczi nemtetszéssel fogadta a vereteket, elrendelte, hogy a harmadik példányt is küldjék el neki,
ne készítsenek többet belőle, és semmisítsék meg a verőszerszámokat.



A II. Rákóczi Ferencet ábrázoló egyetlen pénzérme
A beváltásra tett ígéreteket nem tudták teljesíteni, így a rézpénz elfogadtatása egyre nagyobb gondot jelentett, az
egypolturásat még névértéken elfogadták, de a 10 és 20 polturásat már csak a névérték töredékén. Kettős
árrendszer alakult ki, más ára volt a termékeknek, ha nemesfém-pénzzel fizettek, és más ára, ha rézpénzzel.
További problémát jelentett, hogy a rézpénzt elkezdték hamisítani, és nagy mennyiségben áramlott az országba a
hamisítvány Lengyelországból, Havasalföldről, Törökországból. A hamisítványok között nem csak vert érmék
voltak, hanem kevésbé igényes kivitelű öntött rézpénzek is.
A rézpénzzel kapcsolatos gondokra reagálva már az 1706. januári miskolci tanácsülésen felvetődött, hogy be
kellene szüntetni a rézpénzek verését, de ez egyelőre csak felvetés maradt. Ugyanitt döntöttek arról, hogy a
hamisítások miatt rézpénzeket ellenjeggyel látják el. Ez persze csak azt eredményezte, hogy a rézpénzek mellett
az ellenjegyeket is elkezdték hamisítani.
Végül az ónodi országgyűlésen döntöttek a rézből készült pénzérmék verésének beszüntetéséről, illetve a
forgalomból történő kivonásukról, egyidejűleg a 10 polturásokat 4 polturára, a 20 polturásokat 8 polturára
értékelték le (az egy polturás maradt névértéken). A forgalomképes 20 és 10 polturásokat egy kis Madonna
képpel, mint ellenjeggyel látták el.
A lepecsételt (ellenjegyzett) pénzek ellenőrzésére és a forgalomban való elfogadtatására minden megyét
köteleztek arra, hogy felügyelőket, „kongó-bírákat” alkalmazzanak. A felügyelők feleltek azért, hogy az
áruforgalomban elfogadják a rézpénzt, ha az árus erre nem volt hajlandó, akkor az árus portékáját elkobozták,
megkapta a vevő, a vevő által fizetett ellenérték pedig a kincstár bevétele lett. Ennek következménye viszont az
lett, hogy a parasztok inkább nem vitték a piacokra a megtermelt termékeiket, hogy ne kelljen értéktelen rézpénzt
elfogadni cserébe.



Rákóczi 20 polturás libertása, ellenjeggyel
A kincstár a rézpénzzel fizette ki a katonák zsoldját, a bányászok, pénzverők (stb.) bérét is. A rézpénz
bevezetésekor ez még nem jelentett gondot, de az idő múltával egyre inkább ezüstben követelték a kifizetéseket,
még az is előfordult, hogy a katonák a rézpénzt eldobálták.
A szabadságharc bukását követően a megmaradt rézpénzeket nem olvasztották be, azokat török
szövetkereskedők kapták meg áruik ellenértékeként, természetesen csak a réz súlyát vették figyelembe, a rávert
értéket nem.
Mária Terézia és a papírpénz
Alapvető pénzügyi változást Mária Terézia uralkodása (1740-80) hozott. Gazdasági, kereskedelem-élénkítő
reformok kerültek bevezetésre, amelyek keretében a pénzrendszert is egységesítették. A Mária Terézia által 1750
ben bevezetett új pénznem neve Gulden (latinul Florenus, magyarul forint) volt. Egy kölni márka (kb. negyed
kilogramm) színezüstből 20 forintot kellett verni. Ausztria és Bajorország 1753-ban egyezséget (konvenció) kötött,
hogy azonos pénzláb alapján készítik pénzeiket. A pénznem elnevezése ettől kezdve Gulden Conventions-Münze,
azaz konvenciós forint volt. Ez a pénzláb az 1811-16 közötti időszakot kivéve 1856-ig (az új decimális rendszer
bevezetéséig) volt érvényben. Egy konvenciós forint fél tallérral („konvenciós tallér”) és 60 krajcárral („konvenciós
krajcár”) volt egyenértékű. A konvenciós forintot más néven féltallérnak és forintos tallérnak is nevezték.
Mária Terézia vezette be 1760-tól a rendszeres rézpénzverést. Polturát, dénárt, krajcárt, fél és negyed krajcárt
verték rézből. A krajcárt Magyarországon I. Lipót (uralkodott: 1657–1705) vezette be. Az elnevezés az osztrák
németből került át a magyarba, a krajcár korábbi veretein kereszt volt látható, bár I. Lipót idején már sem az
osztrák, sem a magyar krajcárok éremképe nem ábrázolt keresztet. A krajcár 1754-ben vált fő váltópénzzé, amikor
bevezették a konvenciós tallért A krajcár egészen 1892-ig az Osztrák–Magyar Monarchia hivatalos (váltó)pénze
volt, egy forint eleinte 60 krajcárt ért, 1857-től százat.
Mária Terézia után polturát és dénárt már nem vertek, de a kisebb krajcárértékek rézből verése állandósult.
Mária Terézia uralkodásához fűződik a papírpénz megjelenése is. A Habsburg Birodalomban az első bankjegyeket
1762-ben bocsátották ki 5, 10, 25, 50 és 100 forintos címletekben. A bankjegyeket 1 és 2 forint címletű ezüstpénz
verésével egészítették ki. 1771-ben megjelentek az 500 és 1000 forintos bankócédulák is. A bankjegyeknek csak az
egyik oldalán volt nyomat, a másik oldalt üresen hagyták. II. József idejében a bankócédulákat már ezüstre is át
lehetett váltani, elfogadását Magyarországon is kötelezővé tették.



A 100 forintos Kossuth-bankó
A napóleoni háborúk megingatták a bankócédulák értékét, többször is le kellett értékelni azokat, sőt többfajta
bankócédula is forgalomban volt. Eleinte 100 ezüstforintért 445, 1810 decemberében 960, 1811 márciusában 1200
papírforintot kellett fizetni.
1816-ban létrejött a Szabadalmazott Osztrák Nemzeti Bank (Österreichische National Zettelbank), és a
továbbiakban ez bocsátotta ki a papírpénzt. Ebben az évben újabb devalvációra került sor, megállapították, hogy
250 váltó(papír)forint 100 ezüstforinttal egyenlő. A kötelezően elrendelt beváltáskor az összeg 2/7-ét fizették
ezüstben, 5/7-ét pedig 1%-os kamatozású államkötvényben.
Kossuth-bankó
Az 1848-as 12 pont egyike – 9. – volt a Nemzeti Bank megteremtése. Ez természetesen a magyar pénz
kibocsátásának igényét is jelentette. Az áprilisi törvényekbe ez nem került bele (a Magyar Nemzeti Bank csak
1924-ben alakult meg). A nemzeti valuta kibocsátására viszont sor került. A papír és fémpénzeken is magyarrá vált
a felirat.
Az ország működésének pénzügyi fedezete előteremtése érdekében Kossuth már áprilisban tárgyalásokat kezdett
a Pesti Magyar Kereskedelmi Bankkal. Az új bankjegyek nemesérc fedezetét először kölcsönjegyzéssel próbálta
előteremteni. 1848. május 23-án felhívta a nemzetet kamatos kincstári utalványok jegyzésére, melyek 50 és 100
forintos címletűek voltak, 3, 6, 9 és 12 havi lejárattal, és 5 százalékos kamatot ígértek. Az utalványok a
pénzforgalomba bekerülve később bankjegyként is használatosak lettek, de a kibocsátáskor remélt eredményt
nem sikerült elérniük: a tervbe vett összegnek csupán a harmada folyt be belőlük.
A Pesti Magyar Kereskedelmi Bankkal 1848. június 17-én került sor a szerződés megkötésére.
A szerződés alapján a Pénzügyminisztérium 5 millió forintot fog fedezetként letenni aranyban és ezüstben, és
ezért cserébe a bank 12 és fél millió forint értékben fog bankjegyeket forgalomba hozni kétforintos és egyforintos
címletekben. A nemesfém-fedezet és a bankjegyek arányát tehát 1:2,5-ben határozták meg. A
Pénzügyminisztérium a fedezetnek csak egy részét volt képes előteremteni – nagyjából 1,8 millió forint értékben
–, így a bankjegykibocsátás is ennek arányában történt meg. A szerződéskötésnek ennél nagyobb jelentőséget
adott az, hogy a szerződéssel a Pesti Magyar Kereskedelmi Bank bankjegykibocsátó bankká alakult át, ezzel
önálló magyar jegybank jött létre.



A további pénzkibocsátás érdekében Kossuth 1848. július 11-én tartott nevezetes országgyűlési beszédében
kétszázezer újonc és 42 millió forint hitel megszavazását kérte, amit „megadjuk, megadjuk” felkiáltással szavaztak
meg a képviselők.
A jegybank 1848. augusztus 13-án hozta forgalomba a Kossuth-bankók első címletét, a kétforintost (színe miatt
vöröshasúnak is nevezték).
A ‘vöröshasú’ – az első magyar bankjegy
Újabb bankjegyek kibocsátására 1848. augusztus 26-án az országgyűlés 61 millió forintot szavazott meg.
A hiteleket a pénzügyi kormányzat fel tudta venni, de így a további pénzkibocsátásnak már nem volt ércfedezete,
mai szóhasználattal az államadósság növekedett meg ilyen módon.



A „vöröshasút” október 6-án követte az egyforintos bankó, a szeptember 1-jei keltezésű ötforintos szeptember 6
án, a százforintos november 7-én, a tízforintos papírpénzek pedig 1849. március 24-én kerültek forgalomba.
Mindegyik papírpénzen szerepelt Kossuth Lajos aláírása, pénzügyminiszter jelzéssel, ezért is terjedt el a Kossuth
bankó elnevezés.
Annak ellenére, hogy a bankjegyek nemesfém fedezete hiányzott, a bankjegyek könnyen elterjedtek, sőt
népszerűek lettek. Még a megszálló osztrák csapatokat is Kossuth-bankókkal látták el 1848 decemberében, 1849
elején.
A szabadságharc bukását követően viszont a Kossuth aláírásával megjelent bankjegyek a nemzeti érzület
jelképévé váltak, tiltották a használatát, az osztrákok összegyűjtötték a bankókat, és több helyen nyilvánosan
elégették azokat.
A kormányzat egészen a szabadságharc bukásáig nem szenvedett a pénzeszközök hiányától. A korábban
megszavazott 61 millió forintos hitelkeret teljes kihasználása sem volt szükséges (bár Kossuth 90 milliót kért
megszavazni). Összességében elmondható tehát, hogy a finanszírozás és a pénzkibocsátás eredményes volt 1848
49-ben.
A szabadságharc bukása után az összes papírpénzek (a fedezettek is) értéküket veszítették, a beszolgáltatottakat
nyilvánosan elégették, a fémpénzekre visszakerült a latin, illetve német nyelvű felirat. A Kossuth-bankó
megtartása, rejtegetése a nemzeti ellenállás egyik megnyilvánulása volt.
Kossuth 1851-ben az Amerikai Egyesült Államokban, Philadelphiában 1, 2 és 5 forintos pénzjegyeket, úgynevezett
emigrációs forintot nyomatott. Ezek után Londonban próbált meg kiadni 1, 2 és 5 forintos pénzjegyeket, ezek nagy
részét azonban elégették, és kiadásra már nem kerültek. Ezek ma a legritkább Kossuth-bankók.
A szabadságharc időszakából származik az utólag átalakított, szétcsavarható 3 krajcár címletű rézpénz, ún. spionpénz. Belső két oldalára a szabadságharc két emblematikus alakjának, Bem Józsefnek és Petőfi Sándornak a portréját festették.
Irodalom:



Corpus Juris Hungarici (KJK-KERSZÖV Kft., 2000, Budapest)
Kovács György: „Globalizációs” kihívások és a magyar pénztörténet (http://acta.bibl.u
szeged.hu/5655/1/gtk_2005_107-137.pdf) (in Pénzügyek és globalizáció, SZTE GTK Közleményei, szerk.: Botos
Katalin, JATEPress, Szeged, 2005, 107-137. pp)
Magyar Katolikus Lexikon (http://lexikon.katolikus.hu/) vonatkozó címszavai
Magyar Nemzeti Múzeum – Éremtár – „B” gyűjtemény (https://mnm.hu/hu/gyujtemenyek/coins
collection/eremtar-b-gyujtemeny)
Maticsák Sándor: A mókusbőrtől az euróig – Pénznevek etimológiai szótára (Tinta Könyvkiadó, Budapest, 2018)






Kis magyar pénztörténet – Ezüsttől az aranyig (5. rész)
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. Egyes esetekben ez nemzeti nagyságunkat tükrözte, máskor viszont
sorstragédiánk megjelenési formája volt. Sorozatunk ötödik részében XIX. század
második felének pénztörténetét, annak részeként az aranyalapú korona bevezetését
mutatjuk be.
„szükségessé válván, hogy a magyar korona országai és az Ő Felsége uralkodása alatt álló többi országok között
fenforgó közös érdekü viszonyok pontosan és határozottan kijelöltessenek; s hogy a két egymástól független
alkotmányos képviselet közti érintkezés módja eme közös viszonyok elintézése körül szabatosan
megállapittassék”
(részlet az1867. évi XII. törvénycikk preambulumából)
Az első részben (https://ado.hu/ado/kis-magyar-penztortenet-1-resz/) bemutattuk a pénz „feltalálásának”
társadalmi szükségességét, ismertettük a pénz funkcióit. Szent István verette az első magyar pénzeket, az első
jelentősebb pénzreformot Károly Róbert hajtotta végre. Reformjának sikerességéhez nagyban hozzájárult, hogy
Magyarország aranytermelése akkoriban az európai aranytermelés 80-90%-át tette ki, de jelentős volt az
ezüstbányászat is.
A második részben (https://ado.hu/ado/kis-magyar-penztortenet-2-resz/) szóltunk Luxemburgi Zsigmond 1405
ös pénzügyi törvényeiről, Hunyadi Mátyás intézkedéseiről, illetve az ezüsttallér megjelenéséről.
A cikksorozat harmadik részében (https://ado.hu/ado/kis-magyar-penztortenet-3-resz/) az első nagy európai
infláció kiváltó okait elemeztük, illetve Bethlen Gábor pénzpolitikájáról szóltunk, aki intézkedéseivel hatékony
választ tudott adni a pénzromlásra.
A negyedik részben (https://ado.hu/ado/kis-magyar-penztortenet-rakoczitol-kossuthig-4-resz/) szóltunk a
Rákóczi-szabadságharc pénzeiről, később Mária Terézia bocsájttatta ki az első papírpénzeket, a pénzrendszert
sajátos módon – ezüstalapúvá alakították, illetve arról, hogy az 1848-49-es szabadságharc idején vert pénzérmék
és nyomtatott bankók felirata már magyar nyelvű volt.



4 forintos arany pénzérme, államközi egyezmény alapján Franciaországban 10 frankként fogadták el
Ausztria, illetve a Monarchia pénzrendszerének válsága
Az ezüst- és aranypénzek alkalmazásának időszakában, hacsak nem alkalmaztak túlzott mértékben ötvöző
anyagokat, maga a pénz hordozta az értéket, nem kellett annak elértéktelenedésétől tartani. Mint említettük,
Mária Terézia hozott először forgalomba bankjegyeket Ausztriában és Magyarországon. Elvileg garantálták annak
ezüstre válthatóságát, de ténylegesen ez alig működött, sőt volt időszak, amikor az átváltási lehetőséget fel is
függesztették. Erről részletesebben is szóltunk a cikksorozat negyedik részében.
A korlátozott átválthatóságot 1848-ig tudta Ausztria, illetve az Osztrák Nemzeti Bank biztosítani, ezt követően
viszont nem.
Ausztria a XIX. század közepétől sokszor állt hadban, és a hadikiadásokat államkölcsönből vagy az Osztrák
Nemzeti Bank nemesfém készletéből fedezték, az államadósság viszont egyre értéktelenebbé tette a nem
nemesfémből készült pénzeket, a bank érckészletének csökkenése pedig ellehetetlenítette a beváltási
képességet.
A háborúk sorában az 1848-49-es magyarországi események csak a kezdet volt. Már 1850-ben feszültté vált a
viszony Oroszországgal, aztán jött a krími háború, az itáliai háborúk, az osztrák-porosz konfliktus. És ez mind sok
pénzbe került!
A fedezetlen államjegyek sok bajt okoztak
Ausztria az 1860-as évekre olyan kényszerhelyzetbe került, hogy kénytelen volt kiegyezni a magyarokkal. Ennek
keretében Magyarország átvállalta az osztrák államadósság egy részét is (1867. évi XV. törvénycikk az
államadósságok után a magyar korona országai által vállalandó évi járulékról). Már a kiegyezési törvényekben
voltak rendelkezések a pénzkibocsátásra vonatkozóan is:



1867. évi XII. törvénycikk a magyar korona országai és az Ő Felsége uralkodása alatt álló többi
országok között fenforgó közös érdekü viszonyokról, s ezek elintézésének módjáról
66. § A kereskedelemmel szoros kapcsolatban áll a pénzrendszernek (Münzwesen) és
általános pénzlábnak megállapitása is. Nemcsak kivánatos tehát, hanem mindenik fél
érdekében szükséges is, hogy mind a pénzrendszer, mind a pénzláb a kötendő
vámszövetséghez tartozandó országokban egyenlő legyen. Ugyanezért a vám- és
kereskedelmi szövetség megkötése alkalmával, a pénzrendszer és pénzláb fölött is
szükséges leend, az 59. és 61. § értelmében, egyezkedés utján intézkedni. Ha pedig az igy
megállapitott intézkedések megváltoztatása vagy uj pénzrendszernek és pénzlábnak
megállapitása utóbb szükségesnek vagy czélszerünek mutatkoznék, ez a két ministerium
kölcsönös egyetértésével s a két országgyülés helybenhagyásával fog történni. Magában
értetődik, hogy a pénzverésre és kibocsátásra nézve a magyar király fejedelmi jogai teljes
épségökben fenmaradnak.
1867. évi XVI. törvénycikk a magyar korona országai és Ő Felsége többi királyságai és országai
közt kötött vám- és kereskedelmi szövetségről
XII. CZIKK
Az ausztriai érték, míg törvényesen meg nem változtattatik, közös érték marad; azonban
mind a két törvényhozó testnek az arany érték behozatalára nézve egyforma előterjesztések
fognak mielőbb tétetni, miben a párisi pénzértekezlet elvei lehetőleg érvényre lesznek
emelendők.
Szabadságában áll mind a két félnek 10 krajczáros és azon alóli váltópénzt is veretni, mely a
másik államterületen is a forgalomba fel fog vétettetni. E váltópénz finomsági tartalma és
súlya, valamint a mindenik fél által veretendő összeg mennyisége iránt a két ministerium
közt egyetértés lesz eszközlendő.
A kiegyezést követően az osztrák-magyar forint lett a Monarchia pénzneme, ez továbbra is ezüstalapú volt.
Forintot vertek Ausztriában és Magyarországon is. A Magyarországon vert érmékre visszatért a magyar felirat.



A részletszabályokat a magyar kir. pénzverdékben veretendő pénzek alakja, belértéke és súlya iránt című 1868. évi
VII. törvénycikk tartalmazta (lásd e cikk mellékletében).
Az osztrák-magyar bank létesitéséről és szabadalmáról szóló 1878. évi XXV. törvénycikk hozta létre az Osztrák
Magyar Bankot. Ez a bank papírpénzeket is kibocsátott, amelynek egyik oldala német nyelvű, a másik oldala
magyar nyelvű volt (a törvénycikket terjedelmi okok miatt nem közöljük).
A bankjegy-kibocsátást olyan módon korlátozták, hogy a nemesfém fedezeten felül legfeljebb 200 millió forint
volt kibocsátható, ezt az 1887. évi XXVI. törvénycikk úgy változtatta meg, hogy a teljes bankjegyforgalom értékének
40%-a mögött nemesfém fedezetnek kell lennie, illetve ha a jegyforgalom a 200 millió forintot meghaladja, akkor
a felette lévő rész után a banknak 5% bankjegyadót kell fizetnie. (Cikkünknek nem témája a bankjegyadó, így csak
röviden jegyezzük meg, hogy ez igen modern eszköznek számított, mert rákényszerítette a bankot az
önkorlátozásra.)
Ausztria, majd később a Monarchia mindent megtett annak érdekében, hogy stabilizálja pénzét, biztosítsa más
országokban való elfogadását is. Mai kifejezéssel élve egyezményekkel kívánta a valuta konvertibilitását
megteremteni. Előbb – 1857-től – a Német Pénzszövetség keretein belül, majd annak felbomlását követően a Latin
Éremunióhoz próbált csatlakozni. Ez a szándék a francia-porosz háborúban elvérzett. Ennek ellenére 1870-ben és
1871-ben vertek 4 és 8 forintos aranyérméket a Monarchiában, amelyeken feltüntetésre került a 10, illetve 20 frank
felirat is, de ezek valódi forgalmi pénzekké nem váltak.
A XIX. század második felében egyre több európai ország állt át az ezüstfedezetről az aranyfedezetre (Anglia már
1816-ban!).
Ennek több oka is volt:
– A megnövekedett nemzetközi kereskedelemben az ezüst nagy súlya miatt nehezen volt használható.
– Az Amerikában megnövekedett ezüst és aranytermelés csökkentette a nemesfémek árát, az ezüstét sokkal
nagyobb mértékben, így az arany biztosabb, értékállóbb fizetési eszközzé vált. Jellemző adat erre a változására,
hogy míg az értékarány 1870 előtt nagyjából 1:15 körül mozgott, 1879-re 1:18,2, 1892-re 1:23,8-re ért el az arany és
az ezüst értékének hányadosa.



Az aranytermelés jelentős növekedése marginalizálta Magyarország szerepét is a nemesfém előállításában. A XIII.
században az akkor ismert világ éves aranytermelése 3200 kg-ra volt tehető, amelyből Magyarország részesedése
1000 kg körül mozgott (ez a későbbiekben 1500-2000 kg-ra növekedett). A XIX. század második felére a
magyarországi aranytermelés – a kimerülő bányák miatt – alig érte el a XIII. századi szintet, a világ aranytermelése
viszont a korábbi szint több mint 60-szorosára emelkedett.
Ausztria, illetve a Monarchia késlekedett az aranyalapú pénzrendszer bevezetésével, sőt nem akadályozta meg az
ezüst mértéktelen beáramlását sem. Ezt kihasználva az egyre értéktelenebb ezüstöt sokan beváltották az Osztrák,
majd az Osztrák-Magyar Nemzeti Banknál. A beváltást csak 1879-től korlátozták a Monarchiában.
A korona bevezetése
A pénzrendszer bizonytalanságai, rendezetlensége elkerülhetetlenné tették, hogy stabilizációs lépéseket tegyen
az állam, és igazodjon az európai államok pénzrendszereihez. A javaslat Magyarországon fogalmazódott meg,
mert sokkal nyitottabb gazdaság volt, mint Ausztria, az árfolyamkockázatoknak sokkal inkább ki volt téve. A
javaslatot Wekerle Sándor pénzügyminiszter terjesztette elő 1891-ben a képviselőházban (Wekerle később
miniszterelnök is volt, méghozzá három különálló időszakban).
Egyfilléres réz váltópénz
A javaslat az aranyalapra való átállást jelentette. Ehhez először megfelelő aranyfedezetet kellett teremteni a
jegybankban. Ezt állampapírok cseréjével, értékpapírok kibocsátásával sikerült elérni. Természetesen sokkal jobb
lett volna áruexport eredményeként realizálni az aranyat, de erre a Monarchia alig volt képes, a világpiacra nem
tudott megfelelő minőségű és mennyiségű terméket szállítani. Sajátos módon Magyarország tudott ezekben az



években aranyért is exportálni, mivel az amerikai polgárháború és a krími háború miatt a magyar gabonát jól el
lehetett adni. Olyannyira, hogy a magyar költségvetés ezekben az években szufficites volt (többlettel
rendelkezett).
A korona bevezetésére 1892-ben került sor, meghatározták, hogy a korábbi forint két koronával egyenértékű,
illetve az aranyban való értékét is (1892. évi XVII. törvénycikk a koronaérték megállapitásáról). Ez lehetővé tette a
francia frankkal, a német márkával való konverziót is.
1892. évi XVII. törvénycikk a koronaérték megállapitásáról
1. § Az eddigi ausztriai érték helyébe az aranyérték lép, a melynek számitási egysége a
korona.
A korona száz fillérre oszlik.
2. § A pénzverés alapsulya a kilogramm és ennek tizedes részei.
3. § Az értékpénzt képező arany érmék 900 ezredrész arany és 100 ezredrész rezet tartalmazó
ötvözetből veretnek.
Egy kilogramm ötvözött aranyra 2952 korona, következéskép egy kilogram finom aranyra 3280
korona esik.
...
22. § Az ausztriai értékre szóló papirpénzjegyek mindaddig a mig forgalmon kivül nem
helyeztetnek, minden fizetésnél, a mely a törvény szerint koronaértékben teljesitendő; az
állami és egyéb közpénztárak, valamint a magánosok részéről fizetéskép elfogadandók, még
pedig olykép, hogy névértékük minden forintja két koronával számittassék.
23. § A koronaértékben való közkötelező számitás behozatalát, kapcsolatban ezzel az
általános érmeforgalom viszonyait és az uj értéknek (1. §) a jogviszonyokra való
alkalmazását, a jelen törvény alapján forgalomban meghagyott ausztriai értékü ezüst
forintosokra, s az államjegyek bevonására, a papirpénzforgalom rendezésére, valamint a
készfizetések felvételére vonatkozó intézkedéseket külön törvények fogják szabályozni.
Már a jelen törvény hatálybaléptétől kezdve minden fizetés, a mely ausztriai értékben – még
pedig akár érczpénzben, akár nem abban – teljesitendő, a fizetésre kötelezett fél tetszése
szerint koronaértékbeli arany érmékben is teljesithető olykép; hogy a huszkoronás arany
érme tiz osztrák értékü forinttal, a tizkoronás arany érme pedig öt ausztriai értékü forinttal
számitandó.
Ugyanez a rendelkezés kiterjed az egykoronásokra s a koronaértékre szóló nikel és bronz
érmékre is, figyelemmel azoknak a jelen törvény 19. §-ában megállapitott fizetési erejére;
még pedig olyképen, hogy az egykoronás ötven, a huszfilléres tiz, a két filléres egy, az
egyfilléres fél ausztriai értékü krajczárral számitandó.
...
A bevezetés nem járt együtt a korábbi érmék, bankjegyek lecserélésével, illetve minden forintra szóló állampapír
konverziójával. A folyamat egészen a korona megszűnéséig, a pengő bevezetéséig, azaz 1927-ig elhúzódott. A
korona elnevezést sem mindig használták, gyakran a kétkoronást forintosnak, a húszkoronást tízforintosnak (stb.)
nevezték.



Mivel jelentős mértékben forgalomban maradtak korábbi pénzek is váltópénzek egészen 1898-ig, az ezüst
egyforintosok 1900-ig (végleges visszavonásukra csak a pengő bevezetésekor, 1927-ben került sor!), a forint
bankjegyek 1902. december 31-ig, továbbá jelentős mennyiségű fedezetlen államjegy is forgalomban volt (és
maradt), ezért nem beszélhetünk tiszta aranyvalutáról, helyette a sánta aranyvaluta a helyes meghatározás.
Annak, hogy a Monarchiának nem volt megfelelő árualapja az aranypénz alapú rendszerre való átállásra, azt
külföldi tőkével finanszírozták, és ez a tőke sem volt mindig megfelelően befektetve, irányítva a későbbiekben
jelentős mértékben hozzájárult a korona válságához. Erről majd a következő részben szólunk.
Irodalom:
Corpus Juris Hungarici (KJK-KERSZÖV Kft., 2000, Budapest)
Kovács György: „Globalizációs” kihívások és a magyar pénztörténet (http://acta.bibl.u
szeged.hu/5655/1/gtk_2005_107-137.pdf) (in Pénzügyek és globalizáció, SZTE GTK Közleményei, szerk.: Botos
Katalin, JATEPress, Szeged, 2005, 107-137. pp)
Magyar Katolikus Lexikon (http://lexikon.katolikus.hu/) vonatkozó címszavai
Magyar Nemzeti Múzeum – Éremtár – „B” gyűjtemény (https://mnm.hu/hu/gyujtemenyek/coins
collection/eremtar-b-gyujtemeny)
Maticsák Sándor: A mókusbőrtől az euróig – Pénznevek etimológiai szótára (Tinta Könyvkiadó, Budapest, 2018)
Melléklet



1868. évi VII. törvénycikk a magyar kir. pénzverdékben veretendő pénzek alakja, belértéke és
súlya iránt
Az 1867-diki XII. törvényczik 66-dik és az ugyanazon évi XVI. törvénycikk 12-ik szakaszai
folytán: a magy. kir. pénzverdékben veretendő pénzek alakjára, belértékére és sulyára nézve
rendeltetik:
1. § A pénzverés alapjául az 500 grammal egyenlő pénzfont szolgál, mely a pénzsúly egységét
képezi, és 1000 szemerre, vagy 10,000 aszra osztatik föl. – A pénzek finomsági tartalma a súly
ezredrészével fejeztetik ki.
2. § A magyar kir. pénzverdékben ezuttal következő pénznemek veretendők:
aranyak,
ezüst 1 forintosok,
ezüst 20 krajczárosok,
ezüst 10 krajczárosok,
réz 4 krajczárosok,
réz 1 krajczárosok.
3. § Az arany átmérője ezentul is 19. 75 millimeter, finomsági tartalma 986 1/9 ezredrész,
súlya pedig 815 25/201 parány (Richtpfennig) lesz.
A képlapon (avers) Ő Felségének egész alakja koronázási öltönyben, a hátlapon pedig
(revers) Magyarország czimere és az évszám lesz.
A körirat következő: Ferencz József, ausztriai császár, Magyarország apostoli királya.
4. § Az egyforintos átmérője ezentul is 29 millimeter lesz, finomsági tartalma 900 ezredrész,
súlya pedig 2/81 pénzfont.
A képlapon Ő Felsége mellképe, a hátlapon pedig Magyarország czimere, az évszám és a
pénz neve 1. F. látható. A körirat az aranyéval azonos.
A sima kerületbe, mélyített betűkkel, következő felirat vágatik be: Bizalmam az Ősi Erényben.
5. § A húszkrajczáros átmérője 21 millimeter, finomsági tartalma 500 ezredrész; 375 darab egy
font tiszta ezüstöt tartalmaz és 187. 5 darab egy fontos nyom.
A képlapon Ő Felsége mellképe lesz, a 4. §-ban foglalt körirattal; a hátlapon e körirat: Magyar
királyi váltópénz, közepében 20 krajczár, alatta az évszám.
6. § A tizkrajczáros átmérője 18 millimeter, finomsága 400 ezredrész: 750 darab egy font tiszta
ezüstöt tartalmaz és 300 darab egy fontot nyom.
A jelvények épen azok, melyek a 20 krajczároson láthatók, azon különbséggel, hogy a hátlap
közepében 20 kajczár helyett 10 krajczár tétetik.
7. § A négykrajczáros átmérője 27 millimeter, súlya 2/75 pénzfont lesz ezentul is.



A képlapon a magyar czimer látható ezen körirattal: Magy. kir. váltópénz; a hátlapon pedig
tölgykoszorúban a 4 szám és alatt az évszám.
8. § Az egykrajczáros átmérője 19 millimeter, súlya 1/150 pénzfont. A kép és hátlap a
négykrajczároséval egyenlő, csakhogy a 4 szám helyett 1 szám áll.
9. § Mindennemü pénzen megjelöltetik a pénzverde, honnan kikerült, még pedig KB. jelenti
Körmöczbányát, a GyF. Gyula-Fehérvárt.
10. § Ő Felsége többi országai pénzügyministeriumával létesített egyezmény folytán, a 12
millió forintot tevő 10 krajczáros pénzjegyek helyett épen annyi fém váltópénz tétetik
forgalomba, melyből 3 millió 6 százezer Magyarországra esik.
Ezen magyar váltópénz 3 millió 3 százezer forintig ezüstben, 3 százezer forintig pedig rézben
veretik.
11. § Az 1867:XV. törvénycikk 5-ik §-a az államjegyek és váltópénzjegyek összes forgalmát
háromszáz tizenkét millióban állapitván meg: a mely arányban a 10 krajczáros
papirpénzjegyek, a fém váltópénzekkel kicserélés folytán, a forgalomban kevesbednek, azon
arányban fognak államjegyekkel pótoltatni, akként, hogy az összes 10 krajczáros papir
váltópénz bevonása után az összes államjegyek forgalma a háromszáz tizenkét milliót meg
ne haladja.
12. § Minthogy a papir váltópénz azon része, mely a forgalom által elenyészett, beváltás alá
nem kerül, az innen eredő és a beváltáskor mutatkozandó haszon Magyarország és Ő Felsége
többi királyságai és országai közt akkép fog felosztatni, hogy abból az elsőt 30%, az utóbbit
pedig 70% illesse.
13. § Jelen törvény végrehajtásával a pénzügyi minister bizatik meg.






Kis magyar pénztörténet – Koronától pengőig (6. rész)
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. A XIX. század végétől a második világháború végéig a magyar
pénztörténetet jobbára a sodródás jellemzi. I. világháború, Tanácsköztársaság, II.
világháború a fő történelmi események, de a trianoni békediktátum is jelentősen
hozzájárult a kialakult válságokhoz.
A bank köteles minden rendelkezésre álló eszközzel gondoskodni arról, hogy a papírpénz (bankjegyek) érccel való
beváltásának törvényes szabályozásáig jegyeinek az az értéke, amely az aranyvalutás vagy értékállandó valutával
bíró országokra szóló váltók árfolyamában jut kifejezésre, állandó maradjon.
(Részlet a Magyar Nemzeti Bank létesítéséről és szabadalmáról szóló 1924. évi V. törvénycikkből)
Az első részben (https://ado.hu/ado/kis-magyar-penztortenet-1-resz/) bemutattuk a pénz „feltalálásának”
társadalmi szükségességét, ismertettük a pénz funkcióit. Szent István verette az első magyar pénzeket, az első
jelentősebb pénzreformot Károly Róbert hajtotta végre. Reformjának sikerességéhez nagyban hozzájárult, hogy
Magyarország aranytermelése akkoriban az európai aranytermelés 80-90%-át tette ki, de jelentős volt az
ezüstbányászat is.
A második részben (https://ado.hu/ado/kis-magyar-penztortenet-2-resz/) szóltunk Luxemburgi Zsigmond 1405
ös pénzügyi törvényeiről, Hunyadi Mátyás intézkedéseiről, illetve az ezüsttallér megjelenéséről.
A cikksorozat harmadik részében (https://ado.hu/ado/kis-magyar-penztortenet-3-resz/) az első nagy európai
infláció kiváltó okait elemeztük, illetve Bethlen Gábor pénzpolitikájáról szóltunk, aki intézkedéseivel hatékony
választ tudott adni a pénzromlásra.
A negyedik részben (https://ado.hu/ado/kis-magyar-penztortenet-rakoczitol-kossuthig-4-resz/) szóltunk a
Rákóczi-szabadságharc pénzeiről, később Mária Terézia bocsájttatta ki az első papírpénzeket, a pénzrendszert
sajátos módon – ezüstalapúvá alakították, illetve arról, hogy az 1848-49-es szabadságharc idején vert pénzérmék
és nyomtatott bankók felirata már magyar nyelvű volt.
Az ötödik részben (https://ado.hu/ado/kis-magyar-penztortenet-ezusttol-az-aranyig-5-resz/) az ezüstalapú
forintot felváltó aranyalapú osztrák-magyar korona bevezetéséről szóltunk, amely fontos és szükségszerű lépés
volt, de a késlekedés jelentős károkat okozott a Monarchiának.
Az osztrák-magyar korona válsága
Az európai nagyhatalmak a XX. század elején készültek egy újabb háborúra. Az okot – legalább is látszólag – a
szarajevói merénylet szolgáltatta, amelyet követően mindegyikük (Osztrák-Magyar Monarchia, Németország,
Anglia, Franciaország, Oroszország, Olaszország) belépett a háborúba. A mindent jól meggondoló és megfontoló



Ferenc József császár 1914. július 28-án (napra pontosan egy hónappal a szarajevói merényletet követően)
küldette el az első hadüzenetet Szerbiának.
Már egy nappal a szerb hadüzenetet követően, július 29-én elrendelték a budapesti tőzsde bezárását. Eredetileg
ezt csak három napra tervezték, de ezt követően megszüntették a hivatalos árjegyzést, betiltották a
magánforgalmat, többször is meghosszabbították a bezárást. Végül 1916. március 14-étől nyitott ki újból a tőzsde,
egyelőre csak félhivatalosan a magánforgalom számára, a hivatalos árjegyzés viszont továbbra is szünetelt.
A tőzsdezárás után egy hónappal, 1914. augusztus 1-jétől fizetési moratóriumot vezettek be: az augusztus 1-je
előtti tartozások megfizetésére kéthetes halasztást engedélyeztek. Ezt a moratóriumot összesen öt alkalommal
hosszabbították meg, és csak egy évvel később, 1915. július 28-tól került sor a fokozatos megszüntetésére.
A háború finanszírozására jegybanki kölcsön csak korlátozottan állt rendelkezésre, mert a jegybanki szabályozás
csak ezt tette lehetővé. Így nem maradt más lehetőség, hadikölcsön-kötvényeket bocsátottak ki. A kibocsátásokra
összesen 8 alkalommal került sor, az örökös tartományokban 35 milliárd, Magyarországon 15 milliárd korona
értékben. Hogy ez mennyire nagy összeg volt, jól mutatja az, hogy a háború előtti utolsó „rendes” költségvetésben
(1914. évi XXVII. törvénycikk az 1914/15. évi állami költségvetésről – ezt még a szarajevói merénylet előtt, 1914.
június 24-én hirdették ki) a bevételi főösszeg alig haladta meg a 2 milliárd koronát. (A kötvények jegyzését persze
hazafiúi kötelezettségként hirdették, a visszafizetés sorsa itt sem lett más, mint a korábban és később kibocsátott
hasonló értékpapíroké, a befektetések szép lassan elenyésztek!) A háború finanszírozására – az előzőeken felül
Magyarország 14 milliárd korona kölcsönt is felvett a központi banktól (Osztrák-Magyar Bank).
Az Osztrák-Magyar Monarchia időszakában egészen 1914-ig ismeretlen volt az infláció. A jórészt fedezetlen
pénzkibocsátás és hadikölcsön-kötvények kibocsátása következtében az első világháború végére már 60%-os volt
a pénzromlás mértéke.
A világháború harci cselekményei fegyverszüneti egyezménnyel értek véget, amelyeket követően elkezdődtek a
béketárgyalások. II. Miklós orosz cár, II. Vilmos német császár és I. Károly, a Habsburg Birodalom császára
kénytelenek voltak lemondani uralkodói címükről (mindegyikük trónvesztése eléggé sajátos volt, ennek
részleteire itt nem térünk ki). Talán mégsem gondolta és fontolta ezt meg apostoli királyunk eléggé!
IV. Károlyt ábrázoló aranyérme 1918-ból. Forgalomba már nem került.
Magyarországon 1918 őszén kitört az őszirózsás forradalom, majd 1919-ben létrejött a Tanácsköztársaság. A
forgalomban továbbra is az osztrák-magyar korona volt, az Osztrák-Magyar Bank számára kizárólagos szabadalom
biztosította a papírpénznyomtatást a Monarchia teljes területén, Bécsben folyt a bankjegygyártás,



Magyarországot is onnan látták el. Az első világháború során a bécsi kormányzat szándékosan csökkentette
Magyarország bankjegyellátását, kevés volt a forgalomban lévő bankjegy, emiatt (illetve az infláció miatt is)
pénzhiány alakult ki.
A Károlyi-kormány (1918. október 31. – 1919. január 11.) arra kérte a közös bankot, hogy juttasson nyomólemezeket
és papírt a bankjegygyártás elindításához Budapestre. Megkapták a háború idején gyártott 1 és 2 koronás bankók,
valamint az ideiglenes (szükség-) pénzként nyomtatott 25 és 200 koronás, ún. fehér pénzek nyomólemezeit, a
korábbi, ún. kék pénzek nyomtatásának lehetőségét az osztrákok megtartották maguknak. A bankjegyek
nyomtatását a Károlyi-kormány készítette elő, majd a Tanácsköztársaság idején is folytatódott forgalomba
hozataluk.
Szükségpénz 1919-ből. Becserélésére nem került sor, hamisítványnak minősítették
A nyomólemezek segítségével kibocsátott bankjegyeket Tanácsköztársaság bukása után Bécsben hamisítványnak
minősítették.
A pénzínség enyhítésére a Tanácsköztársaság Forradalmi Kormányzótanácsa kötelezte a Magyar
Postatakarékpénztárat postatakarék-pénztári jegyek forgalomba hozatalára. Öt-, tíz- és húszkoronások kerültek
forgalomba, illetve forgalomba már nem kerültek a legyártott száz és ezerkoronások.
Érmékből a világháború éveiben csak 10 és 20 filléreseket vertek. A körmöcbányai üzem gépeit 1918 október 25
30-án leszerelték, és végül Csepelre szállították, az érmék verése ezt követően itt folyt, jó ideig továbbra is K.B.
verdejellel, még az évszámot sem változtatták meg, egészen 1920-ig 1915, 1916 és 1918 szerepelt a vert érméken.
A Postatakarékpénztár pénzjegyei. Az 5, 10, 20 koronások forgalomba kerültek, a 100 és 1000 koronást kinyomtatták, de forgalomba már nem kerültek.



A trianoni békeszerződés a Monarchia utódállamaira kötelezettségeket írt elő a monetáris rendszerre
vonatkozóan is.
Az 1919. szeptember 10-én aláírt osztrák békeszerződésben kötelezték az utódállamokat a korábban használt
bankjegyek felülbélyegzésére, majd a valutacserére. Rendelkeztek egyszersmind az Osztrák-Magyar Bank
felszámolásáról is, megszüntetve (sőt megtiltva!) ezzel a közös valutából származó előnyöket a Monarchia
utódállamai között. A trianoni békemegállapodás szinte szó szerint megismételte az osztrák békeszerződés
vonatkozó részeit, a legfontosabb kötelezettségeket a 189. Cikk tartalmazta (ld. a mellékletben).
Az utódállamok különböző időpontokban ugyan, de viszonylag gyorsan éltek a felülbélyegzés eszközével, majd
bevezették saját valutáikat is. Ez – Ausztriát és Magyarországot kivéve – a birodalomtól való függetlenségük
kinyilvánításának is eszköze volt.
Magyarország utolsóként alkalmazta a felülbélyegzést 1920 tavaszán. A bankjegyekre gumibélyegzőkkel a
„Magyarország” feliratot nyomtatták. Az utolsóként alkalmazott valutacsere és a könnyen hamisítható
bélyegzésnek az lett a következménye, hogy a Monarchia utódállamaiból Magyarországra áramlottak be a
Monarchia bankjegyei, ami szintén hozzájárult az infláció növekedéséhez. A bankjegyek felét bevonták a
felülbélyegzési eljárás során, és cserébe 4%-os kamatozású, át nem ruházható államkötvényt bocsátottak ki. Ez a
kényszerkölcsön-kötvény a későbbiekben vagyonadó fizetésére és a földreform során juttatott földbirtok
ellenértékének megfizetésére volt felhasználható. Így a felülbélyegzés és a kényszerkölcsön eredményeképpen a
forgalomban lévő érvényes bankjegyek összértéke a bemutatott 8,87 milliárd korona helyett 4,435 milliárd
koronára csökkent.
A 10 és 10000 korona címletű bankjegyeket a trianoni diktátumnak megfelelően felülbélyegezték, majd később – sajátos módon – magyar koronára váltották.
A felülbélyegzéseket követően az Osztrák-Magyar Bank teendői Magyarországon 1921. július 31-ével megszűntek.
A bankjegyek cseréjéről és önálló magyar jegyintézet felállításáról a pénzforgalom ideiglenes szabályozásáról
szóló 1921. évi XIV. törvénycikk rendelkezett, ezzel létrejött a pénzügyminiszter felügyelete alatt működő Magyar
Királyi Állami Jegyintézet. A Magyar Nemzeti Bank létrejöttéig ez az intézmény látta el a központi bank szerepét. A
felülbélyegzett bankjegyek helyébe ezzel az ugyanolyan névértékű (egy-egy arányban becserélt) magyar korona
lépett.
Az infláció felgyorsulása, a magyar korona válsága



Hegedűs Lóránt pénzügyminiszter (1920. december 16. – 1921. szeptember 27.) igyekezett a nemzeti valuta
stabilizálását megvalósítani. Ez kezdetben sikeresnek is tűnt, de később kudarcba fulladt, a stabilizációs kísérlet
újabb fedezetlen pénzkibocsátást eredményezett, ami egekbe emelte az inflációt.
II. Rákóczi Ferenc, Mátyás király, Árpád fejedelem és Szent István. A hatalom értékválasztása 1920-ban az újonnan kibocsátott magyar koronán.
A háború elején a százkoronás papírpénz száz aranykoronával volt egyenértékű. 1918-ra már csak 40, 1919-re 6,
1922-re fél aranykoronát ért. Az infláció ezt követően gyorsult fel igazán. A következő táblázat szemléletesen
mutatja be a pénzromlás sebességét:
Időszak Az aranykorona értéke papírkoronában
1923 első fele 1 074
1923 második fele 5 714
1924 első fele 14 580
1924 második fele 15 481
1925 első fele 14 516
1925 második fele 14 442
Az inflációs csúcs 1923 júliusában volt, havi mértéke elérte a 98%-ot.
A pénzügyminisztérium vezetését 1921. december 3-án Kállay Tibor vette át. Eleinte Hegedüs módszerét követve
„bankópréssel”, vagyis az infláció felpörgetésével kísérletezett, de ennek sikertelenségét belátva radikálisabb
lépésekhez nyúlt. Kikényszerítette az adóreformot, illetve sikerült 1923-ra a Népszövetséggel egy újjáépítési
kölcsön kereteit megfogalmazni. Ennek eredményeként az infláció további növekedését 1924 év közepére sikerült
megállítani, sőt a megvalósított intézkedések és a kilátásba helyezett kölcsönök stabilizálták a valutarendszert.



Az infláció – természetesen – átrendezte a jövedelmi és vagyoni viszonyokat is. Az alapvető élelmiszerek
árdrágulása az általános infláció akár 2-3-szorosát is elérte. A bérek növekedése viszont elmaradt az árak
növekedésétől, általában a felét sem érte el az inflációnak, ami növelte a társadalmi rétegek egymástól való
távolságát (differenciáltságát). A hadikölcsönök és a bankbetétek elértéktelenedtek, akiknek viszont
jelzálogkölcsönük volt, a korábbi érték szinte jelképes töredékéért meg tudtak szabadulni kötelezettségeiktől. Ez
különösen kedvezett az ingatlantulajdonosoknak.
A Magyar Nemzeti Bank létrejötte
A központi hatalomtól és az államigazgatástól is független jegybank felállításáról a Magyar Nemzeti Bank
létesítéséről és szabadalmáról szóló 1924. évi V. törvénycikkben döntött az országgyűlés. A törvény alapján a
pénzügyminiszter felügyelete alatt működő Magyar Királyi Állami Jegyintézet megszűnt, és a jegybanki teendőket
a részvénytársasági formában működő, 1924. június 24-én felállított Magyar Nemzeti Bank (MNB) vette át. Első
elnöke Popovics Sándor volt.
Az eredeti szándékok szerint csak magánosok jegyezhettek volna részvényeket, de a 300 000 db részvényből végül
118 5010 db, az alaptőke 39,5%-a a kincstár tulajdonába került. Az MNB működése azóta folyamatos, a tulajdoni
hányadban viszont változás következett be, jelenleg 100%-ban állami tulajdonban lévő intézmény.
A bank deviza- és aranykészletét kiegészítette a Bank of England 4 millió fontos (ez 82 millió aranykoronának
felelt meg) kölcsöne, illetve kötelezettségvállalása a koronának fontra való korlátlan átváltására.
A népszövetségi kölcsön
Az I. világháborús jóvátételi összeg (hadisarc!) megállapításával párhuzamosan folytak tárgyalások a
Magyarországra terhelt zálogjogok feloldásáról és egy reorganizációs kölcsön felvételéről. Ilyen kölcsönt több
utódállam is kapott (volt, aki többször is), és talán Ausztria példája volt a legszemléletesebb, ahol sikerült ennek
segítségével az inflációt megállítani, az államháztartás egyensúlyát megteremteni.
A tárgyalópartnerek már az előzetes tárgyalások során világossá tették, hogy a kölcsön nyújtásának és a
zálogjogok feloldásának feltétele a jóvátételi összeg elfogadása, továbbá ellenőrzési jogosultságot is kikötöttek a
kölcsön felhasználására vonatkozóan.
A jóvátétel pénzben fizetendő összegét 179 millió aranykoronában állapították meg, amelyet az 1927/28-as
költségvetési évtől 1942/43-ig kellett volna fizetni (emelkedő összegekkel). Ebből a 20-as évek végéig
Magyarország 30 millió aranykoronát kifizetett, majd a világgazdasági válság idején teljesen felfüggesztette a
jóvátétel fizetését.
A kölcsönnyújtás feltételrendszerét két jegyzőkönyvben rögzítették, amelyeket a magyar Országgyűlés törvényben
fogadott el. Ez volt az államháztartás egyensúlyának helyreállításáról szóló 1924. évi IV. törvénycikk.
Az indoklás első soraiban fogalmazták meg a kölcsönfelvétel szükségességét és feltételeit:
A négy évnél tovább tartott világháború és az azt követett események következtében úgy
állami költségvetésünk, mint a külállamokkal való fizetési mérlegünk súlyos deficitbe került.
Ezen deficiteknek a megszüntetése képezi az előfeltételét gazdasági és pénzügyi
talpraállásunknak. Az erre irányuló törekvéseknek azonban mindaddig meddőknek kellett
maradniok, amíg egyrészt nem áll a pénzügyi kormányzat rendelkezésére megfelelő tőke,
amellyel a pénz értékének a stabilitása a költségvetés egyensúlyának a helyreállításához
szükséges átmeneti idő alatt biztosítható és amíg másrészt – a reparációs kérdés
megoldásának eddig volt bizonytalansága folytán – nincs meg az a bizalom, amely a
megfelelő tőkeimportok útján a fizetési mérleg hiányait ellensúlyozhatná.



A szanálási programban a következőkről rendelkeztek:
stabilizálni kell a nemzeti valutát,
független jegybankot kell létesíteni,
növelni kell az adóbevételeket,
csökkenteni kell az állami alkalmazottak számát, csökkentve ezzel az állami kiadásokat is.
A jegyzőkönyvben 250 millió aranykoronában rögzítették a kölcsön összegét, amelyet több (8) ország biztosított, a
legfőbb hitelezők Anglia, az Egyesült Államok, Olaszország és Svájc voltak. A kamatlábat általában 7,5%-ban
állapították meg, kivéve Olaszországot, ő 8,0%-ra tartott igényt.
A szanálási terv időtartamát két és fél évben állapították meg, de ennél korábban, 1926 június 30-ával
befejeződött, ezzel megszűnt Magyarország fölött a népszövetségi ellenőrzés.
A pengő bevezetése
Mivel a papírpénz-rendszer aranyfedezet nélkül alapvetően bizalmi kérdés, és a korona ebben az értelemben 1914
és 1924 között ezt a bizalmat elveszítette, egy új pénznem bevezetése segíthetett a bizalom visszaszerzésében.
A pengőérték megállapításáról és az ezzel összefüggő rendelkezésekről szóló 1925. évi XXXV. törvénycikk
rendelkezett egy új, aranyalapú valuta bevezetéséről. A pengő elnevezés arra utalt, hogy az aranyból vert pénzek
csengtek, az ezüstből vertek pengő, míg a rézből vertek kongó hangot adtak. A XVIII. században az ezüstpénzeket
pengő forintnak nevezték, erre utalt vissza az új valuta elnevezése. (Más elnevezések is „versenyben voltak, így a
turul, a turán, a libertás vagy a máriás.)
A törvény pontosan meghatározta a pengő aranytartalmát:
3. § Az értékpénzt alkotó arany érmék 900 ezredrész aranyat és 100 ezredrész rezet
tartalmazó ötvözetből veretnek.
Egy kilogramm ötvözött aranyra 3420 pengő, következéskép egy kilogramm finom aranyra
3800 pengő esik.
4. § Arany értékpénzül
a) húsz-pengős
b) tíz-pengős
érmék veretnek.
Egy kilogramm ötvözött aranyból 171 darab húsz-pengős vagy 342 darab tízpengős, tehát egy
kilogramm finom aranyból 190 darab húsz-pengős vagy 380 darab tíz-pengős arany érme
veretik.
A húsz-pengős nyerssúlya 5.8479531 gramm, finomsúlya 5.2631578 gramm, a tíz-pengős
nyerssúlya 2.9239765 gramm, finomsúlya pedig 2.6315789 gramm.
A forgalom számára nem vertek nemesfémpénzt.
A pengő bevezetésének időpontja 1927. január 1-je volt, egy pengő 12 500 koronának felelt meg (ezt is rögzítette a
törvény).



Mivel a bevezetés és a pénzcsere hosszabb időt vett igénybe, ezért a bevezetés időpontját követően is kötelező
volt elfogadni a koronát még egy ideig.
A pengő a II. világháború végéig értékálló pénzként működött.
Történelmi személyiségek a pengőn, annak kibocsátásakor
Irodalom:
Corpus Juris Hungarici (KJK-KERSZÖV Kft., 2000, Budapest)
Kovács György: „Globalizációs” kihívások és a magyar pénztörténet (http://acta.bibl.u
szeged.hu/5655/1/gtk_2005_107-137.pdf) (in Pénzügyek és globalizáció, SZTE GTK Közleményei, szerk.: Botos
Katalin, JATEPress, Szeged, 2005, 107-137. pp)
Magyar Katolikus Lexikon (http://lexikon.katolikus.hu/) vonatkozó címszavai
Magyar Nemzeti Múzeum – Éremtár – „B” gyűjtemény (https://mnm.hu/hu/gyujtemenyek/coins
collection/eremtar-b-gyujtemeny)
Maticsák Sándor: A mókusbőrtől az euróig – Pénznevek etimológiai szótára (Tinta Könyvkiadó, Budapest, 2018)
Melléklet: A Trianoni békeszerződés valutacserére vonatkozó rendelkezése
189. Cikk. 1. Azok az Államok, amelyekhez a volt Osztrák-Magyar Monarchia területeiből
valamely részt csatoltak, vagy amelyek az említett Monarchia feldarabolásából keletkeztek,
ideértve Ausztriát és Magyarországot, kötelesek az Ausztriával kötött Békeszerződés
életbelépésétől számított két hónapon belül külön erre a célra szolgáló s államonkint eltérő
bélyeggel ellátni az Osztrák-Magyar Banknak saját területeiken levő bankjegyeit, hacsak ez a
felülbélyegzés már előbb meg nem történt.
2. Azok az Államok, amelyekhez a volt Osztrák-Magyar Monarchia területeiből valamely részt
csatoltak, vagy amelyek az említett Monarchia feldarabolásából keletkeztek, ideértve
Ausztriát és Magyarországot, kötelesek az Ausztriával kötött Békeszerződés életbelépésétől



számított tizenkét hónapon belül a fent meghatározott módon felülbélyegzett bankjegyeket
saját pénzjegyeikre vagy valamely új pénznemre általuk meghatározható módozatok szerint
becserélni.
3. Azoknak az Államoknak Kormányai, amelyek az Osztrák-Magyar Bank pénzjegyeinek
becserélését felülbélyegzés, saját pénzjegyeiknek vagy valamely új pénznemnek
kibocsátása útján már keresztülvitték és ennek a műveleteknek folyamán a bankjegyeknek
összességét vagy egy részét felülbélyegzés nélkül a forgalomból kivonták, kötelesek az
ekként forgalomból kivont bankjegyeket vagy felülbélyegezni, vagy a Jóvátételi Bizottság
rendelkezésére bocsátani.
4. Azok a Kormányok, amelyek a bankjegyeket a jelen cikk rendelkezései értelmében saját
pénzjegyeikre vagy valamely új pénznemre becserélték, kötelesek az Ausztriával kötött
Békeszerződés életbelépésétől számított tizennégy hónapon belül az Osztrák-Magyar Bank
minden bankjegyét amelyet a becserélés folyamán bevontak, akár felül vannak bélyegezve,
akár nem, a Jóvátételi Bizottsághoz beszolgáltatni.
5. A Jóvátételi Bizottság a hozzá a jelen cikk rendelkezései értelmében beszolgáltatott
minden bankjegyre nézve az idetartozó Függelék rendelkezései szerint jár el.
6. Az Osztrák-Magyar Bank felszámolásának műveletei az Ausztriával kötött Békeszerződés
aláírását követő napon kezdődnek.
7. A felszámolást a Jóvátételi Bizottság részéről erre a célra kinevezett biztosok végzik. A
felszámolás folyamán a biztosoknak a Bank alapszabályait és általában a Bank
üzletvezetésére vonatkozó szabályzatokat kell szem előtt tartaniok, amennyiben a jelen cikk
rendelkezéseivel nem ellenkeznek. Ha a felszámolásra irányadó jogszabályok értelmezése
iránt kétségek támadnak, akár a jelen cikkekben és Függelékekben, akár a Bank
alapszabályaiban foglalt rendelkezésekről van is szó, a vitás esetben vagy a Jóvátételi
Bizottság vagy a Bizottság részéről kinevezett döntőbíró határoz. A határozat ellen
jogorvoslatnak nincs helye.
8. A Bank részéről az 1918. évi október hó 27.-ike után kibocsátott bankjegyek kizárólagos
biztosítékául a volt vagy a jelenlegi Osztrák és Magyar Kormányok részéről kibocsátott és a
nevezett bankjegyek fedezetéül a banknál letétbe helyezett kötelezvények fognak szolgálni.
Ellenben a Bank cselekvő vagyonának egyéb részeire a kérdéses bankjegyek birtokosainak
semminemű joguk sem lesz.
9. A Bank részéről az 1918. évi október hó 27.-ig bezárólag kibocsátott bankjegyek
birtokosainak, amennyiben ezek a bankjegyek a jelen cikk rendelkezései értelmében a
felszámolásnál való figyelembe vétel követelményeinek egyáltalán megfelelnek, egyenlő
joguk lesz a Bank minden cselekvő vagyonára. A volt vagy a jelenlegi Osztrák és Magyar
Kormányok részéről kibocsátott és a különféle bankjegykibocsátások fedezetéül a Banknál
letétbe helyezett kötelezvényeket nem lehet a Bank cselekvő vagyonához tartozóknak
tekinteni.
10. A volt vagy a jelenlegi Osztrák és Magyar Kormányok részéről az 1918. évi október hó 27.
ig bezárólag kibocsátott bankjegyek fedezetéül a Banknál letétbe helyezett
kötelezvényeknek meg kell semmisíteni azt a részét, amely megfelel azoknak a
bankjegyeknek, amelyeket a volt Osztrák-Magyar Monarchia 1914. évi július hó 28.-án
fennállott területein az ezen területek átcsatolásaiban részes vagy az említett Monarchia
feldarabolásából keletkezett Államok, ideértve Ausztriát és Magyarországot is, becseréltek.



11. Azok a kötelezvények, amelyeket a volt vagy a jelenlegi Osztrák és Magyar Kormányok az
1918. évi október hó 27.-ig bezárólag kibocsátott bankjegyek fedezetéül letétbe helyeztek és
amelyek a jelen cikk 10. pontjának alkalmazása következtében megsemmisítésre nem
kerültek, ezentúl is megfelelő összeg erejéig biztosítékául fognak szolgálni az ugyanezen
kibocsátások olyan bankjegyeinek, amelyek az 1919. évi június hó 15.-én a volt Osztrák
Magyar Monarchia területein kívül voltak. Ilyen bankjegyeknek kell tekinteni valamennyi
más bankjegy kizárásával: 1. azokat a bankjegyeket, amelyeket az utódló Államok saját
területeiknek a volt Monarchia határain kívül eső részén gyűjtöttek össze és a jelen cikk 4.
pontja értelmében szolgáltatnak be a Jóvátételi Bizottsághoz; 2. az összes többi Államokban
összegyűjtött bankjegyeket, amelyeket az idetartozó Függelék rendelkezéseinek megfelelő
módon a Bank felszámolásával megbízott biztosoknál mutattak be.
12. Az 1918. évi október hó 27.-ig bezárólag kibocsátott összes többi bankjegyek
birtokosainak semminemű joguk nincs a volt vagy a jelenlegi Osztrák és Magyar Kormányok
részéről a bankjegyek fedezetéül letétbe helyezett kötelezvényekre, sem általában a Bank
cselekvő vagyonára. Azok a kötelezvények, amelyeket a 10. és 11. pontok rendelkezéseihez
képest sem meg nem semmisítettek, sem nem érvényesítettek, érvényüket vesztik.
13. Kizárólag Ausztriának és Magyarországnak Kormányai lesznek, mindegyik az őt illető rész
erejéig és minden más Állam kizárásával, felelősek az érvényüket nem vesztett mindazokért
a kötelezvényekért, amelyeket a volt vagy a jelenlegi Osztrák és Magyar Kormányok a
bankjegykibocsátások fedezetéül a Banknál letétbe helyeztek.
14. Az Osztrák-Magyar Bank bankjegyeinek birtokosai semmiféle igényt sem támaszthatnak
sem Ausztria sem Magyarország Kormányaival, sem pedig bármely más Állam Kormányával
szemben olyan károk címén, amelyek őket az Osztrák-Magyar Bank felszámolása folytán
esetleg érték.
15. Abban az esetben, ha a jelen Szerződés aláírásának kelte miatt gyakorlati nehézségek
merülnének fel, a Jóvátételi Bizottságnak a jelen cikkben megállapított határidőket joga lesz
megváltoztatni.






Kis magyar pénztörténet – ... és megszületik a forint (7.
rész)
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. A Magyar Nemzeti Bank megalakulása, majd a koronát beváltó pengő
bevezetése, az új nemzeti valuta stabilizálódása egy új felvirágzás ígéretét hordozta.
Hogy mégsem így lett, azt ma már tudjuk.
A hiperinfláció hónapjai teljesen szétrombolták az ár- és a jövedelmi viszonyokat. Ezért a stabilizáció
megvalósítása új ár- és jövedelemarányok kialakítását igényelte, ...
(részlet Botos János tanulmányából)
A győztesek által diktált versailles-i békeszerződések, illetve az annak részét képező trianoni békeszerződés
magában hordozta a vesztesek elégedetlenségét, egy új háború lehetőségét. Erre a vesztes államok, különösen
Németország és Magyarország tudatosan készült az 1930-as években. A revíziós hangulat (Trianon!, ’Nem, nem,
soha’, ’Magyarország nem volt, hanem lesz’) fenntartása mellett megtörténtek a háborús előkészületek is.
A győri program
Rátz Jenő vezérkari főnök 1937-ben jelentős fegyverkezési programtervet készített. Az öt évre szóló fejlesztési
tervben 1 milliárd 700 millió pengő kiadással számolt. Ez akkoriban három év teljes költségvetési bevételének
felelt meg (mai viszonyaink között egy ilyen nagyságrendű állami beruházás az államadósság kétszeresére
emelkedését eredményezné). Rátz tervezete képezte az alapját Darányi Kálmán hadsereg-fejlesztési
programjának, igaz a költségvetést némileg csökkentették.
Darányi Kálmán miniszterelnök 1938. március 5-én a kormányzópárt nagygyűlésén jelentette be az 1 milliárd
pengős fegyverkezési programtervét (győri program (https://ado.hu/rovatok/ado/potadobol-fegyverkeztunk
adopolitika-a-ii-vilaghaboru-hajnalan)). Az Országgyűlés május elején elfogadta a honvédelem és a közgazdaság
fejlesztéséről, egyes népjóléti beruházásokról s ezek költségeinek fedezéséről szóló 1938. évi XX. törvénycikket
(ekkorra már Darányi nem volt hivatalban, utódja Imrédy Béla volt).
A program költségének 40%-át állami hitelfelvétellel, 60%-át pótadó kivetésével kívánták megteremteni. Maga a
program nagyobbik részében közvetlenül a fegyverkezést szolgálta, erre a különadóként beszedett 600 millió
pengőt szánták. Az átfogó gazdaságfejlesztési programra 400 millió pengőt szántak, alapvetően azoknak a
területeknek a fejlesztésére, amelyek közvetetten szolgálhattak hadi célokat is: a Magyar Államvasutak
fejlesztésére 96 millió pengőt szántak, a csepeli szabadkikötő és a hajózás fejlesztésére 14 milliót, útépítésre 80
milliót, postai, távközlési célokra 20 milliót. Kiemelt célként szerepelt a mezőgazdaság fejlesztése (öntözés,
árvízvédelem, telepítések, mezőgazdasági hitelkeret bővítése, falusi kulturális és oktatási célok stb.), ezekre a
célokra több mint 150 millió pengőt szántak, csak a hitelkeretre 75 milliót.



A programnak két nehézsége volt: egyrészt a törvényben megállapított adók beszedhetősége, de ennél is
súlyosabb probléma volt a 400 millió pengős államkölcsön felvétele. A program sikeres volt, de a finanszírozási
forrása egyértelműen a pénznyomtatás volt, ez indította el a pengő későbbi jelentős mértékű inflációját.
Fedezetet jelenthetett volna a visszafoglalt területek gazdasági ereje, a hadizsákmány, ezek reményében is
csatlakozott Magyarország Németországhoz a II. világháborúban.
Vitéz Nagybányai Horthy Miklós születésének 75. évfordulójára kibocsátott forgalmi emlékpénz
Finanszírozási nehézségek a háború alatt
A fokozódó finanszírozási nehézségek megoldása céljából a háború éveiben több intézkedést is tettek.
Ilyennek kell értékelni az I. világháború idején kibocsátott hadikölcsön-kötvények rendezésére vonatkozó
törvényt (1942. évi IX. törvénycikk az 1914-1918. évi hadikölcsönök rendezéséről), amely az alacsonyabb jövedelmű
és vagyonú kötvénytulajdonosok felé egy belátható időn belüli megváltást ígért be (lényegében azonnali
készpénzfizetéssel), ugyanakkor a vagyonosabb rétegek esetében a beláthatatlan jövőbe tolta ki a kötvények
visszavásárlását, 40 évre elhúzódó részletfizetéssel. Ez az intézkedés alapvetően a társadalom széles rétegeinek
bizalmát kívánta megszerezni az új kötvénykibocsátások iránt.
A kötvénykibocsátás természetesen az infláció és az államadósság növekedését idézte elő, 1943-ra az
államadósság összege elérte a 6,9 milliárd pengőt, amely az akkori nemzeti jövedelem mintegy 53%-át tette ki
(megjegyzem, jelenleg ez egy kívánatos arány lenne Magyarország számára).
A háborús kiadások és veszteségek tovább rontottak a helyzeten, ennek részeként az, hogy Magyarországnak
jelentős külkereskedelmi aktívuma volt Németországgal szemben, de ezt a németek háborús hozzájárulásnak
tekintették (nem egyenlítették ki a számlákat), illetve a rendezés kérdését a győzelem utánra halasztották.
Győzelem helyett vereség lett, a követeléseket a szövetségesek lefoglalták.
A pengő evolúciója
A gazdasági jellegű problémák már önmagukban is jelentős inflációt idéztek elő. Az infláció a legnagyobb terhet a
bérből és fizetésből élőkre rakta, különösen a közszféra alkalmazottai kerültek nehéz helyzetbe, illetve a
készpénztartalékok, bankbetétek, nyugdíj-megtakarítások veszítették el igen gyorsan az értéküket.
Tovább súlyosbította a helyzetet, hogy a frontvonal Magyarországra helyeződésével 1944-ben a Vörös Hadsereg is
kibocsátott pengő-bankjegyeket (1, 2, 5, 10, 20, 50, 100 és 1000 pengős címletekben). A bankjegyek elfogadására
kötelezték a magyar lakosságot, de ez a fedezetlen pénzkibocsátás tovább rontotta a bizalmat, és növelte az
inflációt. Összesen 4,8 milliárd pengőt bocsátott ki a Vörös Hadsereg, ezeket a pénzjegyeket 1946. február 28-án
vonták ki a forgalomból olyan módon, hogy az MNB rendes pengőre váltott be 3 945 034 005 pengőt.



A Vörös Hadsereg által kibocsátott 100 pengős bankjegy
A vesztes háborút követően tovább növelte a terheket a Magyarországra kényszerített jóvátételi kötelezettség
(hadiadó, hadisarc), amelyet dollárban és aranyban határoztak meg, de természetben kellett fizetni a Szovjetunió,
Jugoszlávia és Csehszlovákia felé.
A Vörös Hadsereg lefoglalta az MNB készpénzkészletét, illetve a pénzintézetekben meglévő készpénzkészleteket.
Ebből a valamivel több mint egymilliárd pengőből kölcsönadtak Magyarországnak (az Ideiglenes Kormánynak) 850
millió pengőt.
A pengő fedezetlenségét tovább növelte az, hogy 1945. január 23-án útnak indult Ausztria felé a fertőbozi
vasútállomásról egy vasúti szerelvény (ez volt az úgynevezett aranyvonat), amely a Magyar Nemzeti Bank mintegy
30 tonna aranykészletét, nagy összegű devizatartalékait, valamint letétbe helyezett értékeket, dokumentumokat
(például Mátyás király korvináit), a méteretalon platinarúdját és a deportált zsidóktól begyűjtött értékeket
próbálta az előrenyomuló Vörös Hadsereg elől nyugatra menekíteni. Az értékeket az amerikai hadsereg lefoglalta
és hadizsákmánynak minősítette.
Az 1945-ös évben a pengő elvesztette eredeti funkcióit, kiszorult a napi kereskedelmi forgalomból, helyette egyre
inkább más, értékálló vagyontárgyakat – aranyat, dollárt – használtak, illetve a közvetlen termékcserét
alkalmazták a mindennapi életben. Egy mázsa szén 30 kg burgonyával, 1 liter tej 2 kiló kukoricával, 1 kg zsír 8 liter
borral volt egyenértékű. Pénzhelyettesítőként használták a dohányt, a cigarettát, a rizst, az értékesebb
ruhaneműket, étkészleteket. A piacokon megjelentek a törtarany grammokban való mérésére alkalmas mérlegek.
Az infláció legjelentősebb tényezője az államháztartás hiánya volt. Az állami kiadásoknak csak 1%-át fedezték
1945 elején az adóbevételek, de az év végére is csak az összes kiadás nyolcadát tette ki az adófedezet.
A pénzromlást 1945 decemberében egyszeri 75%-os vagyonadóval kívánta megfékezni a kormányzat, amelyet úgy
kellett teljesíteni, hogy a forgalomban lévő 1 000, 10 000 és 100 000 pengős bankjegyekre ennek megfizetését
igazoló MNB-s bélyegeket kellett ragasztani. Ezzel az intézkedéssel ugyan kivontak a forgalomból 383 milliárd
pengőt, de az árnövekedésnek alig két hétig tudtak gátat vetni. Az intézkedés magával hozta a pénzjegyek mellett
a bélyegek hamisítását is. Az akkori tájékoztatási módszerek mellett a legsúlyosabb szankciók kilátásba helyezése
sem tudta ezt a folyamatot megállítani.



A vagyonadót megfizették – bélyeggel felülbélyegzett 10 000 pengős
A következő intézkedés sem volt sokkal sikeresebb. Új elszámolási egységet vezettek be 1946. január 1-jétől, az
adópengőt. Ennek pengőben meghatározott árfolyamát a Magyar Gazdaságkutató Intézet naponta állapította
meg, és csak az állammal szemben fennálló kötelezettségek teljesítésére (ezért volt adójegy az elnevezése),
valamint a hitelek és bankbetétek nyilvántartására lehetett felhasználni.
Az adópengő 1946. június 23-án bekerült a fizetési forgalomba is, és ezzel a pengő mellett az adópengő inflációs
folyamata is elszabadult, sőt a kétfajta valuta őrült iramban veszítette el értékmérő és forgalmi eszköz szerepét.
Az infláció már 1945 nyarán öngerjesztő folyamattá vált, megállítani már lehetetlen volt.
Az adópengő korlátozott felhasználású volt, de ez nem állította meg sem a pengő, sem az adópengő elértéktelenedését
A legnagyobb infláció
A pengő inflációját jól jelzi a következő adatsor: A forgalomban lévő bankjegymennyiség 1939. január 1-jén 863
millió pengő volt, 1945. január 1-jén 12 milliárd pengő, 1946. január 1-jén 765 milliárd pengő, 1946. augusztus 1-jén
47 quadrillió pengő (a 47 után még 24 nullát kell írni!).



A forgalomban lévő pénz mennyiségével arányosan változtak az árak is. A napi áremelkedés indexe már 1945-ben
meghaladta az 1%-ot, azaz ez már hiperinfláció volt (általában a havi 50%-nál nagyobb árszínvonal-emelkedést
nevezzük hiperinflációnak), de ez 1946-ban lódult meg igazán! Az 1946 januári napi 2%-os árnövekedés július
utolsó hetére 158 486%-ra növekedett, azaz napi 1585-szörös volt az árnövekedés. Hiába nyomtattak sok nullát a
bankjegyekre, a papírpénzek előállítása többe került, mint az az érték, amit ráírtak.
Az utolsó forgalomba került pengő (100 000 000 000 000 000 000 pengő)
Ez volt a világtörténelem addig ismert legnagyobb inflációja! (azóta ezt sikerült 2008-ban a zimbabwei dollárnak
megközelítenie, de felülmúlni nem)!
A valutaváltás előzményei, feltételrendszere
A pártok nem mutattak túl nagy igyekezetet a valutaválság megoldására, sokkal inkább pozíciószerzési
lehetőségnek tekintették a válságot. A Magyar Kommunista Párt tette meg az első lépéseket 1945 őszén a helyzet
megoldására, ehhez csatlakoztak a szociáldemokraták, a többi párt tartózkodott a közreműködéstől. Az Állami
Pénzverő 1945 októberében kapott megbízást egy új forgalmi pénz bevezetésének előkészítésére.
El kellett dönteni a pénznem és váltópénzének elnevezését is. Felmerült a dénár, a tallér, a máriás, illetve
váltópénzként a krajcár elnevezés is. Végül Károly Róbert értékálló aranyforintjának emlékére a forint mellett
döntöttek, a pengőre emlékeztető folyamatosság jegyében a fillér elnevezést a váltópénznél megtartották. Más
időszakban is volt már forint a fizetőeszköz elnevezése, így például 1857 és 1892 között is.
A verőtövekhez nem állt rendelkezésre jó minőségű acél (ami volt, azt a Kossuth-híd építéséhez használták fel),
ezért kilőtt harckocsik tengelyeit szerelték szét és használták fel. A fémpénzeket 1946 januárjában kezdték verni.
Az 1 pengős mintájára az 1 forintos alumíniumból, a 2, 10 és 20 filléresek rézötvözetből készültek. A Horthy
ötpengősöket idézte vissza az ezüstből vert Kossuth-ötforintos, ez utóbbi viszont közforgalomba nem került. Az
alumínium pénzekhez a leszakadt távvezetékek hulladékát, a rézötvözetekhez a Weis Manfréd-gyár rézkészletét
használták fel.
A pengő és a forint hasonlósága nem a véletlen műve, a folyamatosságot jelképezte



A forint bevezetését alapos gazdaságpolitikai tervezőmunka előzte meg, ebben jelentős szerepet vállalt a „háttér
szakemberként” működő Varga István közgazdász. A stabilitás megteremtése érdekében számos tényezőt vettek
figyelembe, illetve hoztak különböző intézkedéseket. A valutaváltás gazdasági, belpolitikai részletkérdéseiben
1946 júliusának első felében a kormányban lévő négy párt – MKP, SZDP, FKGP, Nemzeti Parasztpárt – képviselői
megegyeztek, tisztázták az értékálló pénz megteremtésének bér-, adózási-, államháztartási- és árfeltételeit.
A közgazdasági feltételrendszerből a következőeket emeljük ki:
1. Előre meghirdették a bevezetés időpontját: 1946. augusztus 1-je. A termelő üzemek az iparcikkeket (az állami
vállalatokat erre utasították is), a gazdák a megtermelt termékeiket visszatartották, hogy majd az új, stabil
pénznemben jussanak hozzá az ellenértékhez.
2. A mezőgazdaság 1946-ban várhatóan jó terméseredményt ért el, a bevezetés időpontját azért időzítették
augusztus 1-jére, mert addigra a termések már a magtárakba kerültek.
3. A Gazdasági Főtanács július 27-én meghirdette, hogy egy forint 200 millió adópengővel egyenértékű. Ez az
árakat stabilizálta, sőt adópengőben elkezdtek az árak esni, beleértve a dollár és az arany árfolyamát is, szintén
esett a só, a zsír, a cukor feketepiaci ára. A lakosság rendelkezésére álló készletek szűkös volta miatt a
jegyrendszert viszont fenntartották (https://ado.hu/ado/adopolitika-a-ii-vilaghaboru-idoszakaban-2-resz/).
4. Augusztus 1-jén az összes forgalomban lévő (sima) pengő az új valutában 1 fillérnek felelt meg, így értelmetlen
volt a korábbi valuta átváltásával foglalkozni. Az adópengő némileg többet ért (100 millió adópengőért 50 fillért
adtak), éppen ezért az adópengő egyelőre forgalomban maradt.
5. A háborús jóvátétel átütemezéséhez hozzájárult a Szovjetunió, és ezt elfogadta Jugoszlávia és Csehszlovákia is.
6. A nemzeti valuta stabilitásának megteremtéséhez felvetődött a külföldi kölcsön felvételének lehetősége is. Ezt
végül elvetették, és csak a saját gazdasági erőre, fejlődésre alapoztak. Utólag is megállapítható, hogy ez nagyon jó
döntés volt!
7. Az államháztartási, költségvetési kiadásokat korlátok közé szorították. Az állami önkorlátozás elengedhetetlen
feltétele volt a forint stabilitásának.



Az 1946-os hiperinfláció, a pengő végórái (Mizerák István fotója, Magyar Nemzeti Múzeum Történeti Fényképtára)
A bevezetés jogi hátterét a következő felhatalmazás teremtette meg (szükség-, illetve válsághelyzetekben célszerű
lehet a kormányzatnak olyan felhatalmazásokat adni, amelyekkel egyébként a törvényhozó testület rendelkezik!):



1946. évi VI. törvénycikk a nemzeti kormány részére rendeletek kibocsátására adott
felhatalmazásról
1. § (1) A minisztérium az állam gazdasági, pénzügyi és közigazgatási rendjének biztosítása
érdekében rendelettel megtehet a rendkívüli helyzetben szükséges bármely magánjogi,
büntetőjogi, közigazgatási és a törvényhozás hatáskörébe tartozó egyéb rendelkezést és
evégből – a Nemzetgyűlés által alkotott törvények kivételével – a fennálló törvényektől
eltérő rendelkezéseket állapíthat meg. E felhatalmazás alapján közjogi természetű
rendelkezéseket kibocsátani nem lehet, kivéve az államháztartás egyensúlyának
helyreállítására irányuló rendeleteket.
...
A törvény alapján adták ki a következő miniszterelnöki rendeletet, amely a forint jogi stabilitását teremtette meg:
9.000/1946. ME számú rendelet a forintérték megállapitásáról és az ezzel összefüggő
rendelkezésekről
A minisztérium az 1946:VI. tc. 1. §-ában foglalt felhatalmazás alapján a következőket rendeli:
1. § (1) A pengőérték helyébe az 1946. évi augusztus hó 1. napjától kezdődőleg uj érték lép. Az
uj érték aranyérték, számolási egysége: a forint.
...
4. § (1) A 3. §-ban felsorolt érméket minden állami és egyéb közpénztár fizetéskép
névértékben köteles elfogadni, mégpedig az 5, a 2 és az 1 forintosokat korlátlanul, a 20 és a
10 filléresket 10 forintig és a 2 filléreseket 2 forintig terjedő összegekben.
(2) Magánforgalomban senki sem köteles 5 forintosokat 250 forint, 2 forintosokat 100 forint,
1 forintosokat 50 forint, 20 és 10 filléreseket 10 forint, 2 filléreseket pedig 2 forint összegen
felül fizetésül elfogadni.
...
7. § (1) A pengőben való kötelező számitás helyébe az 1946. évi augusztus hó 1. napjától a
forintértékben való kötelező számitás lép.
(2) A pengőnek és az adópengőnek forintra való átszámitásánál irányadó értékarányt a
minisztérium rendelettel állapitja meg.
...
9. § Az 1946. évi augusztus hó 1. napjától kezdve a külön közhatósági felügyelet alatt álló
vagy közcélokat szolgáló testületek ... kötelesek könyveiket, számadásaikat (a leltárt és a
mérleget is) és minden egyéb üzleti feljegyzésüket forintértékben vezetni. ...
14. § Pengőben és adópengőben teljesitendő minden fizetési kötelezettséget az 1946. évi
augusztus hó 1. napjától kezdve a minisztérium rendeletében (7. §) meghatározandó
értékarány szerint forintértékben lehet teljesiteni.
...



Az új forint bevezetése
A bevezetést követően is védték a forintot, egyrészt erősítették a forint iránti bizalmat, másrészt több intézkedés
is azt célozta, hogy megakadályozzák az új fizetőeszköz inflációjának megindulását. itt a következőeket érdemes
kiemelni.
1. Az aranyvonattal külföldre vitt értékek egy részét 1946. augusztus 6-án visszajuttatták az amerikaiak, ennek
legfontosabb része az MNB 28,4 tonna aranytartaléka volt, amely így már a forintkibocsátás fedezetéül
szolgálhatott. Az aranytartalék 374 millió forintnak felelt meg, ami 1 milliárd 496 millió forint kibocsátását
(négyszeresét) tette lehetővé. Egymilliárd forintban rögzítették a kibocsátható bankjegyek mennyiségét.
2. Korlátozták a dollár és az arany szabadpiaci forgalmát, illetve beszolgáltatási kötelezettséget írtak elő (fél kiló
aranyban korlátozták családonként a megtartható mennyiséget). A retorziók kommunikálása (börtön,
vagyonelkobzás, házkutatások, gazdasági rendőrség megerősítése, stb.) eredményes volt, július 31-én 200 ezer
dollárt váltott vissza a lakosság (akkor még adópengőre), ez augusztus végére elérte a 11 millió dollárt, 124 millió
forintért, év végére a kifizetett ellenérték elérte a 332 millió forintot.
3. Az első papírpénz augusztus 1-jén jelent meg (a pénzjegyen a dátum 1946. június 3-a volt), a 10 forintos címlet
egy jó szakmunkás egynapi bérének felelt meg. A közalkalmazottak 2-án és 3-án (pénteken és szombaton) kapták
meg a fizetésüket, most már forintban (ennek fedezetét a költségvetés hiány pótlására biztosította kölcsönként a
jegybank). Ezen kívül a dollár vagy az arany beváltásával lehetett még új forinthoz jutni, illetve a vállalatoknak,
vállalkozóknak folyósított hiteleket is forintban lehetett lehívni.
... és megszületett a forint
4.Szándékosan pénzszűkét teremtettek, egy főre vetítve 40 Ft került csak forgalomba. A váltópénzeknél szintén
pénzszűkét teremtettek.
5. Rögzített árakat vezettek be a mezőgazdasági termékeknél, a vasúti fuvarozásban, a lakbéreket is rögzítették. A
jegyrendszer és beszolgáltatási rendszer miatt ez kettős árrendszert eredményezett: a rögzített hatósági (például
felvásárlási) árak mellett mások voltak a szabadpiaci árak, illetve a feketepiaci árak. Ez a kettőség a jegyrendszer
megszűnésével (1951-1952), illetve a beszolgáltatási rendszer megszüntetésével (1956-58) vált a múlt rossz
emlékévé.
A kommunisták magukat reklámozták a forint bevezetésével, Rákosi Mátyást nevezték „a forint apjának”. Ez
természetesen semmilyen összefüggésben nem igaz.
A valutacsere és a bevezetett intézkedések nem szüntették meg az infláció okait (államháztartási hiány, jóvátételi
kötelezettségek, stb.), csak kezelhető méretűvé „szelídítették” azt. Az árszínvonal 1946 augusztustól decemberig
6,22%-kal növekedett, 1949-re a forint kibocsátáskori értékének 40%-át veszítette el.



A forint stabil valutává vált
Irodalom:
Botos János: A pengő megsemmisülése, a forint születése, 1938–1946 (http://www.multunk.hu/wp
content/uploads/2017/01/botosj_16_1.pdf) (Múltunk, 160-206.pp.)
Corpus Juris Hungarici (KJK-KERSZÖV Kft., 2000, Budapest)
Kovács György: „Globalizációs” kihívások és a magyar pénztörténet (http://acta.bibl.u
szeged.hu/5655/1/gtk_2005_107-137.pdf) (in Pénzügyek és globalizáció, SZTE GTK Közleményei, szerk.: Botos
Katalin, JATEPress, Szeged, 2005, 107-137. pp)
Magyar Katolikus Lexikon (http://lexikon.katolikus.hu/) vonatkozó címszavai
Maticsák Sándor: A mókusbőrtől az euróig – Pénznevek etimológiai szótára (Tinta Könyvkiadó, Budapest, 2018)
Tarján M. Tamás: Darányi Kálmán meghirdeti a győri programot
(http://www.rubicon.hu/magyar/oldalak/1938_marcius_5_daranyi_kalman_meghirdeti_a_gyori_programot/)
Melléklet: A kis magyar pénztörténet korábbi fejezeteiről röviden
Az első részben (https://ado.hu/ado/kis-magyar-penztortenet-1-resz/) bemutattuk a pénz „feltalálásának”
társadalmi szükségességét, ismertettük a pénz funkcióit. Szent István verette az első magyar pénzeket, az első
jelentősebb pénzreformot Károly Róbert hajtotta végre. Reformjának sikerességéhez nagyban hozzájárult, hogy
Magyarország aranytermelése akkoriban az európai aranytermelés 80-90%-át tette ki, de jelentős volt az
ezüstbányászat is.
A második részben (https://ado.hu/ado/kis-magyar-penztortenet-2-resz/) szóltunk Luxemburgi Zsigmond 1405
ös pénzügyi törvényeiről, Hunyadi Mátyás intézkedéseiről, illetve az ezüsttallér megjelenéséről.
A cikksorozat harmadik részében (https://ado.hu/ado/kis-magyar-penztortenet-3-resz/) az első nagy európai
infláció kiváltó okait elemeztük, illetve Bethlen Gábor pénzpolitikájáról szóltunk, aki intézkedéseivel hatékony
választ tudott adni a pénzromlásra.



A negyedik részben (https://ado.hu/ado/kis-magyar-penztortenet-rakoczitol-kossuthig-4-resz/) szóltunk a
Rákóczi-szabadságharc pénzeiről, később Mária Terézia bocsájttatta ki az első papírpénzeket, a pénzrendszert
sajátos módon – ezüstalapúvá alakították, illetve arról, hogy az 1848-49-es szabadságharc idején vert pénzérmék
és nyomtatott bankók felirata már magyar nyelvű volt.
Az ötödik részben (https://ado.hu/ado/kis-magyar-penztortenet-ezusttol-az-aranyig-5-resz/) az ezüstalapú
forintról az aranyalapú osztrák-magyar korona bevezetéséről szóltunk, amely fontos és szükségszerű lépés volt,
de a késlekedés jelentős károkat okozott a Monarchiának.
A XIX. század végétől a második világháború végéig a magyar pénztörténetet jobbára a sodródás jellemzi. I.
világháború, Tanácsköztársaság, II. világháború a fő történelmi események, de a trianoni békediktátum is
jelentősen hozzájárult a kialakult válságokhoz. A korona egyre jobban elértéktelenedett. Egy új nemzeti valuta, a
pengő bevezetését alapozta meg a Magyar Nemzeti Bank létrejötte, a népszövetségi kölcsön, illetve a kölcsön,
nyújtásának és felhasználási feltételeinek teljesítése – erről szólt a hatodik rész (https://ado.hu/ado/kis-magyar
penztortenet-koronatol-pengoig-6-resz/).






Kis magyar pénztörténet – A forint mindenek felett? (8.
rész)
A pénzeknek is megvan a maguk története. Ez gyakran kapcsolódik nevezetes
történelmi eseményekhez, uralkodókhoz, de az is előfordult – többször is –, hogy
magával a pénzzel írtak történelmet. Ilyen események a magyar históriában is
előfordultak. A pengő bukását követően a forint gyorsan stabilizálódott, kisebb
válságoktól eltekintve több mint hetven éve megbízható és elfogadott fizetőeszköz. A
kérdés jelenleg az, hogy lesz-e helyette euró, és ha igen, mikor. Sorozatunk befejező
részéhez értünk.
„... nagy bölcsesség az, ki célt tud tenni maga kívánságainak.”
(Zrínyi Miklós: Mátyás király életéről – az MNB inflációs jelentésének mottója is)
A forint a bevezetését követő időszakban jelentős – 60%-ot meghaladó – értékvesztést szenvedett el. Ez
természetesnek tekinthető a pengő hiperinflációját követően, még akkor is, ha a bevezetést rendkívül alapos
közgazdasági elemzések előzték meg.
A kezdeti elbizonytalanodást követően a forint stabilizálódott, olyannyira, hogy az 1970-es évek elejéig a belföldi
stabilitása nem volt megkérdőjelezhető, külföldön viszont nem, vagy igen leértékelt árfolyamon fogadták el csak
fizetőeszközként, a konvertibilitás nem volt biztosítható.
A békekölcsön
A lakossági fogyasztási piacról az elkölthető, megszerzett jövedelem egy részét az úgynevezett terv- és
békekölcsön-jegyzésekkel vonták ki. Már az elnevezés is eufemizmus, mivel ténylegesen az állam hitelt vett fel a
lakosságtól, hogy a világháborús készülődés miatt szükséges iparosításhoz forrásokat biztosítson. Az első három
kibocsátásra ez mindenképpen elmondható.
Az első kibocsátásra 1949 őszén került sor, majd ezt követően 1956-ig többször is sor került kötvényjegyzésre,
összesen hat alkalommal 6,7 milliárd forint értékben. Erőteljes agitációra volt ahhoz szükség, hogy ebből 5,4
milliárd forintot lejegyezzenek. Az általános elvárás az volt, hogy a dolgozó emberek éves keresetükből egyhavi
bért fordítsanak kötvényjegyzésre.



Békekölcsön 1952-ből
Két típusú kötvényt bocsátott ki az állam, egyrészt sorsolással lehetett nagyobb összegű nyereményekhez jutni,
másrészt bocsátottak ki kamatozó állampapírokat is. Az utóbbi nem volt jelentős mértékű.
A negyedik, ötödik és hatodik békekölcsönt már közvetlenül az életszínvonal emelésére szolgáló beruházásokra, a
könnyűipar, az élelmiszeripar és a mezőgazdaság fejlesztésére bocsátották ki. A lejegyzett kötvényekből befolyt
pénz egy részével (kezdetben 25, később 50%-ával) az adott település tanácsa rendelkezhetett, fordíthatta azt
szociális és kulturális célokra.
A békekölcsönök visszafizetése 1977-ig húzódott el. A névleges értéken visszafizetett összeg reálértékben töredéke
volt a jegyzésre befizetett összegnek, kétségtelen viszont, hogy a békekölcsön hozzájárult a II. világháborút követő
újjáépítéséhez, illetve a forint stabilizálásához is.
Új Gazdasági Mechanizmus, olajválságok
Az 1960-as évek közepére egyértelművé vált, hogy a szovjet elvárásoknak megfelelő gazdaságpolitika egyre
nagyobb relatív elmaradást idéz elő a fejlett országok gazdaságaihoz viszonyítva. Több éves előkészítés után
1968-ban elindult az Új Gazdasági Mechanizmusnak nevezett gazdaságélénkítési program, amely a szocializmus
keretei között próbált lazítani a tervutasításos rendszer kötöttségein. A program eleinte sikeres volt, majd
kudarcot vallott. A moszkvai pártvezetés rákényszerítette a magyar pártvezetést és kormányzatot a program
feladására, illetve visszafordítására. Cserébe Kádár megkapta az olcsó olaj ígéretét (ezt egy ideig teljesítették is),
valamint a világpiacon eladhatatlan termékek átvételét.
Az infláció alakulása
(1960–2018, előző év = 100)



(Forrás: KSH)
Az 1973. október 17-én kezdődött első olajválság megrengette a magyar gazdaságot is. A politikai vezetés a
Moszkvai ígéreteket elfogadva, hitt (vagy legalább is próbálta elhitetni a társadalommal), hogy az olaj
áremelkedése, a világpiaci problémák elől Moszkva védőernyőt nyújt, ahogyan akkoriban fogalmaztak, az
áremelkedés és válság „nem gyűrűzik be” Magyarországra. Ez természetesen közgazdasági nonszensz, a
propaganda viszont eredményesebb volt a realitásoknál.
A hetvenes évektől kezdve megkezdődött a forint gyengülése, az infláció –akkoriban elfogadhatatlan szintre – 3
5%-ra emelkedett. A lakosság életszínvonalának fenntartása, illetve növelése továbbra is kiemelt cél volt, ezt
alapvetően a szocialista országok relatíve olcsó termékeivel próbálták biztosítani, a finanszírozást viszont
hitelekből fedezték, megkezdődött az ország eladósodása. Az 1979-re datálható második olajválság tovább
súlyosbította a helyzetet, a moszkvai ígéretek is szertefoszlottak, az eladósodás tovább folytatódott, az infláció
már megközelítette a 10%-ot.
A nyugati hitelek igen kis hányadát fordították fogyasztási kiadásokra, tetemes része a korábbi hitelek
törlesztésére, az elszenvedett árfolyamveszteségek kompenzálására folyt el, illetve nem kis mértékben olyan
országoknak folyósította tovább a hiteleket Magyarország, amelyek esetében a visszafizetésnek igen csekély volt
az esélye.



A 80-as évek elejére beszűkültek Magyarország hitelfelvételi lehetőségei, a súlyos eladósodottság mellett csak
igen magas felárral tudott az ország hitelekhez jutni. Mentőövet jelentett 1982-ben az IMF-hez és a Világbankhoz
való csatlakozás, ezt a moszkvai vezetés sem tudta megakadályozni, a világpiacon az ország hitelképesebb lett.
Magyarország GDP arányos nettó államadóssága 1973-ban 9,2 % (805 millió dollár) volt, ez 1989-re 66,5%-ra (14,9
milliárd dollár) emelkedett. A bruttó államadósság 1973-ban 2,1 milliárd dollár, 1989-ben 20,4 milliárd dollár volt
(2018-ban az összeg 101,7 milliárd dollár, ez a GDP-nek 70,8%-a).
A rendszerváltás és következményei
Az 1980-as években a keleti tömb meggyengült. Ennek számos politikai és gazdasági oka volt (felsorolásuknak,
elemzésüknek itt most helyt nem adunk), a szocialista országokban rendszerváltó helyzetek alakultak ki. A
változásokat megkönnyítette a Szovjetunió világpolitikai szerepének csökkenése, a Gorbacsov által beindított
reformgondolkodás, majd a Szovjetunió erodálódása, szétesése is.
Magyarországon a rendszerváltás egy több éves folyamat eredménye volt. Az egyeztetések eredményeképpen
viszonylag békésen ment végbe, a korábbi állampárt (MSZMP) részt vett az előkészítésben, de nem mondott le
hatalmi igényeiről, MSZP-vé alakulását követően részt vett a választásokon.
Az 1990. március 25-én és április 8-án tartott szabad választások eredményeként Antall József alakított kormányt.
A kassza üres volt, az államadósság tetemes, és olyan intézkedéseket kellett hozni, amelyek próbára tették a
társadalom türelmét is (lásd taxisblokád). A demokratikus politikai viszonyok kialakítása mellett át kellett
alakítani a gazdaságot, a piacgazdasági viszonyok kialakításához privatizálni kellett a korábbi állami és
szövetkezeti tulajdont, a múltban elszenvedett sérelmekért több százezren váltak kárpótlásra jogosulttá.
Antall József miniszterelnök és kormánya (1990. május 23.) (MTI Fotó)



A belső források elégtelensége miatt ez újabb hitelfelvételeket jelentett. Az új politikai vezetés nem kérte a
korábbi hitelek elengedését (erre azért lett volna esély), átütemezést viszont igénybe vett. A privatizáció
eredményeként sok nyugati és távol keleti multinacionális vállalat szerzett magyarországi érdekeltségeket.
Az infláció az 1990-es évek elő felében megugrott, egyes időszakokban megközelítette a 40%-ot. Az infláció
megnövekedésének okai között a következőket érdemes kiemelni:
– növekvő munkanélküliség (mintegy egymillió munkavállaló tűnt el 1990-től a munkaerőpiacról), csökkenő GDP;
– kárpótlás, amelynek egyik „ára” volt a világpiacon is versenyképességet mutató mezőgazdaság szétverése;
– szocialista piacok (Szovjetunió, NDK, Csehszlovákia, Lengyelország) elvesztése;
– adósságállomány rossz struktúrája: IMF-nek, Világbanknak, fejlett országoknak tartoztunk, a mi adósaink viszont
a lényegében fizetésképtelen (vagy fizetni nem akaró) országok közül kerültek ki;
– a közszféra mérete a rendszerváltással alig változott, sőt a kiépülő új intézményrendszer pluszforrásokat
igényelt (Alkotmánybíróság, Számvevőszék, Kárpótlási Hivatal, privatizációs szervezet, szinte folyamatosan
ülésező Országgyűlés, stb.);
– a társadalombiztosítási ellátások (egészség- és nyugdíjbiztosítások) terhei növekedtek a kényszernyugdíjazások,
leszázalékolások, kényszer-betegállományok miatt;
– bankcsődök, a bankrendszer konszolidációja.
Az elszabaduló inflációt az egymást gyorsan váltó pénzügyminiszterek, ki jobban, ki kevésbé, de képesek voltak
megfékezni. Itt most csak a nevüket soroljuk fel, tevékenységüket nem minősítjük: Rabár Ferenc, Kupa Mihály,
Szabó Iván, Békesi László, Bokros Lajos. Hat év alatt öt pénzügyminisztert „használt el” a rendszerváltás, de
tevékenységük összesített eredményeként 1996-ra az infláció mértéke 15, 1998-ra 10% alá csökkent, sikerült
megállítani az infláció növekedését, nem kellett Magyarországnak egy harmadik hiperinflációt is elszenvednie a
XX. században. Ezt már csak azért is ki kell emelni, mert a ’90-es évek első felében e hiperinfláció valós veszély
volt.
A konvertibilitás megteremtése
A forint bevezetését követően nem volt konvertibilis fizetőeszköz, azaz nemzeti valutánk nem volt szabadon
átváltható más pénznemekre. Ez az állapot évtizedeken át fennállt, a ’70-es, ’80-as években kabarétréfák
folyamatos célpontja volt a nemlétező konvertibilitás.
A szocialista kereskedelmi kapcsolatokban – alapvetően a KGST-n (Kölcsönös Gazdasági Segítség Tanácsa) belül
1964 és 1991 között egy sajátos elszámolási egységet alkalmaztak a partnerek, a transzferábilis rubelt. Ennek,
nevével ellentétben nem volt valódi köze a szovjet rubelhez, amelytől árfolyama is eltért attól.
A felek transzferábilis rubelben tartották nyilván kereskedelmi bevételeiket, illetve tartozásaikat, elszámolását a
Moszkvában működő Nemzetközi Gazdasági és Együttműködési Bank végezte a nemzeti bankok
közreműködésével. A transzferábilis rubelt a KGST-n kívüli országok nem fogadták el hivatalos fizetőeszköznek.
A rendszerváltást követően irrelevánssá vált a transzferábilis rubel alkalmazása, a KGST felbomlott, Magyarország
kereskedelmi és hitelkapcsolatai alapvetően átalakultak, a legfőbb partnerek megváltoztak. Ilyen körülmények
között már fontossá vált a forint konvertibilitásának megteremtése is.
A konvertibilitáshoz vezető út első lépése a devizáról szóló 1995. évi XCV. törvény volt. Ez a kereskedelmi
kapcsolatokban már megteremtette a szabad devizagazdálkodás lehetőségét.



A következő lépéseket a devizatörvény végrehajtásáról rendelkező 88/2001 (VI. 15.) Korm. rendelet, illetve a
2/2001. (PK. 9.) MNB rendelkezéssel módosított, a külföldi pénznemben és külföldiekkel végzett pénzügyi
szolgáltatási és kiegészítő pénzügyi szolgáltatási tevékenységről szóló 15/1995. (PK. 18.) MNB rendelkezés
tartalmazta.
Ezekkel a rendelkezésekkel 2001. június 16-ától megszűnt minden még fennálló devizakorlát belföldiek és
külföldiek számára egyaránt, a forint konvertibilis lett.
A belföldiek számára szabaddá vált:
– a külföldiek által forintban vagy devizában kibocsátott, éven belüli lejáratú eszközökbe történő befektetés
(rövidlejáratú eszköznek tekintve a befektetési alapok, társaságok jegyeinek megszerzését is), továbbá az
átruházható eszközök megszerzése (derivatívok),
– éven belüli hitelnyújtás külföldiek részére és hitelfelvétel külföldiektől forintban és devizában egyaránt,
– külföldi bank és egyéb pénzügyi szolgáltatások igénybevétele,
–forintszámla nyitás külföldön, forintátutalás külföldre illetve külföldről,
– konvertibilis deviza, értékpapír, pénzpiaci és átruházható eszköz ajándékozása közeli hozzátartozói körön kívül
is
– a belföldiek között devizával, valutával történő fizetés.
A külföldiek számára szabaddá vált
– az éven belüli lejáratú, belföldi kibocsátású eszközökbe történő befektetés (pl. kincstárjegyek),
– forint átutalás külföldre illetve külföldről.
Megszűnt
– a forint átváltásakor a forint eredetének vizsgálata.
Belföldiek, külföldiek számára megszűnt
– minden devizahatósági engedélyezés, bejelentési kötelezettség,
– a tranzakció okmányainak vizsgálata és az átutalási megbízások, valutaeladási bizonylatok devizahatóság
részére történő megküldési kötelezettsége,
– a belföldi és külföldi fizetőeszközök kivitelének illetve behozatalának összegkorlátai, a külföldi fizetőeszközök
kiviteli igazolása,
– a vagyoni érték kivitelének devizajogi korlátai,
– belföldiek és külföldiek közötti fizetési szabályok korlátai.
Forintot devizára, valutára, devizát, valutát forintra vagy más devizára, valutára átváltani továbbra is csak
bankokban vagy erre engedéllyel rendelkező pénzváltóhelyeken lehet.
Lesz-e eurónk?
Magyarország 2004-ben, amikor belépett az Európai Unióba, ezzel kötelezettséget vállalt arra is, hogy teljesíti
majd a Maastrichti kritériumokat, és bevezeti az Unió pénzét, az eurót. Ezt minden belépő tagállamnak vállalnia
kell, a 2004-ben belépő tíz állam közül hét már bevezette az eurót, Magyarország, Csehország és Lengyelország



még nem.
Magyar euró (próbaveret, 2004)
A bevezethetőség feltételeinek teljesítéséhez jelentős összegű EU-támogatásokat vett igénybe Magyarország is a
Kohéziós Alapból.
A saját nemzeti valutáról való lemondás a nemzeti szuverenitás egy részéről való lemondást is jelent. Az önálló
árfolyampolitikáról való lemondás szűkíti a kormányzat mozgásterét, nem kevésbé a Magyar Nemzeti Bank
feladatkörét. Ez azt is jelenti, hogy csak konszolidált gazdasági és pénzpiaci viszonyok között szabad erre a
váltásra sort keríteni. A Maastrichti kritériumok ezt a célt szolgálják, de teljesítésük még nem feltétlenül jelent
konszolidált viszonyokat. Annak eldöntése, hogy mikor válik Magyarország éretté a bevezetésre kormányzati
döntési kompetencia.
Az euró bevezetésének két legjelentősebb (hazai) intézményi szereplője a Magyar Nemzeti Bank és a
Pénzügyminisztérium. A bevezetést a két intézmény első számú vezetője eltérő módon értékeli, és ennek a sajtón
keresztül adtak hangot.
Matolcsy György jegybankelnök összességében is elhibázottnak tartja az egységes európai pénznemet, véleménye
szerint már a bevezetése is elhibázott lépés volt, lehetővé kellene tenni a tagállamoknak az egységes monetáris
rendszerből való kilépést (a szerző megjegyzése: ennek minden bizonnyal az EU szétesése lenne a
következménye, és az európai gazdasági térség világgazdasági szerepének lényeges csökkenése).
Varga Mihály pénzügyminiszter nem tett le az euró bevezetéséről, sőt az unió egyik legígéretesebb, de
befejezetlen kezdeményezésének nevezte az eurót. Ezzel egyrészt azt is üzente, hogy a kormányzat komolyan
veszi a Maastrichti kritériumok teljesítését, az euró bevezetésére tett ígéretünket, illetve a sajtón keresztül is
üzent a jegybankelnöknek, hogy nem ért vele egyet.
*****
Itt tartunk most a magyar pénztörténetben. A forint kétségtelenül sikeres nemzeti valutánk, a bevezetése óta
eltelt 73 évben voltak megrendülései, de – köszönhetően a pénzügyi intézményrendszernek is – ezek csak
ideiglenes válságokat jelentettek. Az euró bevezetése akkor jelent újabb lehetőségeket az országnak, ha az EU
túljut a jelenlegi válságain (euró övezeti válság, főleg Görögországban, illetve a Brexit-válság). Ebben azért
reménykedhetünk!



Szent István, Mátyás király, Kossuth Lajos, Petőfi Sándor – magyar euró próbaveretsor, 2004
Irodalom:
Baka F. Zoltán: Varga Mihály kiállt az euró mellett – erős üzenetet küldve a jegybankelnöknek
(https://mfor.hu/cikkek/makro/varga-mihaly-kiallt-az-euro-mellett–eros-uzenetet-kuldve-a
jegybankelnoknek.html (https://mfor.hu/cikkek/makro/varga-mihaly-kiallt-az-euro-mellett--eros-uzenetet
kuldve-a-jegybankelnoknek.html))
Botos János: A pengő megsemmisülése, a forint születése, 1938–1946 (Múltunk, 160-206.pp.)
(http://www.multunk.hu/wp-content/uploads/2017/01/botosj_16_1.pdf (http://www.multunk.hu/wp
content/uploads/2017/01/botosj_16_1.pdf ))
Corpus Juris Hungarici (KJK-KERSZÖV Kft., 2000, Budapest)
Csatári Flóra Dóra: Matolcsy: Az euró káros és meddő álom, amiből fel kell ébredni
(https://index.hu/gazdasag/2019/11/03/matolcsy_gyorgy_euro_bevezetese_hiba_financial_times/
(https://index.hu/gazdasag/2019/11/03/matolcsy_gyorgy_euro_bevezetese_hiba_financial_times/))
Magyar Nemzeti Bank: 2019. 09. 26. Inflációs jelentés (2019. szeptember)
(https://www.mnb.hu/kiadvanyok/jelentesek/inflacios-jelentes/2019-09-26-inflacios-jelentes-2019-szeptember
(https://www.mnb.hu/kiadvanyok/jelentesek/inflacios-jelentes/2019-09-26-inflacios-jelentes-2019-szeptember))
Romsics Ignác: Magyarország története a XX. században (Osiris Kiadó, Budapest, 2010)
(https://www.tankonyvtar.hu/hu/tartalom/tamop425/2011_0001_520_magyarorszag_tortenete/index.html
(https://www.tankonyvtar.hu/hu/tartalom/tamop425/2011_0001_520_magyarorszag_tortenete/index.html))
Szabó Gergely: A magyar államadósság keletkezése (1973—1989) (Pénzriport, 2016)
(http://www.penzriport.hu/letoltes/Magyar_allamadossag_keletkezese_1973_1989.pdf
(http://www.penzriport.hu/letoltes/Magyar_allamadossag_keletkezese_1973_1989.pdf ))



Verbászi Beáta: A rendszer tragédiája. Az 1968-as gazdasági reform előzményei, beindítása és kudarca
Tudományos Közlemények 11. (2004. szeptember)
(https://epa.oszk.hu/02000/02051/00002/pdf/EPA02051_Tudomanyos_Kozlemenyek_11_111-122.pdf
(https://epa.oszk.hu/02000/02051/00002/pdf/EPA02051_Tudomanyos_Kozlemenyek_11_111-122.pdf ))
Melléklet: A kis magyar pénztörténet korábbi fejezeteiről röviden
Az első részben (https://ado.hu/ado/kis-magyar-penztortenet-1-resz/) bemutattuk a pénz „feltalálásának”
társadalmi szükségességét, ismertettük a pénz funkcióit. Szent István verette az első magyar pénzeket, az első
jelentősebb pénzreformot Károly Róbert hajtotta végre. Reformjának sikerességéhez nagyban hozzájárult, hogy
Magyarország aranytermelése akkoriban az európai aranytermelés 80-90%-át tette ki, de jelentős volt az
ezüstbányászat is.
A második részben (https://ado.hu/ado/kis-magyar-penztortenet-2-resz/) szóltunk Luxemburgi Zsigmond 1405
ös pénzügyi törvényeiről, Hunyadi Mátyás intézkedéseiről, illetve az ezüsttallér megjelenéséről.
A cikksorozat harmadik részében (https://ado.hu/ado/kis-magyar-penztortenet-3-resz/) az első nagy európai
infláció kiváltó okait elemeztük, illetve Bethlen Gábor pénzpolitikájáról szóltunk, aki intézkedéseivel hatékony
választ tudott adni a pénzromlásra.
A negyedik részben (https://ado.hu/ado/kis-magyar-penztortenet-rakoczitol-kossuthig-4-resz/) szóltunk a
Rákóczi-szabadságharc pénzeiről, később Mária Terézia bocsájttatta ki az első papírpénzeket, a pénzrendszert
sajátos módon – ezüstalapúvá alakították, illetve arról, hogy az 1848-49-es szabadságharc idején vert pénzérmék
és nyomtatott bankók felirata már magyar nyelvű volt.
Az ötödik részben (https://ado.hu/ado/kis-magyar-penztortenet-ezusttol-az-aranyig-5-resz/) az ezüstalapú
forintról az aranyalapú osztrák-magyar korona bevezetéséről szóltunk, amely fontos és szükségszerű lépés volt,
de a késlekedés jelentős károkat okozott a Monarchiának.
A XIX. század végétől a második világháború végéig a magyar pénztörténetet jobbára a sodródás jellemzi. I.
világháború, Tanácsköztársaság, II. világháború a fő történelmi események, de a trianoni békediktátum is
jelentősen hozzájárult a kialakult válságokhoz. A korona egyre jobban elértéktelenedett. Egy új nemzeti valuta, a
pengő bevezetését alapozta meg (https://ado.hu/ado/kis-magyar-penztortenet-koronatol-pengoig-6-resz/) a
Magyar Nemzeti Bank létrejötte, a népszövetségi kölcsön, illetve a kölcsön, nyújtásának és felhasználási
feltételeinek teljesítése.
A háborús készülődés (győri program), majd a II. világháborúba való belépés ismét fedezetlen pénzkibocsátáshoz,
visszafizethetetlen hitelekhez vezetett. A háborús bukást követően a pénzviszonyok is zűrzavarosakká váltak, a
jóvátételi kötelezettségek az ország kirablásához vezettek. A terhek lakosságra való szétterítését ismét a
pénznyomtatással próbálták megoldani. Sikertelenül, az 1946. év közepére a történelem legnagyobb inflációja
következett be, a pénz kevesebbet ért, mint a papír, amire nyomtatták. Elkerülhetetlenné vált egy újabb
pénzcsere. Ezt rendkívül körültekintően valósították meg, az 1946. augusztus 1-jén bevezetett forint stabil
fizetőeszközzé vált (https://ado.hu/ado/kis-magyar-penztortenet-es-megszuletik-a-forint-7-resz/).