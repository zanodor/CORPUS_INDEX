---
master_file: "[[@BodrogiBenceGalantai]]"
---
# Index for Bodrogi Bence, Galántai Zoltán – Gazdaságtörténet.pdf

Bodrogi Bence – Galántai Zoltán
Gazdaságtörténet
Kulcsszavak:
kezdetek (őskor és ókor); iszlám világ gazdasága; a Pax Mongolica kora; fejlődés és stagnálás: Kína esete; a biológiai ancien régime: a világ 1400 után; gazdaságtörténet 1500 után; az ipari forradalom és következményei; a 20. század gazdaságtörténete; gazdasági válságok története; államépítés és gazdaság, pénz, pénztörténet, nemesfémek, pénzhelyettesítők, pénzfunkciók, magyar őstörténet, feudalizmus, Árpád-kor, vegyesházi királyok, török-kor, tőkés berendezkedés kialakulása, Osztrák-Magyar Monarchia, korona, pengő, forint, I. világháború, II. világháború, stabilizáció, újjáépítés
Összefoglaló:



A tananyag a globális gazdaságtörténet áttekintése a kezdetektől a 21 századig; a kereskedelem és egyes externális tényezők szerepe; innovációk, fejlődés, állam és gazdaság. Célkitűzés: A gazdaságtörténet mechanizmusainak megismerése és a gazdaságtörténeti gondolkodásmód elsajátítása. A pénztörténeti fejezet a pénz fogalmának, funkcióinak bemutatásával, és koraközépkorig tartó történetének ismertetésével foglalkozik. Ehhez egyes ókori államalakulatok sajátosságai is áttekintésre kerülnek.
A magyar gazdaságtörténeti rész a magyar őstörténettől a XX. századig tekinti át az ország múltját, a gazdaság- és pénztörténeti eseményeket kiemelve.
Budapesti Műszaki és Gazdaságtudományi Egyetem
Typotex Kiadó
2013
COPYRIGHT: 2013-2018, Dr. Bodrogi Bence, Dr. Galántai Zoltán, Budapesti Műszaki és Gazdaságtudományi Egyetem
Creative Commons NonCommercial-NoDerivs 3.0 (CC BY-NC-ND 3.0)
A szerző nevének feltüntetése mellett nem kereskedelmi céllal szabadon másolható, terjeszthető, megjelentethető és előadható, de nem módosítható.
Szakmai lektor: Tóth Attiláné dr., főiskolai tanár
ISBN 978-963-279-760-1
Készült a Typotex Kiadó gondozásában
Felelős vezető: Votisky Zsuzsa



Készült a TÁMOP-4.1.2/A/1-11/1-2011-0023 számú, „E-tanítási kultúra és digitális tananyagfejlesztés” című projekt keretében.



1. Globális gazdaságtörténet



1.1 Bevezetés
„A galaktikus múzeumban valamennyien egy vitrinen osztozunk majd" (Felipe Fernández-Armesto)
Mivel a bevezetéseket nem igazán szokás elolvasni, a hosszúakat pedig mégannyira sem, én is rövidre fogom.
Globális gazdaságtörténetet nagyon sokféleképpen lehet írni, mivel a témának – lévén gyakorlatilag kimeríthetetlenül gazdag – számos megközelítése és értelmezési módja van. Én abból indultam ki, hogy a globális gazdaságtörténet a történelem, általánosabban fogalmazva pedig a társadalomtörténet része. Ez annyit jelent, hogy egyfelől nem tárgyalható az emberi társadalom változásaitól függetlenül, mivel mintegy bele van ágyazva abba. Nem érthető meg a globális rendszer működése, ha nem vesszük figyelembe, hogy milyen szerepet játszottak a közlekedés változásai, a járványok, a klímaváltozás, és így tovább (ennek megfelelően a hagyományos gazdaságtörténetekhez képest ebben a műben kellőképpen sokat is foglalkozom az ilyen területekkel).
Másfelől pedig azt sem hagyhatjuk figyelmen kívül, hogy az időben változik a különböző tényezők jelentősége – és így a gazdaságé is, amely mintha mostanra, a 21. század elejére minden korábbinál fontosabbá vált volna, és akár még az is megkockáztatható, hogy nem annyira az információ, mint a gazdaság korában élünk.
Az viszont biztos, hogy – különösen, mivel nem valamiféle lokális áttekintésről, hanem globális gazdaságtörténetről van szó – az eurocentrikus megközelítéssel nem sokra mennénk, és abban, hogy én is így tudjam feldolgozni az ókortól egészen máig terjedő időszakot, számomra elsősorban a francia Annales- meg a Kaliforniai Iskola történészeinek szemlélete jelentett támpontot.
Azt pedig csak remélni tudom, hogy mások is ugyanolyan élvezettel olvassák majd ezt az összefoglalót, mint ahogy én írtam.
Dr. Galántai Zoltán Budapest, 2012. augusztus 27.
A borítókép Todd Webb fényképének felhasználásával készült, http://www.boston.com/partners/greader/prfmkt/images/27webb1.jpg






1.2 Az őskortól a kereskedelemig
1.kép: Lawrence Alma-Tadema: Heliogabalus rózsái (1888) http://www.wikipaintings.org/en/search/heliogabalus/1
A kereskedő: mint az űrhajós. Sőt
Heliogabalus római császár nem tartozik a történelem nagy alakjai közé. Az i. sz. 3. század elején alig néhány évig uralkodott, viszont a fiatal fiúk mellett a selyemhez is kimondottan vonzódott, és ő volt az első nyugati, aki teljesen selyemből készült ruhát viselt. Ekkoriban Egyiptomban és Indiában állítottak ugyan elő szövetet gyapotból is, de ez még nehézkesebb és bonyolultabb folyamat volt, úgyhogy a gyapot még drágább volt, mint a selyem. Tehát az emberek inkább olcsó, de meleg állati bőröket/szőrméket, fehér lenvásznat vagy gyapjúruhát hordtak – amelytől aztán viszketett a bőrük. A könnyű és sima selyem viszont annyiba került, mint az arany.
Ez két úton érkezett Kínából: kezdetben kizárólag szárazföldön, majd pedig, amikor a Római Birodalom megerősödött, akkor tengeri útvonalat részesítették előnyben egészen a 7. századig: az iszlám megjelenéséig. Mivel az utazás ütemét a monszun határozta meg, ezért egy, a Dél-Kínából induló hajónak legalább másfél évre volt szüksége, hogy eljusson Ostiába vagy Puetoliba.
Hiba lenne azt gondolni, hogy akkoriban, vagy egészen a legújabb korig a kereskedelem bármikor is egyszerű vagy biztonságos tevékenység lett volna. Lássunk egy példát erre.
A kairói zsinagógában fennmaradtak a fátimida korszak (10–12. század) rendszerint arabul, de héber



ábécével írt feljegyzései, amikor az itteni zsidók Gibraltártól Indiáig mindenütt kereskedtek a velük toleráns arab uralom ellenőrzése alatt. Eközben túl azon, hogy nem indultak el külföldre a lehetséges partnerhez szóló ajánlólevél vagy az adott uralkodó szabad mozgást engedélyező okmánya nélkül, a középkori muszlim világban mindenki vitt magával egy rafiqot (ez arabul azt jelenti, hogy „barát” vagy „kedves ember”), vagyis útitársat is: rendszerint egy másik kereskedőt, hogy kölcsönösen segítsék egymást. A lehető legnagyobb csapás volt, ha a rafiq meghalt, mert ilyenkor a helyi hatóságok feltételezték, hogy a javai a másik kereskedőnél maradtak, és ez elkobzást és megkínzást jelenthetett.
Egy zsidó kereskedő feljegyzésében arra panaszkodik, hogy a Níluson utazva „rettenetesen szenvedtem utastársaim betegséges és kellemetlen szaga miatt”, és a hajón hárman is meghaltak. Az utolsó holttest másfél maradt napig a fedélzeten, mert a kapitány nem mert kikötni, noha ez a muszlim előírások megsértését jelentette. De az sem volt ritka, hogy a legénység rabolta ki az utazót; a kikötői hivatalnokok többször beszedték tőle ugyanazt az adót stb.1
Ilyen körülmények között némi túlzással azt állíthatjuk, hogy a távolsági kereskedelembe belevágni legalább az első holdra szálláshoz hasonlóan kockázatos dolog volt. Még akkor is, ha az ezt lehetővé tevő a technológia csupán szükséges, nem pedig elégséges tényező volt – miként általában is, mert az, hogy mit tudunk technikailag megvalósítani, csupán a lehetőségek fázisterét jelöli ki, és az más kérdés, hogy élünk-e ezekkel a lehetőségekkel (ahogy majd a római technológiákkal kapcsolatban látni fogjuk), és a különböző társadalmi tényezők adott esetben többet számítanak.
A monszun és a vasszög
Ez persze az ókorban is így volt. William Bernstein amerikai gazdaságtörténész szerint, „bár a világkereskedelem a szárazföldi és vízi szállítás innovációival párhuzamosan fejlődött, a politikai stabilitás még fontosabb volt”, és erre jó példa, hogy az actiumi csata után (i. e. 31., amikor Octavianus legyőzte Antoniust és Kleopátrát) a Birodalom határainak kiterjedésével a borstól kezdve a selyemig minden keleti luxuscikk megjelent Rómában (mondhatni az egyik pillanatról a másikra); és ugyanilyen hirtelen véget is ért a keleti luxuscikkek kereskedelme, amikor Marcus Aurelius halála után megkezdődött a Birodalom hanyatlása 2 (bár például a Heliogabalus-féle selyem kereskedelme még folytatódott). És hogy tényleg nem a technikán múlt a dolog, mi sem bizonyítja jobban, mint az, hogy Actium után ugyanúgy nem történt technológiai előre-, mint ahogy Marcus Aurelius halála után sem visszalépés.
Ennek az időszaknak a nagy felfedezése egy Hippalus nevű görög kormányoshoz fűződik, aki rájött, hogy (miként ezt az arab és az indiai hajósok minden bizonnyal korábban is tudták) a monszunnak köszönhetően az Arab-öböltől, ahelyett hogy a part mellett haladnának, „a kék vízen” keresztül egyenesen eljuthatnak India déli csúcsához is, és ehhez mindössze 6 hét is elegendő. Ennek a felismerésnek a későbbiekben hatalmas szerepe volt a távolsági kereskedelemben.
A Ptolemaiosz-kori Egyiptom görög kereskedőinek az volt a nagy előny a többiekkel szemben, hogy mivel fejlett fémmegmunkálási ismeretekkel rendelkeztek, ezért vasszögeket tudtak a hajóik megerősítésére használni, és így vállalhatták a part menti hajózás helyett, hogy átvágnak az óceánon (velük ellentétben az arabok és indiaiak kókuszhánccsal erősítették össze vízi járműveiket, ami viszont nem bírta ki a viharos tengert). Innentől kezdve, egészen a 19. századi gőzhajók megjelenéséig, a monszun ritmusa határozta meg a térség tengeri kereskedelmének ritmusát, tehát nem lehet túlbecsülni a jelentőségét.
Állat- és növénygépek a történelemben



Az új, a római és Han-civilizáció számára még nem ismert haszonnövények elterjedésére viszont az 1400-as évek végéig kellett várni, amikor az európaiak nem egyszerűen átvették az ellenőrzést a távolsági kereskedelem (tengeri) útvonalai fölött, hanem teljesen újakat is találtak. A második lépésben pedig olyan nagy, nemzeti szervezeteket hoztak létre, mint a Brit Kelet-Indiai Társaság vagy a holland VOC. Ezek a mai internacionális korporációk előképének is tekinthetőek, és a globális kereskedelmi hálózatokon alapuló európai fejlődési út többek között – azt eredményezte, hogy a rendszer egyfelől ma jobban prosperál, mint bármelyik előző történeti korban. Másfelől viszont sérülékenyebbé is vált: a fejlett világ nagymértékben függ a fosszilis tüzelőanyagoktól, melyek felett viszont leginkább a Föld legkevésbé stabil és gazdaságilag korántsem legfejlettebb nemzetei rendelkeznek (eltehetően eléggé más lenne a modern történelem, ha a legnagyobb lelőhelyek mondjuk Európában vagy Kínában lennének).3
Ami pedig az élővilágot illeti, bizonyos értelemben a háziasított állatok és növények ugyanúgy egyfajta technológiának tekinthetőek, mint a vasszögekkel megerősített hajó, és ennek megfelelően egyáltalán nem mindegy, hogy hol terjednek el.
Kolumbusz előtt az Amerikák és az Óvilág között állatok, illetve néha emberek is átjutottak az egyik vagy másik irányba, de növények nem, mert nekik túlságosan sok időt kellett volna kedvezőtlen körülmények között tölteniük a Bering-szoroson keresztülhaladva.
A helyzet Kolumbusz után változott csak meg: ő a második utazásra 1493-ban a teljes nyugati vetőmag- és haszonállat-repertoárral, vagyis afféle „ibériai Noé-bárkájával” indult útnak, és a disznók, lovak, szarvasmarhák, kutyák stb. mindenütt szinte robbanásszerűen vették birtokba az újonnan felfedezett területeket. Ugyanis mivel az Észak-, Közép- és Dél-Amerikába érkező kőkori ember a nagytestű állatok jelentős részét kiirtotta, ezért az európai állatok lényegében üres ökológiai fülkéket találtak.4
A legfontosabb következmények egyike pedig az volt, hogy az európaiak által behurcolt fertőzések miatt az indiánok „úgy haltak, mint a halak a vödörben”, miközben az amerikai haszonnövények európai és kínai elterjedése (kukorica, burgonya stb.) serkentette a kereskedelmet is. Túl azon, hogy ipari termékre lehetett cserélni őket, olcsó táplálékot biztosítottak a munkásoknak; illetve megteremtették az igényt a trágyázásra5 (és így előbb a pacifikus térség guanójának felhasználására, később a műtrágyára, aminek a későbbiekben meghökkentő következményei lesznek).
Buzogányok és sisakok
Catal Hüyükben, a legnagyobb ismert új kőkori településen, ahol mintegy ezer ház volt és akár 6 ezer lakos, i. e. 6500 körül felbukkantak a buzogányok is. Amikor kialakultak az első földművelő társadalmak, akkor megjelentek az állattartó nomádok is, akik rajtaütésszerűen támadtak rájuk (vagyis nem arról van szó, hogy előbb nomádok lettünk volna, és aztán földművelők, miként a Henry L. Morgan amerikai társadalomtudós által még a 19. században kidolgozott modellből következne, amely máig befolyásolja a közgondolkodást).6
Mivel azonban a nomád visszavonulás már nem lehetett gyors, ha sikerrel járt a támadás (elvégre a zsákmányt is magukkal kellett vinniük), ezért a nomádoknak mindenáron meg kellett gátolniuk, hogy a földművesek az üldözésükre induljanak, és erre a megfélemlítés és a potenciális üldözők lemészárlása volt a legalkalmasabb – még a mongolok is ezt a stratégiát alkalmazták a középkorban. A földműveseknek pedig olyan fegyverre volt szükségük, amit azonnal és hatékonyan használhattak védekezéshez, és valószínűleg így jelent meg a buzogány. Ez az első kimondottan emberellenes fegyver, ugyanis a nagy testű (és kemény koponyájú) állatok ellen nem igazán hatékony. Valamikor i. e. 3000 körül viszont egy alkalommal a sumerokra támadó nomádok már rézsisakot viseltek (ez 2 mm-es vastagság mellett, alig 4 mm-es bőrborítással, már megvéd a buzogánytól), és ezzel kezdetét vette a történelem első fegyverkezési versenye,7 ahol ráadásul mindkét fél ugyanazt a ritka és csak távolsági kereskedelemmel beszerezhető anyagot, a rezet használta fel.



Kereskedelemfüggő hiánybirodalmak
A távolsági kereskedelem történetét rendszerint Hérodotosszal szokás kezdeni, aki leírja, hogy miként folyik „néma kereskedelem” a karthágóiak meg a líbiaiak között „Héraklész oszlopain túl”. Eszerint „a tengerparton kirakják az árut szép sorban, azután visszavonulnak a hajóra, és tüzet raknak. Mikor a bennszülöttek meglátják a füstöt, kimennek a tengerpartra, letesznek annyi aranyat, amennyit az áru ér, majd hátrahúzódnak. Ekkor visszatérnek a karkhédóniak, megvizsgálják, hogy mennyi az arany, s ha úgy látják, megfelel az áru értékének, vitorlát bontanak, ha azonban keveslik, újból visszavonulnak az ott horgonyzó hajóra, és várnak”8 stb.
Mindez nem véletlenül a vízparton történt. 20 ezer évvel ezelőtt az ember íjjal és lándzsával vadászott a nagy testű vadakra a leginkább a mai lappföldire emlékeztető körülmények között. A rénszarvasnak van egy nagy gyengéje: rosszul úszik, és ezt a gyengeséget kihasználandó, építettek a vadászok csónakot. Ráadásul vízen könnyebb szállítani az elejtett vadat is (mint ahogy más termékeket is, tehát ha csak lehetett, elődeink inkább a vízi utat választották).
A kivájt fatörzseket felváltó csónakok mintegy 15 ezer éve jelentek meg, állatbőrökből készültek, hátul az evezős ült, elől a vadász, és merevítésül sokszor agancsok szolgáltak.
A távolsági kereskedelem egyik legkorábban szállított áruja pedig az obszidián, vagyis egy stratégiai fontosságú anyag volt (ebből készültek a pattintott kőfegyverek), amihez csupán kevés helyen lehetett hozzájutni.
Amikor megjelentek a földművelő társadalmak,akkor ezek átvették és folyami hajózásra alkalmazták a fentebbi technológiát, és ez aztán évezredekig változatlan maradt. A földművelők gabonát, háziállatot, manufaktúratermékeket (szövet, eszközök stb.) szállítottak lefelé a folyón, ahol első sorban állatbőrökre cserélték. Az árucsere színhelyei rendszerint kicsiny, lakatlan, kopár folyami szigetek voltak (mivel ott nem lehet lesből rajtaütni a másikon), és a távolságokra jellemző, hogy i. e. 5000 körül a balkáni kőeszközalapanyagok a Duna fekete-tengeri torkolatvidékétől a Balti- és az Északi-tengerig jutottak el.
Ekkoriban a mezopotámiaiak már nem állatbőrre, hanem fémekre cserélték a gabonát, és az Eufráteszen a fémet a mai Törökország területén található Erganitól elszállítani nem jelentett gondot – gondot jelentett viszont a sok száz tonna gabonát „feljuttatni”, folyásiránnyal szemben. Úgyhogy később inkább a Perzsa-öböl ércbányáit használták, mert így ellentétes irányú volt az áruszállítás.
Vagyis ebben a korban jelentős geopolitikai tényező volt, hogy merről merre folynak a folyók. Ez ugyanúgy erőforrásnak számított, mint később az, hogy hol vannak könnyen kitermelhető szén- vagy kőolajkészletek. Ezzel kapcsolatban Peter Haggett brit geográfus azt mondja, hogy „az erőforrás – kulturális fogalom”, és nem elég, hogy valami jelen van a környezetünkben, egyes korokban erőforrás lehet, míg másokban nem számít annak. Gondoljunk csak az urániumra.9
Mindenesetre a távolsági kereskedelem lehetőségeit kihasználva, a bronzkorban a Perzsa-öbölben, egy kis szigeten található Dilmunban (ma Bahrein) 50 holdon mintegy 5 ezer ember élt, vagyis jóval több, mint amennyit a helyi mezőgazdaság el tudott volna tartani. Ide már i. e. 2800 körül gabonaszállító hajók érkeztek. Bizonyos értelemben olyan volt ez a város, mint valamiféle ókori Las Vegas, a zord és sivatagos környezetben ugyanis a fennmaradása a több száz km-ről odaszállított élelmiszeren múlott.
Mezopotámia szintén „kereskedelemfüggő” volt, mivel kizárólag így tudta megszerezni a stratégiailag fontos nyersanyagokat (a fémeket leginkább Ománból és a Sínai-félszigetről; a márványt és gránitot Anatóliából és Perzsiából; a fát Libanonból). Vagyis bizonyos szempontból afféle „Dilmun-szteroidokonnak” tekinthető. Eközben a mezopotámiaiak már kereskedtek az i. e. IV. évezredtől felemelkedő Indus-völgyi civilizációkkal is.



A pénz mint értékközvetítő megjelenését pedig az árufajták számának növekedése mintegy automatikusan szükségessé tette, hiszen míg 10 különböző árunál 45, addig 50-félénél már 1250, és 100 esetében már 4950 párba állítás lehetséges. Vagyis amint elkezdjük csereberélni őket, gyorsan szükség lesz egy közös alapra, amely lehetővé teszi az értékek összevetését.10
A WTO 1.0 és a széljárás-politikák
De hogy visszatérjünk a távolsági kereskedelemhez: az ókorra a szárazföldi és tengeri szállítóutak mintegy öt ezer km hosszú hálózata jött létre az anatóliai hegyektől Mezopotámián, a Perzsa-öblön keresztül egészen Indiáig, és ebben a „WTO 1.0-ban” (hogy a gazdaságtörténész William Bernstein kifejezését vegyük kölcsön) több tíz, esetleg több száz közvetítőn haladt keresztül az áru. Elsősorban – miként már említettük – vízen, és ha ez nem volt lehetséges, akkor tevékkel.
A különböző államok eltérően kezelték a távolsági kereskedelmet: i. e. 2000 körül Mezopotámiában már leginkább magánkézben volt, míg Egyiptomban az állam felügyelte, és az egyik megoldás valószínűleg éppen olyan jól működött, mint a másik. Ami vagy azt jelenti, hogy ebben a korban még nem, vagy azt, hogy a nem állami kereskedelem nem szükségképpen jobb az államilag irányítottnál.
Az egyiptomiak már i. e. 2500 körül eljutottak Puntba is (a mai Jemenbe és Szomáliába): ez mintegy 2000 km-es tengeri utat jelentett, és Hatszepsut fáraónő i. e. 1470-ban is indított egy expedíciót ide.
Amikor pedig Hatszepsut után Egyiptom hanyatlani kezdett, akkor a mai Libanon területén élő főnicaiak vették át a vörös-tengeri út feletti ellenőrzést. Minden bizonnyal ők voltak az elsők, akik közvetlen távolsági kereskedelmet valósítottak meg, ahelyett hogy az áru kézről kézre vándorolva jutott volna el nagy távolságokra, és i. e. 400 körül egyaránt kereskedtek a nyugat-európai partokon meg Nyugat- és Kelet-Afrika partjainál is.
A következő lépésben előbb a perzsákhoz került a hatalom, és Dareiosz meg is ásatta azt a csatornát Szueznél, amelyet eredetileg II. Nékó egyiptomi fáraó akart i. e. 600 előtt, hogy feleslegessé tegye a szárazföldi utat, és a Nílust összekapcsolja a mediterrán térséggel, illetve a Vörös-tengerrel, de miután a perzsák a görögöktől vereséget szenvedtek, Nagy Sándor volt az, aki a térséget (rövid időre) egyesítette. Egy állandóan használható csatornára viszont egészen a 19. század közepéig kellett várni, noha később a rómaiak és a muszlim hatalmak is megpróbálkoztak vele.11 Ugyanis egy ilyen léptékű rendszer kiépítése és fenntartása meghaladta az akkoriak lehetőségét. Nem véletlen, hogy a nagyléptékű makromérnöki tevékenység,12 mint amilyen a kontinenseket átívelő vasút is, és amely a csatornákhoz hasonlóan működésképtelenné válna állandó karbantartás nélkül, csak a 19. században jelenik meg.
És ha már a vízi szállításról van szó: a nagy folyók közül egyedül a Nílus folyik észak felé, és mivel egész évben északi szél fúj, ezért a tenger felé a sodrással, ellenkező irányba vitorlázva lehet rajta haladni, és a Nílus a Vörös-tengerrel meg az Indiai-óceánnal együtt a történelem egyik legfontosabb vízi útvonalát jelentette egészen az 1800-as évek második feléig.
A monszun nyáron az eurázsiai masszívum felé fúj, míg télen ellenkező irányú. Amikor a két évszázados Pax Romana kedvezővé tette a feltételeket, akkor megindult a legkülönbözőbb luxuscikkek áramlása Itália felé a latinul beszélő papagájoktól és orrszarvúaktól kezdve az afrikai és indiai elefántcsontig bezárólag.
A luxusimport mellett a hajók vittek „ballasztjavakat” is: például bort, faanyagot, sőt, vízzel töltött korsókat, és így érkezett a bors is nagy mennyiségben a görög hajókkal, hogy aztán ezzel ízesítsék mind a gazdag, mind a szegény itáliaiak ételeit. A borsért (akárcsak a gyömbérért) a rómaiak arannyal és ezüsttel fizettek. E. Warmington angol történész egészen odáig megy, hogy azt állítja, a rómaiak luxusszeretete „pénzérmék formájában kiszippantotta a Birodalomból a nemesfémeket anélkül, hogy bármi érdemlegeset kaptak volna érte cserébe”. Vagyis a luxuskedvelés megbosszulta magát (ami persze arról szólna, hogy a nem megfelelően



erkölcsös viselkedés elnyeri büntetését. A valóságban azonban Róma amellett, hogy mind nagy mennyiségű alap-, mind pedig nagy mennyiségű nemesfémmel rendelkezett, számos manufaktúraterméket is exportált Indiába,13 tehát korántsem volt olyan egyoldalú a kereskedelem, mint majd a középkorban lesz.
„Civilizáltak” és germánok: a kenyér és a hús
Persze szállítottak élelmiszert is, ugyanis alapvetően két stratégiát lehetett követni, ha nem volt belőle elég: növelni a termést, illetve máshonnét beszerezni. Eközben nem feltétlenül volt a történelem folyamán korreláció a népességrobbanás (népességfogyás) és élelembőség (élelemhiány) között, általában inkább az lehetett a helyzet, hogy az embereknek meg kellett tanulniuk együtt élni a folyamatos éhezéssel, illetve meg kellett próbálniuk úgy növelni az élelmiszer-biztonságot azáltal, hogy minél többféle táplálékforrást használnak fel.
Az európaiak az i. sz. 5–6. századra hagytak fel azzal a korábban általánosan elfogadott antik felfogással, mely szerint a saltus: „a megműveletlen föld a civilizált világ ellentéte”, és ennek megfelelően „nem színhelye az ember termelő tevékenységének”. Korábban az ager: a megművelt területek összessége szolgált az emberek táplálásra, és a római szembenállást a „vad természettel”, mi sem fejezi ki jobban, mint az, hogy a civilizáció a civitas (város) fogalmából származik. Az, hogy a neolitikus forradalmak lehetővé tették, hogy a miénken kívül más evolúciós fülkéket is elfoglaljunk, nem jelentette azt, hogy mindig mindegyiket ki is használtuk.
A germánok viszont – a rómaiakkal vagy éppen a magukat „kenyérevőként” meghatározó ókori görögökkel ellentétben – az érintetlen természetet nem leküzdendő (megváltoztatandó) akadálynak, hanem hasznosítható térnek látták. A 6. és 10. század között tehát sor kerülhetett a megművelt és a megműveletlen területek „kiaknázásának módszeres összekapcsolására”, mondja Massimo Montanari olasz történész. A vadakat a háziasítottaktól elválasztó határ ekkoriban nem volt igazán éles: számos növényfajnak ismerték és használták mind vad, mind pedig nemesített változatát; a szarvasmarha ősét, a vadtulkot még a 10. században is vadászták, miközben a falvakban szarvasokat tartottak stb.14
Uralkodni a tengereken..., vagy megnyerni a gabonaháborúkat
Mint ahogy az egész későbbi európai civilizációt nagymértékben befolyásolták az ókori görögök, ugyanúgy tőlük származik „a modern nyugat azon vágya..., hogy ellenőrzése alatt tartsa a tengeri utakat és stratégiai fontosságú pontokat, ami [viszont] a görögök egyedülálló mezőgazdasági és földrajzi konfigurációjából eredeztethető”, vagyis abból, hogy az importált gabona nélkül nem lettek volna képesek a lakosságot élelmezni, állítja Bernstein. Más szavakkal: a „fegyveres kereskedelem” hagyománya innét származik.15 Az Indiaióceánra viszont az európaiak megjelenéséig a békés kereskedelem volt jellemző – noha az iszlám oldalról nem az erő hiányzott, hiszen a keresztény támadásoknak évszázadokon keresztül ellen tudtak állni. Hasonlóképpen: a mongolok, illetve a kínaiak (miként majd látni fogjuk) a Mingek alatt indítottak ugyan tengeri expedíciókat Japán, Indonézia és az Indiai-óceán egyes helyeire, de nem igazán törekedtek a Malakkai-szoros ellenőrzésére, noha azon áramlott keresztül minden tengeri áru nyugat felé (és Hormuz meg a mesterséges Panama- és Szuezicsatorna mellett ma is ez a globális tengerhajózás legfontosabb „üvegnyaka”.)16
Az ókorban kialakult helyzet magyarázata részben abban keresendő, hogy Hellászban, a hegyekkel tagolt szárazföldhöz hasonlóan, a tengerpart is erősen tagolt, és a kereskedelem számára lényegében csak a tengeri út maradt. Részben pedig abban, hogy a rossz minőségű talaj a legtöbb görög városállam számára nem tette lehetővé az önellátást. Miközben az első magas civilizációk – Mezopotámia, Egyiptom – termékeny talajú vidékeken jöttek létre, aközben itt nem voltak folyóvölgyek.
Athén riválisa, Korinthosz az i. e. 8. század végén alapította Szirakuzát, hogy a gazdag vulkáni termőtalajt



kihasználják Szicília keleti partján; és nagyjából ugyanekkor a görögök több kolóniát is létrehoztak a Feketetenger nyugati partján, a mai Ukrajnában a Bug és a Dnyeper folyóvölgyeiben. A földrajzi helyzetből az következett, hogy az athéniak és az Égei-szigetek lakói a Pontus Euxinét (Fekete-tenger), míg a spártaiak, korinthosziak, megaraiak Szicíliát részesítették előnyben (mivel az volt könnyebben elérhető a számukra). Mindkét gabonabeszerzési út keskeny szorosokon haladt keresztül.
Ez a két különböző irányba terjeszkedő szövetség állt szemben egymással, és már i. e. 700 körül elkezdődött a „nagy (görög) játék” annak az eldöntésére, hogy ki ellenőrizze a Hellespontus szorosát, illetve a fekete-tengeri gabonát.
Az ókori görög történelem lényegében leírható tehát úgy, mint a gabonaszállítás feletti ellenőrzésért folytatott küzdelem története. A peloponnészoszi háború pedig akkor dőlt el, amikor a spártaiak i. e. 405-ben Hellespontusnál megverték az athénieket a tengeren, és elvágták őket a gabona-utánpótlástól.17
Thalasszokrácia és fegyverkezési verseny
Krétával kapcsolatban Thuküdidész azt mondja az i. e. 5. században, hogy „Minosz volt az első hatalom, amelynek a hagyomány haditengerészet birtoklását tulajdonítja”, és a krétai civilizáció a városait nem is védte fallal. Ez volt a thalasszokrácia: a tengerről gyakorolt hatalom. A hadihajóikat evezővel hajtották, mivel a Földközi-tengeri széljárás szeszélyes, és ebben a térségben, egészen a középkor végéig, a gályák maradtak meghatározóak, ha harcolni kellett. Az ókori Hellászban i. e. 700 után a tengeri hadviselés egyszerre vált intenzívvé és tömegessé. Na meg persze kimondottan költségessé is: egy-egy összecsapásban akár 2-300 hajó is részt vett, miközben a hajók megépítése természetesen drága volt, emellett állandó javításra szorultak (vagyis a fenntartásuk is sokba került), de még így is hamar tönkrementek.
Az i. e. 4. századra Athén meg a többi görög tengeri hatalom kimerítette az erőforrásait, és innentől kezdve a trükk az volt, hogy ha egy evező mellé több embert ültetünk, akkor csak az evező végén lévőnek kell képzettnek lennie: a többi csak az izomerőt adja. Mivel viszont ehhez hosszabb evezők kellenek, ezért a hajót szélesebbre kellett építeni – ami viszont stabilabbá tette, és elfért rajta a katapult is. Ezzel olyan fegyverkezési verseny vette kezdetét, melyre a történelem folyamán eddig nem volt példa: hamarosan már a harmincasok és negyvenesek is megjelentek.18
A tömjénút
A szárazföldi kereskedelemben pedig az hozott alapvető változást, amikor az Óvilágban i. e. 1500 körül elkezdték a dromedárt (amellett, hogy a húsát is ették és a szőrét is feldolgozták) teherszállítása is használni, ugyanis ha a szamár volt a „családi szedán”, amely kisebb terheket volt képes simább terepen szállítani, akkor a teve volt a „Land Rover”, mivel nagyobb terheket nagyobb távra, rossz útviszonyok között is elcipelt.
A legismertebb szárazföldi út a Selyemút, de volt emellett Prémút is (Szibériából); Borostyánút (a Keletitengertől) és tTömjénút is. Mi most ezzel foglalkozunk.
Az ókorban Arábia egy részét Arabia Felixnek, vagyis Boldog Arábiának nevezték, mert itt, a félsziget hegyekkel borított délnyugati részén, a mai Jemen területén – ellentétben Arabia Desertával – kedvező volt az időjárás, és a monszunnak köszönhetően elegendő mennyiségű esőt kapott. Az itt található Aden neve az arab Eden szóból származik.
Mielőtt a selyem, illetve a bors megjelentek volna, egyfelől a tömjén, másfelől a mirha volt a fő exportcikk. A két fő útirányt a Termékeny Félhold övezete, majd onnan tovább egészen Athénig és Memphiszig, az



egyiptomi fővárosig, illetve India volt: ide azt követően indultak a vízi szállítmányok, hogy a téli viharok véget értek. A frissen kiszárított tömjént (ez törékeny, gumis állagú volt) faketrecekben, az illékony mirhaolajat pedig állatbőrökbe csomagolva szállították.
A Pax Romana idején megnőtt a kereslet. Az ókori görögök és rómaiak kezdetben minden bizonnyal embert is áldoztak az isteneknek; később az állatáldozatok következtek, és a szent oltár mellett tömjént is égettek. Ennek a fontosságát mi sem mutatja jobban, minthogy a tömjén „duty free” volt az egész birodalomban, miközben a többi importcikkre az állam 25 százalékos adót vetett ki.
Felix Arabia uralkodója eközben természetesen az ellenőrzése alatt akarta tartani a mirha- és tömjénkereskedelmet, mely bizonyos értelemben nagyon is emlékeztetett a mai kábítószer-kereskedelemre: a termesztése egyszerű és biztonságos, a végtermék viszont elég értékes ahhoz, hogy mind szállítás közben, mind pedig az értékesítéskor biztonsági intézkedésekre legyen szükség. És ugyanúgy szerepet játszott az ezüstnek a Római Birodalomból való kiáramlásában, mint a selyem.
A tömjén- és mirhakereskedelmi útvonalai azon a területen futottak keresztül, ahol később az iszlám is kialakult, és ez feltehetően nem véletlen. Mint ahogy az sem véletlen, hogy a középkor első felében az iszlám volt a világkereskedelem központja.
Amikor Arabia Felix utolsó független uralkodója, Juszuf Asai a 6. század elején áttért a judaizmusra, akkor az ország keresztényeit rabszolgává tette, és emiatt az abesszinok 525-ben elfoglalták a birodalmát. 570-ben Arabia Felix akkori kormányzója, Abraha fellázadt ellenük, és független birodalmat hozott létre, majd pedig Justinianus bizánci császár támogatásával támadást intézett Mekka, az utolsó arábiai pogány központ ellen. Ehhez elefántokat is bevetett, azok azonban a város kapui előtt elpusztultak (talán fertőzés végzett velük). Ha Abraha támadása sikerrel járt volna, akkor a történelem minden bizonnyal máshogy alakul, ugyanis Mohamed amennyiben egyáltalán megszületik, mint ahogy a valóságban 571-ben látott napvilágot – talán keresztény szerzetes lett volna.19
Ez elvezet a „mi lett volna, ha...” típusú kérdésekhez, mellyel a továbbiakban még találkozni fogunk.
A történész Felipe Fernández-Armesto szerint a 17. században „Svédország csatlakozhatott volna a nagy birodalomépítőkhöz”, mert Gusztáv Adolf alatt a 30 éves háborúban kiugróan jól harcolt, de aztán utóda, XII. Károly, ahelyett hogy Skandinávia nyugati partjait foglalta volna el, Oroszország ellen folytatott „végeérhetetlen háborút”. Pedig ha nem ezt teszi, akkor óceánparti birodalmat építhetett volna ki.20 2007-ben pedig egy amerikai patológuskonferencián arról volt szó, hogy amikor Lincolnt 1865-ben John Wilkes Booth lelőtte, akkor a korabeli orvostudomány képtelen lett volna megmenteni – ha viszont rendelkezésre állt volna a mai technológia (mentőhelikopter, életfenntartó rendszer stb.), akkor meg lehetett volna menteni. Miközben azonban a történelmet tárgyalva lehet jogosultsága egy ilyen „mi lett volna, ha...” probléma tanulmányozásának, aközben ezt mindig a lehetséges valóságot figyelembe véve kell tenni, ugyanis amennyiben fejlett orvosi eszközeink vannak, úgy a merénylő sem mai szemmel primitív fegyvert fog használni,21 és miközben Fernández-Armesto kérdése értelmes, az utóbbi nem az.
Mohamed és Európa
A 6. század végén sok arab két dologra törekedett: megtalálni a judaizmussal és a kereszténységgel szembeni hatékony, egységesítő ideológiát, illetve politikai ideológiát hozni létre a gazdag és korrupt mekkai kereskedők ellenében, és végül az iszlám bizonyult a megoldásnak. Ez az egyetlen világvallás, melyet kereskedő alapított, és a továbbiakban is alapvető szerepet játszottak a terjesztésében a kereskedők, mind Ázsiában, mind pedig Afrikában. Mivel itt esik először szó a vallásról, ezért itt említjük meg, hogy egyes történészek szerint a



bürokratikus kormányzás meg az ábécé mellett a „hordozható” (vagyis nem csupán helyi) vallás volt a harmadik olyan nagy innováció, amely alapvetően befolyásolta a történelem menetét.22
De hamarosan a hódítások is ugyanilyen fontos szerepet kezdtek játszani az iszlám terjesztésében. 717-ben az omajjádok seregeit Bizánc alatt csak történeti véletlenek egybeesésének köszönhetően lehetett megállítani. J. J. Saunders iszlámkutató szerint, „amennyiben [Konstantinápoly] elesett volna, a Balkán-félszigetet is elfoglalták volna, és az arabok a Dunán felhajóztak volna Európa szívébe, a kereszténység pedig talán mint obskúrus kultusz maradt volna csak fenn a német erdőkben”. 23
Ami pedig a mai helyzetet illeti, „szeptember 11. után „Bush elnök bizonyára nem használta volna a »keresztes hadjárat« kifejezést, ha tisztában lett volna e fogalom rendkívül kényes voltával. Ezzel csupán azt érte el, hogy az iszlám világban a Nyugatról kialakult ellenségkép újabb tápot kapott”, írja Bassam Tibi göttingeni iszlamológus.
A nyugati világ 1500 utáni felemelkedése ugyanis értelmezhető úgy is, mint az iszlám rovására történő hódítás, és ezért nem is olyan meglepő, hogy „a muszlimok a keresztes hadjáratokat összekeverik a nyugat civilizáció térhódításával, amely – az iszlamizációs törekvésekkel ellentétben – valóban globálisan sikeressé vált.
A kereszténység megjelenése óta az iszlám volt az utolsó sikeres világvallás, és egyfelől alternatívát jelentett, másfelől J. M. Roberts, oxfordi történész szerint „amolyan üllő volt, amelyen a keresztény gondolatok és nézetek [is] végső formát nyertek”, és így bizonyos értelemben maga „a keresztény Európa” is az iszlám kihívásra adott válaszként jött létre. A hidegháború idején pedig azért nem szenteltek nagyobb, sőt gyakorlatilag semekkora figyelmet a „civilizációk összecsapásának”, mert a két hatalmi tömböt mint „kommunista”, illetve mint „szabad világot” állították egymással szembe, és az egyéb civilizációs különbségek nem tűntek fontosnak.
Amúgy az iszlám unverzalizmus megelőzte a keresztények egyetemességét: az első dzsihádra három évszázaddal az első keresztes háború előtt került sor. A dzsihád (szó szerint: erőfeszítés, törekvés) eredetileg egyébként nem szent háborút, hanem az iszlám hit terjesztésén keresztül folyó világhódító háborút jelent, és mint ilyen, az első vallási alapú globalizációs kísérletnek is tekinthető.24
Eközben a kelet felé vezető hajóút akkor nyílt meg a muszlimok előtt, amikor 655-ben megverték a bizánciakat Dhat al-Sawarinál (Masts-i csata), és innentől kezdve nyolc és fél évszázadig az európaiak nem tudtak a tengeren keresztül kereskedni Indiával meg Ázsiával. A 750 előtt uralkodó omajjádok, illetve az őket követő ábbászidák pedig nagyobb területet tartottak ellenőrzésük alatt, mint annak idején a rómaiak, és eközben nem a szegény Nyugat-Európa, hanem elsősorban India és Ázsia érdekelte őket. Úgyhogy a 732-es poitiers-i vereség után nem is kísérleteztek további előrenyomulással, mint ahogy a 718-ban kezdődő rekonkvisztával sem sokat foglalkoztak.
751-ben viszont makrohistóriai jelentőségű győzelmet arattak Talasnál, a mai Kazahsztánban a kínaiak felett. Egyrészt azóta is ott húzódik a két nagyhatalom befolyási övezetének határa; másrészt itt estek fogságba azok a kínaiak, akiknek köszönhetően elterjedt Európában a papírgyártás (bár a technológia – ismét csak a kínaiaknak köszönhetően – már korábban is ismert volt).
Végezetül: a muszlim hódítások egy minden korábbinál kiterjedtebb Pax Romanát eredményeztek, mivel felszámolták a korábban létező kereskedelmi határokat a különböző terültek között és különösen az Eufrátesz mentén, amely korábban a „Kelet” és a „Nyugat” közötti választóvonalnál húzódott.25
1 Bernstein, William: A Splendid Exchange. How Trade Shaped the World (Grove Atlantic, 2008), p. 1–6.
2 Bernstein,W., ibid, p. 5.
3 Bernstein, W.,, ibid, p. 8–9.



4 Crosby, Alfred W.: Ecological Imperialism. The Biological Expansion of Europe 900–1900 (Canto, 1993), p. 16.
5 Bersntein,W., ibid, p. 12–14.
6 Letenyei László: Kulturális antropológia (Typotex, 2012). p. 41.
7 O’Connell, Robert L.: A kard lelke (Gold Book, 2002), p. 31–33.
8 Az antik auktorok szövegeit a magyar kiadások alapján idézzük
9 Haggett, Peter: Geográfia. Globális szintézis. Typotex, 2006, p. 306.
10 Bernstein, W., ibid, p. 21–27.
11 Bernstein, W., ibid, 32–37.
12 Cathcart, Richard Brook: Macroengineering: its history and future (in The Encyclopedia of Science, é.n.)
http://www.daviddarling.info/encyclopedia/M/Macroengineering_Cathcart.html
13 Bernstein, W., ibid. p. 32 – 42.
14 Montanari, Massimo: Éhség és bőség. A táplálkozás európai története (Atlantisz, 1996), p. 11–14; p. 47 – 50.
15 Bernstein,W., ibid, p. 41.
16 Rodrigue, J-P et al. (2009) The Geography of Transport Systems, Hofstra University, Department of Global Studies & Geography,
http://people.hofstra.edu/geotrans
17 Bernstein, W., ibid, p. 42–46.
18 O’Connell, W., ibid, p. 107–117.
19 Bernstein, W.,ibid, p. 56–70.
20 Fernández-Armesto, Felipe: Az újkor története (Atheneaum 2000 – Pannonica, 2001), p. 31.
21 Galántai Zoltán: Lincoln túlélhetné. http://jovonezo.blogter.hu/156572/lincoln_tulelhetne
22 McNeill, J. R. – McNeill, William H.: The Human Web. A Bird’s-eye View of World History (Norton, 2003), p. 60.
23 Bernstein, W., ibid, p. 71–73.
24 Bassam Tibor: Keresztes háború és dzsihád. Az iszlám és a keresztény világ (Corvina, 2003), p. 9–48.
25 Bernstein,W., ibid, p. 73–76.



1.3 Az iszlám világ és a 13. századi világrendszer
2.kép: Piri Reis (16. század): Velence
http://islamic-arts.org/2012/kitab-i-bahriye-book-of-the-sea/
Kínaiak és vallások
A Pax Romana idején az tette lehetővé a (viszonylag) hatékony távolsági kereskedelmet, hogy az egyik végponton a Római, a másikon pedig a Han Birodalom volt található. Az iszlám felemelkedésekor pedig az, hogy ismét stabil nagybirodalmak voltak a két végponton, és az „idegenekből” a navigációs nehézségek ellenére is annyi volt a 7. századi Kínában, hogy az ottaniak megkülönböztették a „po-ssi”-kat (perzsák, akik komoly hajózási tapasztalattal rendelkeztek a Perzsa-öbölnek köszönhetően); illetve a ta-sshih”-et (szárazföldi arabok). És tudatában voltak annak is, hogy az iszlám világon túl ott terül el Fu-lin, vagyis Bizánc.26
A kínai tengerparton a muszlim diaszpóra mellett hamarosan megjelentek a zsidó kereskedők, illetve a nesztoriánus keresztények is, akiket eretnekség miatt kiűztek Bizáncból. A Biblia 631-ben érkezett Kínába.
A szintén iráni manicheus vallás (amely a „fény vallásaként” is ismert) pedig a 7. század végétől volt népszerű Kínában, és bár később betiltották, titkos társaságként tovább élt.
A sikeres vallások terjeszkedését mindig is „világuralmi ambíciók” határozták meg, legyen bár szó az



iszlámról, az aztékokról vagy éppen Nagy Károly Európájáról. Eközben a keresztesek hajtották végre az újvilági hódítások előtti kor legnagyobb léptékű erőszakos vallásterjesztési kísérletét (sikertelenül).
A vallások nagy globalizálódási hullámára az egyébként szekulárisnak tekintett felvilágosodás korától kezdve került sor, amikor a hódítások mellett a kereskedelem és a munkaerő vándorlása is minden korábbinál hatékonyabbá tette a hitterjesztést. Ekkortól kezdve a sikeres nagy világvallások (mint amilyen a kereszténység, a hinduizmus, az iszlám, a buddhizmus és a judaizmus) mellett a kisebbek is – mint amilyen a baha’i – is megjelentek az egész világon még akkor is, ha egyik sem tudott igazán felzárkózni a hagyományos nagy vallások mellé.
A különböző vallások terjedésében az olcsóbbá és biztonságosabbá váló utazás mellett (amely lehetővé tette a zarándokutakat az indiai Benáresztől Lhászáig és Mekkáig mindenhová) szerepet játszott a vallási bürokráciák áramvonalasítása is.
A muszlimok 1800 körül kezdtek a szub-szaharai Afrikában terjeszkedni, majd pedig valamivel később keresztény hittérítők is felbukkantak itt – csakúgy, mint a pacifikus térségben és Ázsiában.27
A hatékony vallás és a protestáns etika
Az a meggyőződés, hogy a különböző vallások meghatározó szerepet játszanak a gazdasági sikerességben, Max Weber 1904–1905-ös könyvében, A protestáns etika és a kapitalizmus szellemében jelent meg a legtisztábban. Weber szerint, aki ezzel a feltételezéssel a gazdaságszociológia egyik megalapozójává vált, azért a nyugati (nem pedig mondjuk a kínai) társadalomban jött létre a kapitalista felfogás, mert a protestáns etika az addigi, formális ellenőrzés helyett egy, az egész életvitel és a magán- meg a közszféra minden részére kiterjedő ellenőrzést vezetett be. A protestánsok ugyanis, a katolikusokkal ellentétben, akik a munkában mindössze „technikai eszközt” láttak az üdvösség elnyerésére, a munkát az isteni dicsőség szolgálatának tekintették. Tehát az eredményesség kiemelt fontosságúvá vált – függetlenül attól, hogy mi az adott munka.
Ezzel az értelmezéssel persze korántsem mindenki ért egyet, sőt. Egyes kutatók szerint a „kapitalizmus szelleme” már a protestantizmus kialakulása előtt megjelent. Mások szerint Weber a protestantizmus lényegét érti félre, amikor egyenlőségjelet tesz a „sokarcú megreformált kereszténység” meg a késői angol puritanizmus közé. És vannak olyanok is, akik szerint Weber túlértékeli a reformáció tanításaiból következő etikai szempontok szerepét a kapitalizmusban.28 Általában véve pedig itt is az a szabály, mint a gazdaságtörténetben általában: hogy a monokauzális magyarázatok mindig túlegyszerűsítőek, és ezért alkalmatlanok a valóság leírására.
Kockázatvállalás és szerencse
Arnold. J. Toynbee 20. századi angol történész dogmának nevezte azt a felfogást, mely szerint „a történelem az egyik átkozott tény a másik után”, ő ugyanis átfogó szabályt próbált találni a működésére. Ez azonban, a fentebbiek értelmében, nem lehetséges, úgyhogy az iszlámról beszélve valamiféle univerzális mintázat keresése helyett mi is maradjunk inkább annál, hogy miután az ábbászidák átvették a hatalmat az ommajádoktól, 750-ben a szárazföldi Damaszkusz helyett a folyóparti Bagdad lett a főváros, ahonnét könnyű volt eljutni a Perzsaöbölbe is. Vagyis ez kedvezett a kereskedelemnek.
Ebből a korból csupán szórványos feljegyzéseink vannak az iszlám és Kína közötti kapcsolatról. Az egyik ilyen a feltehetően a 9. század közepén, számos kereskedő közreműködésével született Beszámoló Kínáról és Indiáról. A legismertebb ilyen témájú útleírás ugyan Marco Polo nevéhez fűződik, de az sokszor mesés



elemeket is tartalmaz. A Beszámoló viszont leginkább olyan dolgokról tudósít, mint például az, hogy Baszrától kb. négy hónap alatt lehet Kantonba eljutni.
Meg arról is, hogy a kereskedelem Kínában ekkoriban állami monopólium volt, és adóként az áruk mintegy 30 százalékát kérték; a 18 és 80 év közöttiek adót fizettek jövedelmük és földjeik alapján; a 80 év felettiek pedig nyugdíjat kaptak.29 A hajókra azonban sem a kínaiak, sem az arabok nem kötöttek biztosítást.
Ugyanis a társadalmak sem az ó, sem a középkorban nem működtettek nagy és összetett rendszereket, és egyfelől rendszerint nem kellett specializált szakember a javításukhoz; másfelől a hibának rendszerint nem volt tovaterjedő hatása. Amikor viszont a különböző (például technikai vagy pénzügyi) rendszerek bonyolultabbá kezdtek válni a középkor végén, akkor szükségessé vált a valószínűség-számítás és a kockázatkezelés bevezetése.
1654-ben a szerencsejátékok és a matematika iránt egyaránt érdeklődő francia lovag, de Méré azt a kérdést tette fel Pascalnak, hogy miként osszuk fel a tétet, ha az egyik játékos inkább nyerésre áll, mint a másik, de a játszma még nem fejeződött be. Pascal Fermat-tól kért segítséget, az eredmény pedig az lett, hogy megszületett a valószínűség-számítás, amelyet azonnal az élet legkülönbözőbb területeire kezdtek alkalmazni. Jacob Bernoulli a 18. század elején megfogalmazta a nagy számok törvényét, és „1725-re a matematikusok egymással versengve szerkesztettek táblázatokat a várható élettartam megállapítására, az angol kormány pedig életjáradékok segítségével igyekezett segíteni pénzügyi gondjain”, írja a gazdaságtörténész Peter Bernstein.
Abraham de Moivre 1730-ban aztán leírta a normális elosztás struktúráját (ezt ma haranggörbe néven ismerjük); 1738-ban pedig Daniel Bernoulli (Jacob Bernoulli unokaöccse) már azt is kimutatta, hogy a vagyonunk növekedéséből származó szubjektív haszon „fordított arányban lesz a már korábban bírt javak mennyiségével”. 1952-ben a későbbi közgazdasági Nobel-emlékdíjas Harry Markovitz pedig már azt is, hogy miért jelent megengedhetetlenül nagy kockázatot, ha mindent egy lapra teszünk fel, illetve, hogy ennek megfelelően a befektetéséket diverzifikálni érdemes. 30
Ami a gyakorlatot illeti, a 17. században a kávéházakban tartottak hajóárveréseket is, és a hajózási kockázatviselők főhadiszállása is itt volt. A biztosítási üzletek az 1666-as nagy londoni tűzvész után futottak fel, és bármire biztosítást lehetett kötni. 1774-ban pedig 79 kockázatviselő, fejenként 100 fontot befizetve, megalapította a Lloyd’s Társaságot.
A biztosítás különböző (nem a valószínűség-számításon alapuló) formái nyomokban persze már korábban is léteztek: Hammurabi törvényei már i. e. 1800-ban foglalkoztak a „hajókölcsönnel”. Claudius római császár pedig az i. sz. 1. század közepén szerette volna fellendíteni a gabonakereskedelmet, ezért ahhoz hasonlóan, mint ahogy ma a kormányok segélyeket nyújtanak a természeti csapásoktól (pl. árvíz, tornádó) sújtott terültek lakóinak, személyes garanciát vállalt a tengeri szállítmányokért. A középkorban Bruges-ben már 1310-ben biztosítási kamara is működött, de az önsegélyezés a mezőgazdaságban is megvolt: a Monte dei Paschi, Itália egyik legnagyobb bankja azért jött létre a 15. század végén Sienában, hogy közreműködjön az olyan ügyletekben, ahol a különböző vidékeken élő gazdák vállalták, hogy segítik („biztosítják”) egymást rossz időjárás esetén.31
A selyem másmilyen
A kereskedelmet fenyegető kockázatok közé tartozott a xenofóbia is. A gyengülni kezdő Kínában egy Wuzong nevű uralkodó már 840 körül az „idegeneket” okolta, és 878-ban a lázadó Huang Chao Kantonban 120 ezer idegent (muszlimokat, zsidókat és keresztényeket egyaránt) gyilkoltak le. Emellett azért, hogy meggátolja a külföldiekkel folytatott selyemkereskedelmet, Dél-Kínában kivágatta a selyemhernyó-tenyésztés számára létfontosságú eperfákat. A külföldi kereskedelem egy, a Tajvani-szoros partján lévő kikötőbe került át, és



Kanton a modern időkig nem is nyerte vissza jelentőségét.32
A gyapjú abból a szempontból különleges, hogy nyers formában is könnyen szállítható, és ezért máshol is fel lehet dolgozni (miként ez a középkori Flandriában is történt). Viszont eközben a legelő helyet vesz el a növénytermesztéstől, és elvonja az embereket a földműveléstől is.
A gyapot és a vászon esetében más a helyzet. A föld állandóan művelés alatt marad, mivel ezek a növények intenzív gondozást igényelnek, és ezeket – hogy a talaj ki ne merüljön – hüvelyesek ültetésével kell váltogatni. Tehát ebben az esetben a földműves továbbra is a földet műveli, és az alapanyagot vagy elszállítják, vagy pedig helyben dolgozzák fel, miközben bizonyos melléktermékeket is hasznosítani lehet (pl. a gyapotmagból gyapotolajat lehet kinyerni), és ezzel egyfajta rurális iparosodás is beindulhat.
A selyem előállítása jóval bonyolultabb folyamat: elengedhetetlen, hogy folyamatosan foglalkozzanak a selyemhernyókkal, tehát leköti az egész családot, és eközben különböző beépített kockázatai is vannak. Egy ilyen komplex tevékenységet ugyanúgy nem könnyű nagyüzemi körülmények közé helyezni, mint ahogy hasonlóképpen nem lehet például rabszolgamunkát alkalmazni sem.33
A tengerész, aki valójában kereskedő
A Tang-kor a sinológus Jacques Gernet szerint „kozmopolita civilizáció volt”, és a feltehetően perzsiai eredetű lovas póló például a gazdagok kedvelt időtöltése lett. A kapcsolat kezdetei a 650 utáni évekre nyúlnak vissza, amikor a Tang-dinasztia elsődleges célja az volt Közép-Ázsiában, hogy megállítsák a terjeszkedő arabokat, akik a 6. század közepén azt a szászánida birodalmat kebelezték be, amelyet egyébként Kína is támogatott, és ekkoriban az is felmerült, hogy Bizánc szövetséget köt Kínával ellenük.
De eközben a kereskedelem sem szűnt meg, és a 8–9. században a kínaiakat lenyűgözték a muszlim hajók, melyek közül akkora is akadt, hogy a fedélzetre csak hosszú létrával lehetett feljutni.
A kínai uralkodó ekkoriban tengeri kereskedelmi felügyelőt nevezett ki, hogy a hajók regisztrálása mellett begyűjtse az adókat is, illetve meggátolja, hogy „a drága és ritka dolgok” külföldre áramoljanak. Az egyik ilyen felügyelő, a 13. századi Chau Ju-Kua összeállította A barbár népek leírása című könyvet, amely kínai oldalról nézve rögzítette az ismereteket. Bár a lábát sem tette ki a Mennyei Birodalomból, azért többé-kevésbé jó leírást adott nem csupán Asia Minorról, de még az alexandriai világítótoronyról is.
Természetesen a korabeli útleírások közé sorolandó (ismét csak muszlim oldalról) Az ezeregy éjszaka meséi is: ezeket valószínűleg a 14. században jegyezték fel. „Szindbád, a tengerész” viszont valójában nem is tengerész, hanem egy olyan, gazdag bagdadi kereskedőcsalád leszármazottja volt, amelynek számos helyen voltak lerakatai.
A hajótörés mellett ekkoriban a kalózok is veszélyt jelentettek, de még mindig „Szindbád útja” volt a legbiztonságosabb: ez a mediterrán területekről a szíriai sivatagon keresztül, majd a Tigrisen vagy az Eufráteszen át és a Perzsa-öböl vizén vezetett az Indiai-óceánhoz.34
Az első kalóztámadásokról szóló feljegyzések az i. e. 13. századból származnak. Az 1200-as évekre Európában már azt is megfogalmazták, hogy „nem a tett és nem a tettes jelöli ki, hanem a felhatalmazás”, hogy hol húzódik a határ a legitim hadviselés és a törvényen kívüli kalózkodás között, és ez az elkülönítés lehetővé tette, hogy a modern államhatalom legitimizálja a tengeri kalózkodást. Ez azonban nem parazitizmus, hanem a legitim elosztási rendszerekkel együtt és azonos ütemben fejlődő „komplementer hálózat” volt (illetve ma is az a digitális fájlcserélők esetében például). Ahhoz pedig, hogy a kalózkodók hatékonyak lehessenek, arra volt szükség, hogy mintegy rés támadjon az áruk, valamint a hajózási és katonai kapacitások között.
Amit egyfelől azzal érdemes kiegészíteni, hogy a nem legális gazdaságok mindig is jelen voltak (még ha a



hagyományos közgazdaságtan nem volt hajlandó is figyelmet szentelni nekik). Másfelől a legitim és illegitim „kereskedelmet” érdemes egymással koevolúciósan együtt fejlődő rendszereknek tekinteni.35
A kontinensek mítosza
Az iszlám korszak fontos geográfiai műveinek szerzői között mindenképpen megemlítendő al-Idrisi, aki a 12. században élt, és a szicíliai normann király, II. Roger szolgálatában állva ezüst planiszférát készített, továbbá összeállított egy földrajzi enciklopédiát is (nem csak az iszlám és Ázsia, de a nyugati-európai országok leírásával).
A Földet hét klimatikus zónára osztotta fel, majd pedig az egyes zónákat 10-10 egyenlő részre (függőleges irányban). II. Roger a földrajzi információk összegyűjtésére – mintegy megelőlegezve ezzel Tengerész Henrik tevékenységét – valóságos „geográfiai akadémiát” hozott létre, amelynek ő volt a vezetője, Idrisi a titkára, és az itt dolgozó 12 földrajztudósból 10 muszlim volt.
Miközben számunkra al-Idrisi megoldása furcsának tűnik, a valóságban a hét kontinensből álló rendszer, amit ma az általános iskolákban tanítanak, és amely csak valamikor 1950 körül alakult ki, ugyanilyen mesterséges konstrukció.
Az ókori görögök a „kontinenseket” földrajzi entitásoknak tekintették legfeljebb minimális kulturális vagy politikai jelentéssel felruházva. A középkorban Szent Jeromos az 5. század elején abból indult ki, hogy Noé három fia, Sém, Ham és Jáfet között osztotta fel Ázsiát, Afrikát és Európát, és Sém a primogenitúra (elsőszülötteknek járó előny) értelmében a legnagyobbat kapta. Ebben a modellben nem volt helye egy új kontinensnek.
1492-ig a három kontinenst együttesen világszigetként (Orbis Terranum) kezelték, és beszéltek Orbis Alteriusról is: ez az antipódusoknál, a déli féltekén lett volna, és mint ilyen, az emberek által lakott résztől teljesen elkülönültnek tekintették, ahol másmilyen értelmes lények élnek, mint mi. Mivel azonban az amerikai emberek szemmel láthatóan hasonlítottak hozzánk, ezért nyilvánvalónak tűnt, hogy ez mégsem az Orbis Alterius – vagyis egy antropológiai megfigyelés alapján változott meg a kozmográfiai felfogás.
A másik hatás az volt, hogy elkezdték a kontinenseket különálló egységekként kezelni.
Az már korábban is felmerült, hogy az eurázsiai hármas felosztás nem arányos, és Humboldt meg Oskar Peschel német geográfus már Ázsia egy nyúlványának tekintették Európát a 19. században. Ekkorra azonban a valahai „három részt” már egyértelműen kontinensnek nevezték. A német Karl Ritter, a 19. század közepének befolyásosabb földrajztudósa pedig amellett érvelt, hogy „mindegyik kontinens egyedi..., és speciális szerepe van az emberi kultúra fejlődésében”. Az elképzelést egyfajta fizikai antropológiával próbálta megalapozni, ahol az egyes kontinensekhez egyes emberfajokat rendelt hozzá (ez máig tovább él a közgondolkodásban: Európa a fehér, Afrika a fekete bőrűek hazája, Amerika a rézbőrűeké és Ázsiában a sárgák élnek). Arnold Guyot svéd származású amerikai geográfus hatására aztán a 19. században végleg megszilárdult a „kontinens” koncepciója.
A kontinensekről folytatott vitatémánk, a globális gazdaságtörténet szempontjából központi jelentőségű, mivel számos történeti vita tárgya az „európai” és az „ázsiai” ember, kultúra, történelem, termelési mód stb. szembeállítása. Például ezért folyt vita arról, hogy Oroszország Európához vagy Ázsiához tartozik-e. Vagy ott van az úgynevezett „ázsiai termelési mód”: még az 1990-es években is lehetett olyasmit olvasni a szakirodalomban Marx és Wittfogel nyomán, hogy Ázsiára az „ázsiai termelési mód” lett volna a jellemző (illetve az ázsiai öntözéses despotizmus), és ez a felelős azért, hogy Ázsia más fejlődési utat futott be, mint Európa. Másfelől pedig elterjedt volt az a meggyőződés is, hogy Európa is földrajzi sajátosságának köszönheti sikerességét.
Ma már világrégiókban gondolkozunk: ezek lényegében „makrokulturális zónák”, és első ránézésre is



nyilvánvalóan különböznek a kontinensektől, mivel Ázsiát például 4–6 világrégióra szokás felosztani. A régiók közötti határokat inkább történeti, semmint geográfiai alapokon definiáljuk, és ezért Afrikán belül megkülönböztetjük a szub-szaharai részt a nyugati, mediterrán résztől (amely Délnyugat-Ázsiához kapcsolódik); Dél- és Közép-Amerika helyett Latin-Amerikáról beszélünk stb.
Ennek a szemléletnek az az eredete, hogy a II. világháború idején az USA létrehozta az Etnogeográfiai Bizottságot, hogy legyen egy olyan szervezet, amely tanácsot ad a kormánynak a globális földrajz kérdéseiben, és ez arra a következtetésre jutott, hogy a hagyományos kontinentális rendszer (ahol pl. Ázsia egyetlen kategória) nem használható a stratégiai tervezés során.36
Az európai történelem nagy hullámai a középkorig
Azt, hogy miként értelmezzük a gazdaságtörténetet, jelentős mértékben befolyásolja a térbeli felosztás mellett az események időbeli struktúrája is. És persze itt is legalább olyan önkényesek a hagyományos felosztások, mint amilyen a Föld kontinensekre való tagolása. John Lukacs magyar származású történész például azt mondja, hogy a 20. század – mint történeti egység – mindössze 1914-től, az I. világháború kezdetétől 1989-ig, a kommunista rendszer összeomlásáig tartott, és aztán új korszak kezdődött. Ami persze eurocentrikus felfogás, hiszen egy kínai vagy afrikai történész máshogy osztaná fel ezt az időszakot. De a lényeg mindenképpen az, hogy a történelmi időegységeket nem a kerek évszámok, hanem az események tagolják.
Ezt a logikát követve ott érdemes kezdenünk a 13. századi világrendszer létrejöttéhez vezető történet ismertetését, hogy a Római Birodalom a 2. században a Brit-szigetektől a Termékeny Félholdig és ÉszakAfrikáig, a kereskedelmi rendszer pedig a történelem folyamán először egészen Indiáig és Kínáig terjedt – még akkor is, ha ez nem valamiféle „sűrű szövésű kereskedelmi háló” volt.
Az ezt követő hanyatlás komplex és évszázadokig tartó folyamat volt, amely nem egyformán érintette a különböző területeket (a mediterrán térséget például kevésbé, és így a „sötét középkor” leginkább Nyugat- és Észak-Európára vonatkozik).
A népvándorlás első hulláma a 3. században kezdődött – hosszú távú hatások nélkül. Az 5. század népvándorlásai viszont már a római rendszer teljes szétzilálódását eredményezték nyugaton, és az utódállamok kevésbé kifinomult közigazgatási rendszereket tartottak csak fenn: lényegesen decentralizáltabbak és egymástól különbözőbbek voltak, mint a római provinciák. Aztán Nagy Károly 800 körül megpróbálta újraszervezni a birodalmat. A halála után viszont a 10. század közepéig tartott, amíg a viking és magyar támadásokra válaszul egy protofeudális rendszert sikerült kiépíteni a római jog és a germán szokásjog ötvözésével, és további száz évig, amíg a feudalizmus intézményesült (elsősorban Franciaország és Németalföld területén). Aztán a 11.-től a 13. századig a növekvő feleslegnek köszönhetően előbb lehetségessé, majd pedig mind kiterjedtebbé vált az urbanizáció Európában. És ezzel fordulóponthoz értünk.37
A világrendszer 1250 körül
Janet Abu-Lughod amerikai szociológus szerint a 13. század abból a szempontból mindenképpen jelentős időszak volt az emberiség történetében, hogy „korábban soha nem kapcsolódott össze az Óvilág ilyen sok régiója – még ha csak felszínesen is”. A 13. század végén, 14. század elején Európa és Ázsia közvetlen és az addiginál szorosabb (bár még mindig erősen korlátozott) kapcsolatban állt egymással, és ezzel egy új világrendszer alapjai jöttek létre. A korszak két sajátossága: a korábbiaknál nagyobb gazdasági integráció és a kulturális felvirágzás között pedig feltehetően kapcsolat volt. Az ekkori kereskedelmi rendszerben a manufaktúrák termékei foglalták el a központi helyett. Európa leginkább az ezüstöt használta; a Közel-Kelet az



aranyat; Kína pedig a rézpénzt.
A korszakban lezajló változások fontosságát mutatja, hogy Marx eredetileg elképzelhetőnek tartotta, hogy a kapitalizmus a 13. században jelent meg, és csak később választotta mégis a 16. századot kiindulópontnak. A korszak flandriai textilmanufaktúráival foglalkozó történészek viszont egészen odáig mennek, hogy azt mondják, hogy figyelembe véve a termelési módot meg a munkaadók és alkalmazottak közötti ellentéteket, ekkoriban már sor került az indusztrializációra. Braudel szerint pedig az ekkori kereskedelmi forradalom már beindította az „európai világgazdaságot”, még ha a 14. század közepén aztán megtorpanás következett is.
Ráadásul a 13. és a 16. század termelése nagyságrendileg nem is igazán különbözött egymástól, és a technológiák sem változtak drasztikusan. A 13. századi egység létrejötte előtt persze számos, izolált „kisvilággazdaság” létezett, amelyek most össze tudtak kapcsolódni.
A történelem ezen periódusa azért több dologban is különbözik a későbbi koroktól: a termelés és a kereskedelem például kevésbé volt fontos, mint utóbb. És az összkép sem egységes: a kereskedelmi forradalom idején Észak-Itália és Európa többi része között legalább akkora volt a különbség, mint az ipari forradalom idején Nagy-Britannia és Európa többi része között. Amikor tehát a korabeli, viszonylag fejlett városokról beszélünk, nem szabad elfelejteni, hogy ezeket a „vidék tengere” veszi körül.
Ekkoriban Európához hasonlóan Kína sem valamiféle egységes és monolitikus birodalom volt, és a fejlődésnek az volt az egyik jele, hogy a növekvő populáció északról dél; a belső vidékekről a partok és a hordalékkal feltöltött folyóvölgyektől a perifériák felé áramlott (ahol még voltak szabad területek). Az indiai szubkontinens esetében hasonlóan nagy eltéréseket mutatott egyes parti, illetve belső térségek között.38
Európa előre tör (?)
Ahhoz képest, hogy a 13. századig Európa elmaradottabb világrégió volt a többinél, a 16. századra sokak szerint megváltozott a helyzet (és például a nagyvárosok top 10-es listáján is jelent meg európai, amire korábban nem volt példa). Ez nem csak azzal magyarázható, hogy elhúzott a többihez képest, hanem azzal is, hogy a többiek lemaradtak hozzá képest (akár mert lassabban fejlődtek, akár pedig azért, mert visszaestek).
És hogy miért történt ez? Miközben Dzsingisz kán a 13. század első felére létrehozta a szárazföldi utakra kiterjedő Pax Mongolicát, az arabok kénytelenek voltak átvészelni a keresztes háborúkat, illetve azt is, hogy 1258-ban a mongolok elfoglalták Bagdadot. A gazdasági prosperitás csúcspontja náluk az 1330-as évtizedre esett – ezt követően azonban a Fekete Halál hatalmas emberveszteséget okozva szétzilálta és működésképtelenné tette az ázsiai kereskedelmi rendszert. Majd pedig mindehhez jött Tamerlán, aki 1400 körül teljesen tönkretette a térséget.
Európában Anglia korábban a periférián helyezkedett el, most azonban kezdett jelentősebb szerepet játszani – többek között, mivel a járvány kevésbé sújtotta, mint a kontinenst vagy Itáliát (amely szorosabb kapcsolatban volt a Közel-Kelettel). Ugyanekkor az itáliaiak kezdtek a nyugat-atlanti vizeken hajózni – viszont a 15. század végén mégis a portugálok kerülték meg Afrikát (az arab/perzsa hajósok persze már ismerték ezt az utat). Szintén a portugálok győzték le az egyiptomi flottát, és ellenőrizték a Perzsa-öböl meg a Vörös-tenger bejáratát, illetve alapítottak előretolt helyőrségeket Indiában a 16. században. Aztán 1571-bem Lepantónál egyértelművé vált az európai fölény a törökökkel szemben. A váltáshoz, mely során Európa előre tört, Abu-Lughod szerint „a világrendszer geopolitikai tényezőinek megváltozása” vezetett.
Az ismert világ ekkoriban három, nagyobb rendszerbe szerveződött: a nyugat-európaiba; a közel-keletibe és a távol-keletibe. Európának két helyen volt „előretolt hídfőállása”: a mediterráneumot átfogó alrendszerben, ahonnét kapcsolat volt Konstantinápoly és Kína felé (a Fekete-tenger partján), és innét a Pax Mongolicának köszönhetően megnyílt előttük a kelet felé vezető szárazföldi út. A másik hídfőállást Palesztinában építették ki,



és ezen keresztül Európa a keresztesek révén legalább időlegesen kapcsolatba került a bagdadi alrendszerrel. Volt viszont olyan hely is, ahol nem sikerült hídfőállást kialakítaniuk: Egyiptom észak-afrikai partjainál. Mindent egybevetve a csúcsponton, a 14. század első évtizedeiben nem volt egyetlen olyan hatalom sem, amely az egészet képes lett volna ellenőrzése alatt tartani: a rendszer működtetéséhez mindenkire szükség volt (és ennek alapvető jelentőségű következményei lesznek a jövőre nézve).39
A keresztes háborúk jelentősége: nyitás a világrendszer felé
A 11. század végén – részben – a populáció robbanásszerű növekedése elvezetett a keresztes háborúk kezdetéhez, és ez azt eredményezte, hogy egyszer és mindenkorra megszűnt Nyugat-Európának a Római Birodalom bukása óta fennálló izolációja. Jellemző, hogy az első keresztes háborúba még szárazföldi úton indultak, később azonban, mivel megváltozott a viszony Nyugat-Európa és a mediterrán szubrégió között, a francia, flamand és egyéb lovagok már itáliai (leginkább genovai és pisai) hajókon utaztak. Eközben „nem csak a horizontok tágultak ki – mondja Abu-Lughod –, de a rendelkezésre álló források is” nagyobbak lettek. Az, hogy az itáliaiak eközben közvetlenül férhettek hozzá „Kelet gazdagságához”, azt eredményezte, hogy eddigi passzív szerepükből kilépve aktív kereskedelembe kezdhettek. Viszont eközben a keresztesek – tekintettel a világrégiók közötti hatalmas kulturális különbségekre – leginkább barbároknak tűntek az arabok szemében, akik lerohanják a gazdag területeket.40
Méghozzá nem is csak a muszlimokat. Louis Bréhier francia bizantinológus szerint Bizánc „hagyományaiban római, kultúrájában görög, kormányzati módszereiben keleti” volt, és egyfelől megőrizte és közvetítette az antik hagyományt, amikor Nyugat-Európa visszaesett; másfelől pedig afféle bástyaként védte Európát, amely, mire az ottománok végül bevették, három alkalommal is sikeresen verte vissza a támadásokat.41 Azaz jóval nagyobb szerepe volt az európai történelemben, mint gondolnánk.
Viszont amikor az eredetileg Egyiptom ellen induló negyedik keresztes hadjárat katonáit a velenceiek hajlandónak mutatkoztak hajón átszállítani, akkor IV. Alexiosz bizánci trónkövetelő egy „kitérőt” javasolt Konstantinápoly felé, és azt a keresztesek elfoglalták, és kifosztották.
A velenceiek pedig megszerezték a város és a birodalom 3/8-ad részét, így többek között Krétát is, ahonnét a 14. és 15. században a keleti fűszerkereskedelmet irányították; Genovát és Pisát pedig kiszorították a keleti részről. Ez a hosszú ideig létező egyiptomi kapcsolattal együtt tette lehetővé a számukra, hogy egészen a 16. századig ellenőrzésük alatt tartsák az európaiak ázsiai selyemhez és fűszerhez való hozzáférését, és maguk is prosperáljanak, miközben Genova, a nagy rivális eljelentéktelenült.
A keresztes hadjáratoknak hatása volt a hajózás fejlődésére is. A Szentföld elfoglalása után az utasszállítás (katonák és zarándokok), illetve a kereskedelem növekedése megnövelte a nagyobb hajók iránti igényt, és bár a legtöbb vízi járművet gazdag családok építették, a velencei Arzenál 1104-es létrejötte arra utalt, hogy (legalábbis bizonyos körülmények között) az állam közreműködésére is szükség lehet.
Az új hajók pedig nemcsak több rakományt bírtak el, de irányítani is könnyebb volt őket, és ehhez járult az is, hogy 1290 körül már ismerték a hajózási táblázatot és az iránytűt, amely lehetővé tette, hogy ne csak nyáron, de immár télen is hajózzanak (bár az ún. dupla muda, a téli–nyári konvojhajózás csak a 14. században vált általánossá).
A technológiaiakkal párhuzamosan a társadalmi és gazdasági megoldások is fejlődtek: a hajókat a kockázatot csökkentendő, konvojokban indították; új megoldásokat dolgoztak ki a kockázat megosztására és a tőke közös összeadására is stb.
Az izomerőt használó mediterrán gálya eközben hosszú távon zsákutcának bizonyult, és végül az északi vizekről származó, mély merülésű, magas, akár 27 m hosszú kogge terjedt el, amelyet ha akartak volna, sem



lehet evezővel hajtani. Viszont a magasból jól lehetett harcolni az alacsonyabb hajók fedélzetén lévők ellen, és mivel jóval kevesebb ember kellett a működtetéséhez, ezért harc esetén több szabad kéz maradt a fegyverforgatásra is. Egyáltalán nem mellékesen pedig egy ilyen hajóval – ellentétben a gályával – neki lehetett vágni akár Afrika megkerülésének, akár az Atlanti-óceán átszelésének. 42
A muszlim világ megmentői: a mamelukok
De hogy visszakanyarodjunk a muszlim világhoz: a keresztesek megjelenésére adott válaszaik négy korszakra oszthatóak. Kezdetben nem értették a keresztesek motivációit, és alábecsülték katonai potenciáljukat, tehát hosszú ideig nem reagáltak rá megfelelően. Csak Szaladin alatt, a 12. század végére lett elég erős a muszlim katonai és politikai rendszer ahhoz, hogy érdemben fellépjenek a „frandzsok” ellen. A Szaladin utáni korszak ájjubida hercegei (Szaladin örökösei) által folytatott háborúk intenzitása legalább részben azért volt kisebb, mint korábban, mert a levantei frankokkal folytatott kereskedelem haszna a 13. században vonzóbbnak tűnt a „dzsihádnál”. A mamelukok kora 1260-ban kezdődött; a legfontosabb eredményeik az ájjubida területek elleni hadjáratok és a keresztesek kiűzése, valamint a mongolok elleni győzelem volt (ami miatt a muszlim világ megmentőinek is nevezték őket).
Az első mameluk korszak 1382-ig tartott, és ez számít a „mameluk aranykornak”. A második korszak pedig akkor kezdődött, amikor az addig uralkodó „bahri” (leginkább kipcsák török eredetű) mamelukokat a „burji” (cserkesz) mamelukok váltották fel. A 15. századi gazdasági, katonai és politikai meggyengülésükben a fentebb már említett Fekete Halál mellett annak is jelentős szerepe volt, hogy nem megfelelő toborzási és hadseregfejlesztési módszereket alkalmaztak (a tűzfegyvereket pl. nem vették át); kimerültek a helyi ezüstforrások; nem megfelelő volt az uralkodói és katonai monopóliumrendszere stb.
Utánuk az ottománok vették át a hatalmat, akiknek az ősei valamikor 1070 után jelentek meg Anatóliában, nem sokkal azt követően, hogy a szeldzsuk törökök megverték a bizánci sereget, és így megnyitották az utat a nyugat felé áramló török népek előtt (ez egyben Bizánc hanyatlásának kezdete is volt, mely egészen eddig a térség erős emberének számított).
Az észak-anatóliai törökök I. Oszmán alatt, 1300 után, Bizáncot folyamatosan zaklatva kezdtek felemelkedni.
A 16. század elejére már nemcsak Európában, de az egész mediterrán térségben jelen voltak, és 1516-ban könnyedén elfoglalták a mameluk Szíriát; majd egy évvel később Egyiptomot is, és legalább rövid időre stabilizálták a régiót. Ám a 16. század végétől az európai hadjáratok finanszírozása vált fontosabbá a számukra, és a térségben újra pangás kezdődött.43
26 Bernstein, W., ibid, p. p. 79.
27 MacGillivray, Alex: A Brief History of Globalization. The Untold Story of Our Incredible Shrinking Planet (Robinson, 2006), p.
241–243.
28 Frey, Donald: The Protestant Ethic Thesis (Posted Mon, 2010-02-01) http://eh.net/encyclopedia/article/frey.protestant.ethic
29 Bernstein,W., ibid, p. 79 – 83.
30 Bernstein, Peter L.: Szembeszállni az istenekkel. A kockázatvállalás különös története (Panem, 1998), p. 14 – 18.
31 Bernstein, P., ibid, p. 98–103.
32 Bernstein, W., ibid, p. 86.
33 Abu-Lughod, Janet: Before European Hegemony. The World System A. D. 1250–1350 (Oxford University Press), p. 328–330.



34 Bernstein, W., ibid, p. 86–90.
35 Bodó Balázs: Szükség törvényt bont. (Kézirat, a szerző szívességéből, 2010), p. 20–23.
36 Lewis, Martin W. – Wigen, Karen E.: The Myth of Continents. A Critique of Metageography (University of California Press), p.
157–163.
37 Abu-Lughod, J.: ibid, p. 43–45.
38 Abu-Lughod, J.: ibid, p. 3–15.
39 Abu-Lughod, J.: ibid, p., 18–20.
40 Abu-Lughod, J.: ibid, p., 45–47.
41 Bréhier, Louis: Bizánc tündöklése és bukása (Bizantológiai Intézet Alapítvány, 1999), p. 17.
42 Abu-Lughod, J., ibid, p. 109–113.
43 Walter, Bethany J.: Militarization to Nomadization: The Middle and Late Islamic Periods. In Near Eastern Archaeology Vol. 62,
No. 4 (Dec., 1999), pp. 202–232



1.4 Mongolok és járványok
3. kép Pieter Bruegel, id.: A halál győzelme (1562 körül)
http://www.wikipaintings.org/en/pieter-bruegel-the-elder/the-triumph-of-death-1562-1
A háromféle nomád és a 8. századi fordulópont
A sinológus Jacques Gernet a nomádok három generációját különbözteti meg. Az első az. i. sz. 4. századig nem ismerte a kengyelt; a második már igen, és innentől kezdve biztosabban ült a lovon és jobban nyilazott, vagyis nagyobb katonai fenyegetést jelentett a letelepedettekre nézve. Többek között a Nagy Fal északi oldalán birodalmat alapító dzsürcsik, illetve a mongolok is a harmadik generációhoz tartoznak. Ők már sztyeppei harcosok módszereit ötvözték a letelepedve élőkével, és az ostromokhoz szakértőket alkalmaztak; jobban fel voltak fegyverezve; málhás állatokat és szekereket használtak a felszerelés szállítására stb. Továbbá már nem betörni akartak, hanem hódítani, de ahhoz, hogy ebben sikeresek lehessenek, több másik (egymással is kapcsolatban lévő) dologra is szükség volt.44
A 8. században a kínai seregek Koreától Iránig számos katonai sikert arattak, és mivel úgy látták, hogy a sikeres terjeszkedő politika a katonaságnak köszönhető, ezért azt tovább erősítették – ami viszont azt



eredményezte, hogy az állam gyengévé vált velük szemben. Amikor az Észak-Kína védelmével megbízott An Lushan fellázadt, akkor külföldi segítséggel tudták csak leverni, és ez fordulópontnak bizonyult. Kína a hódításai túlnyomó részét elveszítette.
A Jangce folyásának alsó vidéke vált meghatározóvá, ahol az öntözéses rizstermelés dominált. Az eredmény: nem csupán a terület benépesülésének felgyorsulása, de élelmiszer-utánpótlás biztosítása is Észak-Kínának. Ez azonban mit sem változtatott azon, hogy „a dinasztia bukásának és a birodalom széthullásának fő oka az a széles körű autonómia volt, mellyel a központi kormányzatnak kényszerűségből fel kellett ruháznia a császári megbízottakat”, írja Gernet. A 10. század elejétől nagy, nomádok által alapított, sinaizálódott birodalmak jöttek létre északon. Amikor tehát Dzsingisz megindult Kína ellen, akkor velük találta szemben magát, és az alatt a 23 év alatt, amely a mongoloknak ahhoz kellett, hogy legyőzzék a dzsürcsiket, a kínaiak legyőzéséhez szükséges technológiákat is átvették (de még így is évtizedekre volt szükségük Kína elfoglalásához).45
A mongolok: még soha, senki...
Steven Runciman angol történész szerint „a mongolok előtt nem volt olyan nép, amely ennyire gyors mozgású, fegyelmezett és óriási létszámú lett volna”, és ehhez járult, hogy Dzsingisz bevezette az úgynevezett Jaszát, amely törvénykönyvként funkcionált, és első sorban a vezetők jogaival, illetve azzal foglalkozott, hogy mi jár a Nagy Kánnak. Dzsingisz ugyanis lényegében változatlanul megőrizte a hagyományos klánrendszert, csak éppen az egész fölé oda helyezte egy szinttel feljebb, a családját 46 (erre vezethető vissza az is, hogy ha a nagykán meghalt, akkor a mongol vezérek akár a hadjáratot megszakítva is hazatértek a kánválasztásra).
Eredetileg állattartó nomádként most lényegében nem tettek mást, mint „egy új típusú háziállatra – az emberre” specializálódtak: a legyőzöttek által termelt felesleget élték fel, mondja Abu-Lughod, és így a katonai vezetők élvezhették a hódítások gyümölcseit anélkül, hogy hagyományos életmódjukat fel kellett volna adniuk.
Az állandó hadjáratok azt eredményezték, hogy a korábbi pásztorok – mivel nem voltak otthon – nem tudtak foglalkozni az állatokkal, és ezért rabszolgákkal kellett őket helyettesíteni. És mivel a hadjáratok során sokan meghaltak, ezért egyre inkább idegen csapatokra kellett támaszkodniuk. Kezdetben nagyszámú embert deportáltak (első sorban mesterembereket) például Perzsiából vagy Észak-Kínából Szibériába és Mongóliába (ahol azok többek között fegyvereket állítottak elő). Később viszont inkább a tartósan letelepedett lakosság megadóztatására törekedtek, miként Ögödej, a Dzsingiszt követő kán tette 1229-es megválasztása után.
A mongol megoldás hátránya többek között az volt, hogy a befolyó összegeket három módon lehetett növelni: egyre nagyobb adókkal, vagy újabb területek elfoglalásával. Ráadásul a túlzott adókkal Oroszországban például lényegében „levágták az aranytojást tojó tyúkot” az Aranyhorda uralma alatt, és ez hosszú időre visszavetette az egész területet is. Emellett pedig szerezhettek bevételt a területeiken keresztülhaladó kereskedelem megadóztatásából is.47
Bagdad bukásától a mongol konyháig
A mongolok 1256-ban indultak meg az asszasszinok ellen, mert úgy gondolták, hogy addig nem tudják az adott területeken fenntartani az ellenőrzést, amíg le nem számolnak velük. Nem csak ostromgépeket hoztak Kínából, hanem pl. a legelőkről is eltávolították a juhnyájakat, hogy legyen elég fű a lovaiknak, és egy év múlva már alig pár asszasszin bujkált a perzsa hegyek között. Ezt követte a mongolok Bagdad elleni támadása.
Bagdad a mongol támadásig az ábbászida kalifátus központja volt. Politikai hatalmát ugyan már elveszítette, de „erkölcsi tekintélye továbbra is óriási volt”. Úgyhogy miközben a keresztények örültek a mongol



győzelemnek (amely korai örömnek bizonyult, hiszen a mongolok később az iszlámra tértek itt át), aközben egyfelől innentől kezdve bármely kellőképpen becsvágyó muszlim vezető betölthette a most keletkezett űrt, másfelől megszűnt a kalifátus és a Bizánci Birodalom közötti erőegyensúly, és a „Közel-Kelet többé sohasem irányított civilizációt”, állapítja meg Runciman.48
A mongolok Kubiláj idején érték el legnagyobb hatalmukat, aki még a kínai nyelvet is megtanulta, és kínai ruhákat viselt. Nem csupán Burmát foglalta el, de Vietnam, Jáva és Japán ellen is hadjáratba kezdett. Ami ez utóbbit illeti, itt a „klimatikus és hajózási akadályok” okozták a kudarcát, és mindkét inváziós flottáját elpusztította a tájfun. Jáván a 20-30 ezer fős sereg nem tudta megvetni a lábát az 1290-es évek elején. Vietnam három alkalommal is visszaverte a mongol Jüan-dinasztia seregeit, Koreát a mongolok 1231 és 1270 között hat alkalommal támadták meg, mire sikerült egy időre hűbéresükké tenni.
Kubiláj tervei két tekintetben hatottak a környező országokra. Egyfelől a fennálló rendet megerősítve Japánban elzárkózáshoz vezetett. Koreában és Vietnamban Kínával ellenséges nacionalizmust eredményezett, Délkelet-Ázsiában pedig kulturális és politikai széttagoltság lett az eredmény. Másfelől pedig felkeltette a kereskedők meg a tudósok érdeklődését a külvilág iránt a különböző ázsiai államokban.49
Eközben a közel-keleti mongol uralkodók átlagosan 38, míg a távol-keletiek 33 évig éltek, és az arányok még rosszabbak lesznek, ha azt nézzük, hogy Kubiláj és 9 utóda összesen 110 évig volt trónon Kínában (11 év átlag); az Aranyhordának 132 év alatt 12 kánja volt (11 év átlag); a Közel-Keleten 80 év alatt 9 uralkodó váltotta egymást (8,8 év átlag). Ehhez képest a 9, szintén nomád eredetű mandzsu uralkodó álltagosan 29 évig uralkodott. A magyarázat minden bizonnyal jelentős mértékben a mongol étkezési szokásokban keresendő. A Mongol Birodalom létrejötte előtti időkben a mongoloknak nem gyakran volt alkalmuk lerészegedni, mivel a kancatej évente csak 3–5 hónapig állt a rendelkezésükre. Amúgy pedig 9 pintet kellett meginni belőle 2000 kalória elfogyasztásához. A birodalmi korban, 1206 után aztán megszűntek az efféle korlátozások. Természetesen állandóan elérhető volt számukra sokféle sör (rizssör, mézsör, barna sör stb.) meg a kumisznál jóval erősebb borok, és Marco Polo olyan „ivóünnepről” emlékezik meg, amelyen 40 ezren vettek részt Kubiláj udvarában. Az ivóünnepet fejenként 5600 kalóriányi lóhús elfogyasztása egészítette ki.50
Történelem testközelből: Ibn Battuta
A mongol hódítások hosszabb távon az iszlám sikerét is jelentették, mert amikor a birodalom négy hordára vált szét, akkor három a próféta hitét választotta (a negyed pedig, Kínában, Kubiláj idejére elkínaiasodott – a kereszténység egyik vagy másik formáját viszont egyik sem vette át). A mongol „világuralom” egyben azt is jelentette, hogy a Pax Mongolica védőernyője alatt többé-kevésbé biztonságos lett a szárazföldi utazás. A korszak legnagyobb utazója az az Ibn Battuta volt, aki 1304-ben a marokkói Tangerben született, és 1325-ben, egy évvel Marco Polo halála után indult zarándokútra Mekkába. Mintegy 110 ezer km-es távot tett meg, ami persze soknak hangzik, de ha tényleg utazással töltötte volna a teljes idejét, akkor fél vagy akár egy nagyságrenddel nagyobb távolságot tudott volna megtenni.
Ibn Battuta az utazásai során Afrikától Ázsiáig mindvégig iszlám területen maradt, és az egyik nagy különbség közte és a keresztény Marco Polo között az, hogy ő semmiféle érdeklődést nem mutatott a Dar-alIslamon (ami annyit tesz, hogy iszlám világ) kívüli területek, illetve az ott élők iránt. Ő persze, Polóval ellentétben, gazdag és elismert jogtudós volt, Polo viszont már csak azért is kénytelen volt kapcsolatot keresni a helyiekkel, hogy kereskedni tudjon velük.
Ibn Battuta meglehetősen elutasítóan nyilatkozott a számára idegen dolgokról (mint amilyen a papírpénz is, amelyről viszont Polo elragadtatással írt), és többek között ez is mutatja, hogy ebben az időszakban a muszlim kultúra volt a meghatározó. Egy muszlim fűszerkereskedő akár Tangerben, akár Malakkában ugyanazokkal a vallási, kulturális és kereskedelmi kódokkal/megoldásokkal találkozott, és egy muszlim uralkodó mindenütt



lényegben ugyanúgy járt el, az eredmény pedig egy ugyanolyan homogén „világkultúra” lett, mint amilyen a 20. század második felében az USA-ból kiindulva jött létre.51
A távolsági kereskedelem változásai és a világrendszer résztvevői a 14. században
Amikor 1258-ban a mongolok elpusztították Bagdadot, akkor helyette Tabrizt választották fővárosul északkeleten, ami viszont a keresztesek által ellenőrzött területekről Bagdad érintésével, a Perzsa-öblön keresztül az Indiai-óceán felé futó karavánút jelentőségének csökkenéséhez vezetett, és mivel a század vége előtt a keresztesek kénytelenek voltak a Palesztinában lévő területeket feladni, az útvonal még inkább eljelentéktelenült.
A fűszerkereskedelem feletti monopóliumra törekvő velenceiek pedig kénytelenek voltak dél, illetve Egyiptom és így a mamelukok felé terjeszkedni, és így nagyon is ambivalens kapcsolat jött létre köztük meg a hasonlóképpen monopóliumra törekvő Egyiptom között. Ugyanis Velence rabszolga-utánpótlást szállított a mamelukoknak a Kaukázusból (fenntartva ezzel azt az egyiptomi rendszert, amely a rabszolgákból felállított hadsereg révén meggátolta, hogy Velence közvetlenül az indiaiakkal kereskedjen). „Velence azért maradt fenn, mert Egyiptom fennmaradt”, írja Abu-Lughod. Genova viszont kénytelen volt az Atlanti-óceán felé fordulni, és már 1291-ben megpróbálta Afrika megkerülésével elérni Indiát (ez volt a Vivaldi fivérek expedíciója). NyugatEurópa mindent egybevetve most először volt, ha nem is domináns, de legalábbis az eddigieknél egyenrangúbb partner.52
Ekkoriban sem a termelés, sem a távolsági kereskedelem nem volt fogható nagyságrendjét és technikai kifinomultságát tekintve a maihoz még akkor sem, ha hozzá viszont az addigi korszakok nem foghatóak ebből a szempontból. Ekkor még nincs értelme feltenni a kérdést, hogy „miért az európaiak”, hiszen bár az európaiak hajói például jobbak lettek, mint korábban voltak, nem voltak jobbak mondjuk Zheng He kínai admirális 15. század eleji hajóinál. Hasonlóképpen nem következett be drámai fejlődés a társadalmi szerveződésekben sem (mint amilyen a termelés szervezése, pénzintézmények rendszere stb.). Mindent egybevetve pedig nem volt az egyik vagy másik kultúrának „monopóliuma” a technikai vagy társadalmi fejlesztésekre, és még ha úgy gondoljuk is, hogy a 16. századtól Európa elkezdett előre törni, ebből nem következik, hogy egyedül az általa alkalmazott megoldások lehettek volna sikeresek. Mint ahogy ekkoriban még Kína tűnhetett az esélyesebbnek akár a világkereskedelem szempontjából alapvető fontosságú Indiai-óceán ellenőrzésére, akár pedig arra, hogy a legnagyobb hatalom legyen a jövőben is.
Kína a tengeren
A 11. század elején a nomád támadások hatására Kína stratégiai súlypontja a tengerpartra került, és 1132-ben az akkori uralkodó állandó hadiflottát hozott létre, ami viszont korábban páratlan mértékű technológiai innovációkat eredményezett. Nagyméretű, vasszögekkel megerősített, rekeszekre osztott hajótest; számos fedélzet; farkormánylapát, mágneses iránytű; olyan elforgatható vitorlarendszer, amellyel a kötélzet állítása nélkül, majdnem teljesen szél ellenében is lehetett hajózni; mozgatható tőkesúly stb. Kína azért volt kénytelen a hajózás felé fordulni, mert egyfelől a nomádok, másfelől a határain létrejött, nagy birodalmak nem sok mozgásteret hagytak neki a szárazföldön. A kínai hajózás fejlődéséhez persze szükség volt a térképészet fejlődésére (amely ekkoriban már az arabokét is felülmúlta), továbbá a vízmélység és -áramlatok korábbinál jobb megismerésére is.53
Az araboknál viszont a hajóépítők tradíciókhoz való ragaszkodása erősebb volt a hajósok biztonság iránti



igényénél. De szerepet játszott az is, hogy az indiai tengerparton nem állítottak elő elég vasat ahhoz, hogy szögekkel tudják megerősíteni a hajókat; végezetül pedig az általuk alkalmazott megoldás kevésbé volt ugyan tengerálló, de jobban „partálló” volt, vagyis nagyobb eséllyel élte túl, ha nekiütközött a szikláknak.
A mongolok legyőzése után a Ming-dinasztia tudatosan készült a tenger minden korábbinál nagyobb mértékű birtokba vételére. 1404 és 1407 között 1681 hajót építettek, és a legnagyobbak kilencárbocosak voltak. Összesen 7, egyenként két évig tartót utat tettek egyenként 20-30 ezer ember részvételével az Indiai-óceán térségébe Malakkától Szumátrán, Jáván át Indiáig és egészen a kelet-afrikai Malindiig. Az utak eredményeként Kínának óriásira nőtt a tekintélye; gyakorlatilag megszűnt a kalózkodás a kínai partok mentén (itt eddig elsősorban a japánok kalózkodtak); és két mameluk küldöttség is érkezett Nanjingba. A cél feltehetően nem új piacok nyitása volt, hiszen az adott területekkel már korábban is kereskedtek, hanem diplomáciai, katonai és erődemonstráció. 1500-ban viszont már birodalmi dekrétum tiltotta meg – fővesztés terhe mellett – a kétfedélzetesnél nagyobb, 1525-ben pedig bármilyen tengerjáró hajó építését (ennek okaira még visszatérünk).54
Hidraulikus despotizmus? Ugyan.
Wittfogel, arra keresve a választ, hogy az olyan ázsiai rendszerek, mint például a kínai is, miben különböznek az európaitól (és miként épülhetett ki egy olyan centralizált rendszer, amely egy tollvonással megszünteti a tengerhajózást), 1957-ben megalkotta a hidraulikus despotizmus fogalmát. Marx azon a geográfiai determinizmuson alapuló gondolatából indult ki, mely szerint az ázsiai társadalmakban három „minisztérium”: pénzügyek, hadügyek, illetve munkaügy létezett, az éghajlati és földrajzi körülmények pedig szükségessé tették, hogy legyen „öntözés a csatornák és a vízművek révén [amely] az alapja a keleti mezőgazdaságnak és a keleti despotizmusnak”. Szerinte az így létrejövő agromanageriális és agrobürokratikus rendszer más volt, mint akár a feudális, akár az ipari társadalom. Ez volt jellemző a régi Egyiptomra és Mexikóra vagy Kínára, és az állam hatalma ilyen körülmények között – ahol az öntözés megszervezéséhez ez elengedhetetlen – jóval nagyobb volt, mint máshol, és a nem kormányzati szervezeteknek nem is volt módjuk létrejönni. Mivel azonban „az ember nem hangya” és „nem kő”, azért a hidraulikus despotizmussal járó totális hatalom (és az ezt kísérő totális korrupció) ellen időnként lázadások törtek ki, amelyet az állam totális terrorral fojtott el.55
Az indiai Chola példája azonban azt mutatja, hogy bár a csatornákon alapuló öntözéses gazdálkodás valóban elképzelhetetlen az egyedinél magasabb szintű összefogás nélkül, még ha egyes esetekben valóban despotikus módon, központi irányítással valósulna is meg, akkor sem szól semmi amellett, hogy ne lenne lehetséges a rendszer kiépülése úgy is, hogy falvak/régiók önállóan gondoskodnak a saját területük vízellátásáról.56
Kaffa: egy kétélű „bakteriológiai fegyver”
Miután érintettük a társadalmi rendszer kérdését, térjünk rá egy, a gazdaságtörténeten belül hagyományosan externálisnak tekintett tényezőre, vagyis a járványok szerepére. A mongolok 1266-ban eladták a fekete-tengeri Kaffát a genovaiaknak, és az így afféle határvidékváros lett a Krím-félszigeten az európaiak és a Mongol Birodalom között. A Horda helyi szövetségesei, a kipcsákok 1343-tól eredménytelenül ostromolták, miközben hajítógépeket is bevetettek, és ez az a pont, ahol felbukkan a Fekete Halál. A pestist a Yersinia pestis bacilus terjeszti, és az idő nagy részében „állati tározókban”, vagyis súlyosan fertőzött rágcsálókban található meg. A járványoknak a történelemben betöltött szerepét először William H. McNeill amerikai történész ismerte fel azt vizsgálva, hogy az aztékokat Cortés miért tudta olyan könnyen legyőzni, noha nagyon kevés embere volt, és



rájött, hogy a dolog az európai eredetű járványok hatására vezethető vissza. Meg arra is, hogy kétszáz évvel Cortés előtt Európában is hasonló mechanizmusok működtek.
A különböző járványgyűjtő területek a középkorig leginkább egymástól földrajzilag elkülönültek voltak, és a helyiek ismét csak leginkább vagy ellenállóak voltak az ottani fertőzésekkel szemben, vagy pedig tudták, hogy mivel kell vigyázni. Ha viszont kívülről érkezett a fertőzés, akkor védtelennek bizonyultak. Számunkra az a jó hír, hogy ma már annyira globalizált világban élünk, ahol mindenki nagyjából ugyanazokon a mikroparazitákon osztozik, és általában csak akkor jelenik meg egy újabb járvány, ha nem emberi gazdákról emberre terjed át, miként a HIV esetében is történt. Ez viszont jóval ritkábban fordul elő, mint a prekolumbián korszakban, amikor a kereskedők, hajósok, katonák nagyon is könnyen szállították az egyik helyről a másikra halálos fertőzéseket.
A pestis viszont más történet, ugyanis ma is éppen olyan halálos, mint valaha, és bár ma is az üregi állatok milliói vannak megfertőzve vele, azért nem terjed közöttük gyorsan és végzetes következményekkel, mert az egyes állatkolóniák viszonylag izolálva vannak egymástól, és egyedül a délkelet-ázsiai gerbil („sivatagi patkány”) az, amely, amelyek között a pestis krónikus, alacsony szintű fertőzést okoz.
Ami a talán leghírhedtebb járványt, a Fekete Halált illeti, a „főpróbára” 541-ben, Justitianus bizánci császár uralkodása alatt került sor. Innentől kezdve öt-tíz évenként végigsöpört egy hullám a Bizánci Birodalmon, és elsősorban azokkal a fiatalokkal végzett, akik még nem szereztek immunitást, és például Konstantinápoly lakosságának egynegyede halt meg 541–542-ben. A jelek szerint Justitianus azt tervezte, hogy újraegyesíti a Római Birodalmat – ebben a járvány gátolta meg. Mint ahogy eszerint az értelmezés szerint ismét csak a járvány taszította a „sötét középkorba” Európát, illetve hozott létre olyan geopolitikai vákuumot, amelyben az iszlám előre tudott nyomulni. Másfelől az, hogy 622 után a próféta csapatai egyre sikeresebbek lettek, nem csupán azt jelentette, hogy elvágták az európaiakat a következő hét évszázadban a keleti kereskedelemtől (amelyben azok időszámításunk kezdete óta részt vettek), hanem azt is, hogy távol tartották őket a pestis forrásaitól. Viszont azt követően, hogy az utolsó hullám 622-ben elérte Konstantinápolyt, és 727-re a Birodalom perifériáit, több mint háromnegyed évezreden át nem volt újabb járvány.57
A kereskedelem járványa
A justinianusi pestis Európa keleti részét (Bizáncot sújtotta); a 14. századi viszont az egész földrészt. Ennek a különbségnek elsősorban az a magyarázata, hogy a pestis „a kereskedelem járványa”. A megfertőzött emberek napokig, a patkányok hetekig és a bolhák hónapokig élnek csak, és ezért a fertőzés hordozóinak viszonylag gyorsan meg kell tenniük a távot. Justitianus idején a mediterrán utakon érkező járványnak Európa belseje felé történő terjedését a gótok, vandálok és hunok blokkolták, és ekkoriban még a fekete patkányok sem jutottak el a mediterrán partokon túli területekre. Emellett korábban a fertőzés hordozói leginkább a vízen utaztak; az 1300as évekre viszont a „muszlim karantént” megszüntette a mongolok által újra megnyitott Selyemút, és a fertőzött patkányok, illetve bolhák egészen Kaffáig eljutottak (a járvány feltehetően 1252-ben, a Himalája burmai részéről kezdett terjedni).
Ekkoriban Európa „pestisbarátabb” volt, mint Justitianus idején, mivel a tengeri kereskedelmi hálózat gyorsabban, hatékonyabban és nagyobb léptékben tudta a fertőzést közvetíteni; a fertőzött patkányok pedig könnyebben és rendszeresebben jutottak el az egyik kikötőtől a másikig, mint valaha. A következmény: 1350-re kb. minden harmadik vagy negyedik európai halt meg.
Mivel nem voltak tisztában a pestis eredetével, az európaiak a legkülönbözőbb feltétezésekkel éltek – az volt az egyik legelterjedtebb, hogy a zsidók mérgezik meg a kutakat, úgyhogy számos pogromra került sor. Az utolsó európai pestisjárvány 1720-ban Marseille-ben tört ki; Orosz- és Törökországban még a 19. században is pusztított, és Kínában még a 20. században is több ezer áldozatot szedett.



Mint ahogy az 1347-es járvány Európán kívül is legalább ugyanolyan katasztrofálisnak bizonyult. Becslések szerint Keleten a 14. század elején mintegy ötször annyian élhettek, mint Európában, tehát akár százmillió áldozata is lehetett. Ugyanúgy pusztított Indiában, mint Kínában, Cipruson vagy az észak-afrikai partokon, Marokkóban és az omajjádok ellenőrzése alatt lévő Spanyolországban. És míg az európai földművesek legalább az erdőkbe menekülhettek, Egyiptomban erre sem volt lehetőség, mert a Nílus völgyének keskeny, termékeny részén túl mindenütt sivatag volt. Jellemző, hogy míg a járvány kitörésekor Egyiptomnak 8 millió, addig Napóleon támadásakor csupán 3 millió lakosa volt (vagyis kb. annyi, mint az időszámítás kezdetén).58
Az emberiség története a makroparazitizmus története
A pestis a mongolok bukásához is elvezetett. 1368-ban a Mingek vették át a hatalmat Kínában, és Tamerlán 1405-ös halála után a mongol támadások is mindenütt gyengébbek lettek; a kánságok megszűnésével pedig a sztyeppe visszakerült a korábbi „Hobbes-i állapotba”, ahol nincs központi szabályozóerő. Így a szárazföldi kereskedelmi út használhatatlanná vált, az európaiaknak pedig nem volt más választásuk, mint a tenger felé fordulni.
A háziasítás és a járványok között közvetlen összefüggés van: a baromfitól pl. 26, az egértől és patkánytól 32, a kutyától nem kevesebb, mint 65 betegséget „vettünk át”. Ezt azért érdemes kiemelni, mert „a járványokozó paraziták hasonlóképpen sikeresek voltak, mint az emberek, amikor azoknak az új ökológiai fülkéknek az elfoglalásáról volt szó, melyek az emberi tevékenység eredményeként nyíltak meg”, írja McNeill, aki szerint az egész történelem is értelmezhető a járványokat okozó mikro-, illetve a katonai tevékenységgel járó makroparazitizmus történeteként.
A háború csak olyanok ellen éri meg, akik már felhalmoztak egy bizonyos gazdagságot, és a járványhoz hasonlóan az eredmény itt is önmaga felszámolásához vezet, ha túlságosan hatékony, és elpusztítja az összes „potenciális gazdaállatot”. Másfelől, ha az adott társadalom gabonafölösleget tud felhalmozni, akkor ez mintegy „antitestként” működik, ugyanis lehetővé teszi, hogy „immunrendszert” építsenek ki a támadók ellen, az adók pedig úgy hatnak, mint az alacsony szintű fertőzés egy biológiai járvány esetén, és védettséget biztosít a „halálos fertőzés ellen”.
Tehát a makroparazitizmus „hatékony katonai és politikai szervezet kiépítéséhez vezet..., a háborút és a járványt nem csupán egy retorikai fordulat kapcsolja össze”, mondja McNeill. A „gabonát meg a jószágot az állati fosztogatóktól megvédeni nem jelentett komoly gondot” még akkor sem, ha ehhez állandó odafigyelésre volt szükség. Az emberi támadásokkal azonban más volt a helyzet, és az egész történelmet a mikroparazitizmustól a makroparazitizmus felé történő eltolódás jellemzi.59
Populációs hullámok és járvány-networkök
Tegyünk most egy kitérőt a járványok további szerepével kapcsolatban. A 18. század előtt az orvosi megoldások „demográfiai hatása elhanyagolható maradt”. Viszont az Újvilággal kiegészített világrendszer „ökológiai egyensúlya” már 1650 körül kialakult: az amerikai indiánok lélekszáma radikálisan visszaesett, de bár a „szigetpopulációk” kihalása sem szűnt meg (pl. az óceániai őslakosok között), ennek globális szempontból csupán kisebb hatása volt, mivel az 1500-as évekre az európai hajózás már minden jelentősebb területet odacsatlakoztatott a „járvány-networkhöz”. Emellett 1650 és 1750 között egyfajta „életforradalom” kezdődött Európában, és még nagyobb mértékben ugyanez történt Kínában is, ahol az 1680-as évek 150 millió főnyi lakossága 1800-ra megduplázódott.



Ugyanekkor viszont a földrajzilag központi óvilági terülteket háborúk és mezőgazdasági katasztrófák sújtották. Indiában a populáció nagysága nem igazán változott; a muszlim világ pedig egészét tekintve stagnált. Vagyis Kína hozzájuk képest atipikusan fejlődött.
Oroszországban is jelentős demográfiai tényező maradt ugyan a pestis az 1700-as években, ám a populáció ennek ellenére – az élelmiszer-termelés növekedésének köszönhetően – 12,5 millióról 21 millióra nőtt a század végére. Ráadásul, amikor művelés alá vonták a járványterjesztő rágcsálóknak otthont adó földeket, úgy a járványok is visszaszorultak.
Amikor pedig a brit mezőgazdaság odahagyta az ugarozást, és elkezdték állandóan művelni a földet, akkor ez nem csupán egyharmaddal növelte a terménymennyiséget, de több állati fehérje állt az emberek rendelkezésére, és mivel a maláriát terjesztő egysejtűek számára a szarvasmarha nem volt kedvező gazdaállat, ezért az visszaszorult. De az egészségi viszonyok javulásában a 18. századi bekerítések is szerepet játszottak, mert egyfelől az állatok jobban táplálkoztak, mint a közlegelőkön; másfelől a nyájak és gulyák közötti „járványnetworkök” immár nem működtek.
Ugyanekkor Franciaországban, ahol ezekre a változásokra nem került sor, a járványoknak továbbra is számos földműves esett áldozatul. Anglia és Franciaország eltérő populációs története (és az a tény, hogy Angliában jóval előbb indult be a népességnövekedés) nagymértékben a járványok eltérő kezelésére vezethető vissza, állítja McNeill.
Európában a Jenner-féle himlőoltás a 19. század elejére elterjedt, Kínában viszont, bár már korábban alkalmazták a valorializációt, ez népi praktika maradt.60
A járványok második korszaka
A 19. században a közlekedés gépesítése azt eredményezte, hogy a betegségek könnyebben jutottak el az egyik helyről a másikra, mint valaha, és ahogy az emberek egyre inkább népes nagyvárosokba költöztek be, ez valóságos versenyfutáshoz vezetett a járványok meg az orvosi és adminisztrációs megoldások között. A New York-iak halandósága például egészen az 1880-as évekig nőtt, és csak utána kezdett csökkenni, és eközben az első „újhullámos” járvány, a kolera alapvető szerepet játszott történetünkben. Ez először Kalkuttában tört ki 1817-be, ám mikor 1854-ben John Snow brit orvos kimutatta, hogy egy londoni fertőzés egyetlen szennyezett ivóvízforrásra vezethető vissza, akkor ez nem keltett figyelmet, és Koch csak 1883-ra bizonyította be, hogy a kolerát – az addigi vélekedéssel ellentétben – nem miazma okozza.
De azért korábban is megpróbáltak fellépni ellene. Angliában 1848-ban, egy héttel az újabb kolerajárvány érkezése előtt, a parlament életre hívta a Központi Egészségbizottságot, amely eltávolíttatta a szennyeződéseket a városokból, és ivóvíz-, illetve szennyvízrendszert kezdtek kiépíteni. A módszert másutt is átvették, és a nyugati városok 1900-ra populációsan önfenntartóvá váltak. Az ázsiai és afrikai városok pedig a 20. század első felétől járták be ugyanezt az utat.
Ide kapcsolódik az is, hogy a franciák az 1770-es évektől állítottak fel egészségügyi hadtesteket, ahol az orvosok egész pályafutásuk alatt ott dolgoztak, és a tisztaságnak szentelt már-már mániákus figyelmük hamar megtérült. Onnét pedig, hogy a katonákat védték a fertőzésektől, már nem volt nagy lépés az, hogy az állampolgárokat is megpróbálták megvédeni.
A katonai egészségügy a 20. század elejére érte el, hogy a katonák elsősorban ne a járványok miatt haljanak meg.61
De azért a túlzott optimizmus kerülendő. Az I. világháború utáni spanyolnáthajárvány viszont arra mutat riasztó példát, hogy milyen forgatókönyvek képzelhetőek el a jövőben is: ennek húszmillió áldozata volt, és nagyjából minden embert megfertőzött.



44 Gernet, Jacques: A kínai civilizáció története (Osiris, 2001), p. 277–278.
45 Gernet, J.: ibid, p. 284.
46 Runciman, Steven: A keresztes hadjáratok története (Osiris, 1999), p. 818
47 Abu-Lughod, J., ibid, p. 154–158.
48 Runciman, S., ibid, p. 862–864.
49 Gernet, ibid, p. 284–288.
50 Smith, John Masson Jr.: Dietary Decadence and Dynastic Decline in the Mongol Empire. In Journal of Asian History, vol. 34, no.
1, 2000, https://docs.google.com/viewer?
a=v&q=cache:3LcG2ePYuA8J:afe.easia.columbia.edu/mongols/pastoral/masson_smith.pdf+&hl=hu&gl=hu&pid=bl&srcid=ADGEEShN7rbzZ
1Bljx526QeT0C3pmMe79Ub5IYT8Dq6Qm6omIYAOXbPbBfLpP_mpMjGUgSbr5upny82WPbISde8Hk7ofz2
pJJtuuRXTEvdxo4goN9sS_M1IazkA0_ytnau_EQ7ABXh&sig=AHIEtbToidO0CNqSoYjo7brvnlp3coKTUg
51 Bernstein, ibid, p. 91–98.
52 Abu-Lughod, J., ibid, p. 212–216.
53 Gernet, ibid, p. 259–260.
54 Gernet, ibid, p 312–317.
55 Mattick, Paul: Review: „Oriental Despotism, A Comparative Study of Total Power” (Source: American Socialist, vol. 5, April
1958, No. 4, p. 23) http://www.marxists.org/archive/mattick-paul/1958/04/wittfogel.htm
56 Abu-Lughod,J., ibid, p. 278.
57 Bernstein, W., ibid, p. 130–133.
58 Bernstein, W., ibid, p. 140–149.
59 McNeill, William H.: Plagues and People (Anchor, 1998), p. 70–73.
60 McNeill, W., ibid, p. 253–258.
61 McNeil, W., ibid, p. 272–283.



1.5 fejezet: Hogyan tovább? A fejlődés eszméje és Kína
problémája
4.kép: Boucher, Francois: A kínai kert (18. század)
http://www.wikipaintings.org/en/francois-boucher/the-chinese-garden
Több száz évig élni? A közgazdaságtan álma
A fejlődő országokra a demográfiai, a fejlettekre pedig a gazdasági túlsúly a jellemző: az előbbiekben a sok ember, az utóbbiakban a magasan fejlett ipar, a technológia és a pénzügyek a meghatározóak. Más szavakkal: jelenleg is óriási különbségek vannak az egyes régiók között – mint ahogy hatalmas különbség van aközött is, hogy annak idején, illetve amilyen körülmények között ma élünk.
Ezeket a tér-, illetve időbeli különbségeket (valamint az okaikat) a gazdaságtörténet is vizsgálja, viszont míg ötven éve inkább azt kérdeztük, hogy miért Nagy-Britanniában kezdődött az ipari forradalom; ma inkább azt, hogy az utóbbi évszázadokban miért teljesített gazdaságilag annyival jobban a nyugati világ, mint Kína vagy India.62



Persze törekednünk kell rá, hogy ne essünk a 18. századi Nagy-Britanniában divatos whig történetírás hibájába, azaz ne úgy írjuk le a történetet, mint a primitív kezdetektől az igazság eléréséig vezető utat. Ami a mi esetünkben annyit tesz, hogy egyfelől észre kell vennünk, hogy korábban olykor teljesen más kérdések tűntek fontosnak, másfelől pedig, hogy az idő függvényében változik a közgazdaságtan fontossága is. Mindenesetre most, a 21. század elején akár még amellett is érvelhetnénk, hogy nem annyira információs, hanem világgazdasági forradalom zajlik abban az értelemben, hogy minden korábbinál meghatározóbbá vált, és eközben a fejlődés is központi fogalomnak számít.
1776-ban Edward Gibbon angol történész azt írta, hogy „hacsak nem változik meg mindenestül a természet, egyetlen nép sem fog visszaesni az eredeti barbárságba”, és ezzel lényegében a fejlődésbe vetett meggyőződésének adott hangot. Ami viszont meglehetősen új keletű: még a reneszánsz is – a klasszikus ókorra visszatekintve – úgy fogta fel a történelmet, mint ami a hanyatlás történelme.
Francis Bacon volt a 17. század elején az első, aki azt mondta, hogy az iránytű felfedezése többet lendített az emberiségen, mint az összes ókori filozófia együttvéve, és ennek megfelelően létezik haladás. Nála még az egyes ember (esetünkben egy névtelen feltaláló) az, aki befolyásolja a történelem menetét, illetve képes olyan intézményrendszert létrehozni, amely előreviszi a dolgokat.
Bernard le Bovier de Fontenelle francia gondolkodó 1688-ban ezzel ellentétben úgy gondolta, hogy a fejlődés az ember akaratától függetlenül létező történeti folyamat, bár a technikai tökéletesedés nem vezet szükségképpen az erkölcsök javulásához. Marquis de Condorcet francia filozófus viszont az 1700-as évek végén már arról írt, hogy a morális fejlődés is kimutatható, és az időben előre haladva mind tökéletesebbé válunk.
Kant pedig már 1785-ben arról írt, hogy a történeti fejlődés egy olyan pont felé mutat, ahol a boldogság és az erkölcs egybeesik, és a fejlődéshez az önző ember és a társadalom közötti ellentét vezet el.
Auguste Comte, a szociológia francia megalapozója a 19. század elején úgy gondolta, hogy a történelem a teológiaitól tart a tudományos felé.
Hegelnél a fejlődés egy olyan társadalomtól, ahol egy ember szabad, a többi pedig nem, egy olyanon keresztül, ahol kevés szabad és sok nem az, tart egy olyan felé, ahol mindenki szabad lesz. Ekkor pedig (és ez Hegel szerint már a saját korában bekövetkezik) a történelem véget fog érni. Karl Marx pedig már úgy gondolja, hogy a történelmet az osztályharcok viszik előre, és az, hogy a kapitalizmus előretörésével párhuzamosan a munkásság mindinkább elszegényedik, szükségszerűen forradalomhoz fog vezetni – a forradalom pedig hasonlóképpen szükségszerű módon az egyenlőtlenségek eltűnésével az állam megszűnéséhez.
Az USA történetének első századában a hangsúly a szabadságjogok kiterjesztésén és a limitált hatókörű kormányon volt, nem pedig a társadalmi átalakuláson és az egyenlőségen. Az 1890-es évekre a bevándorlás, az iparosodás és a laissez-faire gazdaságpolitika aztán elvezetett a progresszivizmus nevű mozgalomhoz. Ennek fő képviselője, Herbert Croly úgy vélte, hogy a politikai intézményrendszert meg kell reformálni, hogy az képes legyen megfelelni a modern igényeknek, vagyis: bár az alkotmányon alapuló megközelítés a „nemzet gyerekkorában” megfelelő volt, most direktebb demokráciára: erősebb és centralizáltabb kormányra lenne szükség.
Ma viszont a fejlődésbe vetett hit már korántsem töretlen, és a posztmodern álláspont szerint nem lehet racionálisan érvelni amellett, hogy a racionalitásnak feltétlenül uralkodnia kellene az élet felett.63
A rabszolgák fejlődési perspektívái
A fejlődéssel kapcsolatos elképzelések bemutatása után térjünk rá azokra a konkrétabb elképzelésekre, amelyek a gazdaságtörténetet igazán érdeklik, és ezeken belül is legelőször arra, hogy az ókori társadalmakra



jellemző lassú fejlődés nem szükségszerű, hogy kapcsolatban legyen a szegénységgel vagy éppen a gazdasági elmaradottsággal. Hiszen – miként Joel Mokyr gazdaságtörténész hangsúlyozza – „nagyon keveset tudunk az ókori életszínvonalról, és semmi bizonyíték sincs arra, hogy az bármikor is alacsonyabb lett volna, mint a középkorban vagy az újkori Európában”.
Különösen, hogy a nyugati társadalmakban a technológiai haladás sokszor a szolgáltatások bővülése helyett csupán népességnövekedést eredményezett. Tehát legfeljebb annyi állítható, hogy jelentős ellentét van a görögrómai stagnálás meg a középkor technológiai kreativitása között, és az biztosan nem fogadható el magyarázatként, hogy mondjuk a rómaiaknak nem lett volna hasznos, ha ellenszélben is vitorlázni képes hajóik vannak. Hasonlóképpen: az ókori Hellász a fizikában és a matematikában jelentős eredményeket ért ugyan el, ám a mezőgazdasági szerszámok tökéletesítésével soha sem foglalkoztak. De a rómaiak sem használták olyan kiterjedten a vízi energiát és fát, mint a középkoriak, és erre valószínűleg nem érdemi magyarázat, hogy DélItáliában ezekből kevesebb volt – elvégre a középkorban számos újítás innét indult ki.
Élhetünk persze azzal a feltételezéssel, hogy a rabszolgatartás nem tett jót a technológiai fejlődésnek, ám bár ez „nem volt különösebben kedvező... az újítás számára”, nem volt az „a legtöbb nem rabszolgatartó társadalom sem”, mondja Mokyr. Viszont „elhamarkodott lenne, ha a rabszolgaságot mint tényezőt teljesen kizárnánk” a hátráltató tényezők közül, hiszen amennyiben az irányítók nem fogadják el az alulról jövő kezdeményezéseket, úgy azok sikertelenek lesznek.64
Tudomány, technológia és vallás (?)
A rabszolgamunka mellett a lehetséges magyarázatok között szokás említeni, hogy a tudományos szemlélet más volt, és a klasszikus kor „kísérletei” nem arra szolgáltak, hogy eldöntsenek egy kérdést, hanem arra, hogy igazoljanak egy álláspontot, és eközben annyira túl voltak egyszerűsítve, hogy mai értelemben nem lehetett következtetéseket levonni belőlük.
Továbbá azt is feltételezhetjük, hogy mivel a tulajdonlás meg a vezetés elvált egymástól, ezért ez utóbbi könnyen érdektelenné vált. Ehhez képest a közmunkáknál dolgozó építészek és mérnökök között erős volt a versengés (és ez meg is látszott a római építészek és mérnökök eredményein). Mindent egybevetve, miközben a monokauzális magyarázatokat (miként erről már volt szó) el kell utasítani, annyi azért biztos, hogy a klasszikus ókor egyfelől nem tudott teljesen új technológiákat megalkotni, másfelől nem alkalmazta az általa kitalált új megoldásokat a gazdaságban.
A görög-római hozzáállásban valószínűleg szerepet játszott az „animista”, a természetnek, illetve egyes elemeinek (patak, fa stb.) lelket tulajdonító vallási felfogás is, és jól látható, hogy a technika és a tudomány kapcsolata sosem volt erős náluk.
A kereszténység viszont egyfelől az idők folyamán egy racionális, a természetet afféle bonyolult gépezetként megalkotó teremtő képét alakította ki magában; másfelől abból indult ki, hogy a teremtő „azt parancsolta az embernek, hogy uralkodjék a világon”. Azaz: a természet létezésének az az egyetlen értelme, hogy az embert (és ezen keresztül az isteni akaratot) szolgálja.
De ennek sem szabad eltúlozni a jelentőségét: a „megfelelő” vallás legfeljebb szükséges, de semmiképpen sem elégséges feltétel volt (hiszen attól, hogy nem tiltja a természet „uralását”, nem jönnek automatikusan létre azok a mechanizmusok, melyek lehetővé teszik azt). És akkor Assisi Szent Ferencről még nem is beszéltünk, aki határozottan fellépett a természet „kizsákmányolása” ellen. Meg arról sem, hogy ha egyedül a halál utáni élet számít, akkor semmi értelme a technológia fejlesztésével foglalkozni.65
A technikai fejlődés és a töredezettség



A 12. században a tudósok és a mesterek kezdtek közelebb kerülni egymáshoz, és az utóbbiak is írni kezdtek. A következő lépcsőfok az volt, amikor – még a könyvnyomtatás megjelenése előtt – vernakuláris nyelven (népnyelven) kezdtek írni, és ezzel kiszélesedett a potenciális olvasók tábora. Ugyanekkor az iszlám mind elutasítóbbá vált: a filozófus al-Ghazali már a 11. század végén kijelentette, hogy a tudományt és technológiát nem lehet az iszlám hittel összeegyeztetni, és bár az Arab-tengeren a muszlimok képesek lettek volna a széllel szemben hajózni, inkább megvárták a monszunt, mert egy közmondásuk szerint „csak egy bolond vagy egy keresztény hajózik szél ellen”.
Nyugat-Európa egyik sajátossága ekkoriban (és azóta is) a politikai töredezettség volt, és a szokásos érvelés szerint „a feudalizmus biztosította a pluralizmushoz szükséges decentralizáltságot”. Eszerint ha egy ország nem volt elég nyitott az újítások iránt, akkor azt kockáztatta, hogy azok külföldre, a vetélytársához kerülnek, és azoknak jelentenek majd előnyt. Amivel az a probléma, hogy abból indul ki, hogy amennyiben a piaci verseny hatékonysághoz vezet, akkor a politikai versengés is. Márpedig a piaci versenyt általában költségmentesnek tekintjük, miközben a politikai versengés ára a nagyon is költséges háború lehet.66
Ami persze legfeljebb részigazság. Egy adott történelmi pillanat perspektívájából érvelünk amellett, hogy milyen előnyös is a megosztottság, de igencsak furcsán néznének arra, aki amellett akarna érveket felhozni, hogy az eddigi történelem során az USA számára hátrányos volt a nagy kiterjedés és az egységesség.
A kínai kereskedelem korszakai az elzárkózásig
A középkorban kétségkívül Kína volt a világ technikailag és gazdaságilag legfejlettebb és leginkább prosperáló régiója, és ennek megfelelően a pénzügyi rendszere is fejlett volt.
Váltó már a 7. és a 10. század közötti Tang-korban is létezett. Elsőként valószínűleg az „élelmiszerjegy” jelent meg, amelyet a katonák kaptak, majd pedig a 8. században a kormány kifejlesztette a „repülő pénzt”, hogy könnyebben tudja kezelni az adóbevételek észak–déli áramlását meg a teakereskedelemből származó bevételeket. De a kereskedők is megtehették, hogy a fővárosban befizettek egy összeget, és igazolást kaptak róla, amelynek a fejében vidéken felvehették, és a Szung-dinasztia is működtetett egy nagyon hasonló rendszert. Az ekkoriban nagyhatalmúvá vált kereskedők nagyon kedvelték ezt a megoldást (viszont így csak a fővárosból vidékre lehetett eljuttatni a pénzt, ellenkező irányba nem).
Az igazi papírpénz aztán a 11. század elején, Szecsuánban jelent meg azt követően, hogy a gazdag kereskedők saját „papírpénzt” bocsátottak ki, de a gyakori csalások miatt a kormány megpróbálta ezt meggátolni. Majd pedig második lépésben elkezdett állami papírpénzt kiadni, és a pénznyomtatás 1000 és 1400 között állami monopólium volt.67
Persze a pénzügyi mechanizmusok mellett hasonlóképpen fontos volt az is, hogy Kína miként viszonyult a kereskedelemhez, és ez időben erősen változott, miközben a vallási meggyőződések nagymértékben állandóak maradtak. Nyilvánvaló tehát, hogy nem lehet a „konfuciánus etikával” magyarázni sem a kezdeti sikereket, sem a későbbi visszaesést még akkor sem, ha voltak történészek, akik ezzel próbálkoztak.
Az i. sz. 5. századig a tengeri kereskedelem jelentéktelen volt, és inkább a Selyemút számított.
Az 5. és 8. század közötti időszakban jelentős migráció irányult dél felé. Az északi szárazföldi utat nem nagyon használták, inkább a belső piacok fejlődtek.
A 9. századtól a 14. század utolsó harmadáig erős gazdasági expanzió zajlott, amelynek a hátterét – akárcsak Európában – a mezőgazdasági forradalom teremtette meg. A korszak végén, bár Kubiláj Kán Pekingben rendezte be az udvarát, a populáció 85-90 százaléka Dél-Kínában élt. Ekkoriban kevés lehetőség volt az



„adókereskedelemre”, úgyhogy elsősorban a magánkereskedelem bontakozott ki.
A negyedik korszak a Ming-dinasztia 1368-as hatalomra kerülésével kezdődött. Ekkorra minden feltétele megvolt annak, hogy a kínaiak virágzó bel- és külkereskedelmet folytassanak, mivel igény volt a tengeri kereskedelemre, és megfelelő fölösleg birtokában a befektetésekhez és kockázatvállaláshoz is kedvet éreztek az emberek. Ez volt Zheg He kora.
Aztán viszont „olyan éles volt a váltás [az óceánhajózással kapcsolatos] felfogásban 1435 után, hogy azóta senkiben sem merült fel komoly formában az a gondolat, hogy Kínát tengeri hatalomnak tekintse”, írja egy Wang nevű történész. Számunkra az egyik központi probléma tehát az, hogy Kína miért nem tette meg az utolsó lépést azért, hogy egy olyan szinten integrálódott világrendszer egyetlen igazi hatalma legyen, amelyhez fogható integráció aztán még háromszáz évig nem létezett.68
A tengeri kereskedelem vége és a gazdasági visszaesés
Az általunk tárgyalt korszakban a szárazföldi kereskedelmet elsősorban ujgur és muszlim kereskedők tartották kézben, Kínában pedig csupán néhány kikötőt nyitottak meg az idegen kereskedők előtt. Hangchow ekkoriban a világ legnagyobb városa volt. A mongol Jüan-dinasztia csak átvette azt a kereskedelmi rendszert, illetve kiterjesztette a távolsági kereskedelem felé is, amely már a Szungok alatt is létezett.
A Mingek – miként már érintettük – 1368 után részlegesen, 1433 után pedig teljesen visszavonultak a tengeri kereskedelemtől. A magyarázatkísérletek között ott szerepel például, hogy a mandarinok egyszerűen nem voltak érdekeltek a kereskedelemben, míg egyes vélemények szerint a pestis játszott alapvető szerepet. Mindenesetre, mivel a karavánutak egy ideig még mongol uralom alatt maradtak, majd pedig Tamerlán kezébe kerültek, ezért a 14. század közepén meggyengült szárazföldi kereskedelmi kapcsolat most teljesen megszakadt.
Tehát Kína számára nem maradt más megoldás, mint a tenger felé fordulni – miként a Ming-dinasztia is tette a 15. század elején. Eközben a kereskedelem nem az egyetlen, sőt nem is az elsődleges céljuk volt, hanem inkább a hatalom demonstrálására törekedtek, illetve bizonyos katonai célok megvalósítására. 1420-ban azonban vereséget szenvedtek a tengeren, és 1428-ban a vietnami Tonkint is evakuálniuk kellett. Választhattak, hogy vagy tovább erősítik a flottájukat, vagy visszavonulnak, és az otthoni gazdasági nehézségek miatt az utóbbi mellett döntöttek.69
Kína esete a fejlődéssel
Ez azonban legfeljebb arra ad magyarázatot, hogy egy adott pillanatban miért vonultak ki a tengeri kereskedelemből, de arra nem, hogy hosszabb távom miért maradtak el Európa mögött. „A technikatörténet legnagyobb (sic!) rejtélye, hogy Kínának [miért] nem sikerült fenntartania technikai fölényét”, amely a középkor végéig megvolt, írja Mokyr, noha a vízépítéstől a mezőgazdaságon keresztül a vasöntésig és a textiliparig meg a hajózásig mindenütt legalább olyan fejlett (de sok esetben sokkal fejlettebb) volt, mint a világ bármely más része. „A középkor végére – úgy tűnik – Kína készen állt arra, hogy átessék egy, a nagy angol ipari forradalomhoz kísértetiesen hasonló folyamaton”, ám erre mégsem került sor.
Persze a kínai gazdaság nem vált statikussá a középkort követően sem – csak éppen leginkább smith-i növekedést mutatott, vagyis a déli tartományok meghódítása és benépesítése mellett a belkereskedelem és a pénzgazdálkodás fejlődése jellemezte, nem pedig az ipari és technikai fejlődés.
Viszont túl azon, hogy nem tudjuk pontosan megmondani, hogy mikor szűnt meg a technológiai haladás Kínában (bár a 19. századra egyértelművé vált a lemaradása), „a technológiai változás sebességének lelassulását



nem szabad [automatikusan] gazdasági stagnálásként értelmezni”, figyelmeztet Mokyr, mivel a Mandzsurendszer egészen az 1800-as évekig képes volt egyre több és több embert az életszínvonal visszaesése nélkül eltartani.
Másfelől ami Kínában történt, az cáfolja azt a Boserup–Simon-tézist, mely szerint a népesedés nyomása szükségképpen technológiai fejlődést eredményez (és persze miért is eredményezne). Az első ópiumháborúban már nem volt kérdés, hogy az európaiak a hajózás terén fölényben vannak – mint ahogy más területeken is. Kína pl. már 1090-ben selyemcérnázó gépeket alkalmazott, ám noha 1850 körül a nyersselyemkivitel az export 35 százaléka volt, Európában kénytelen voltak újra csévélni, mivel a kézi gombolyítás olyan egyenetlen minőségű volt.
És ott sem léptek előre, ahol eljutottak az áttörés küszöbéig: a mozgatható betűk pl. sosem váltak népszerűvé náluk.
A mezőgazdaságban az édesburgonyát (batáta) és a földi mogyorót átvették, az élelmezés szempontjából sokkal jelentősebb burgonyát és a különböző gabonákat viszont csak lassan honosították meg. De hasonlóképpen megszűntek a fémipari fejlesztések is.70
Tehát miért is? Például a magas szintű egyensúly csapdája?
Kiindulhatunk abból is, hogy nem az szorul magyarázatra, hogy Kína miért maradt el, hanem az, hogy miért fejlődött olyan gyorsan Kínához képest Európa a középkor után, és mindazok, akik az „európai csodára” keresik a választ (hogy miért Európában jött létre az ipari forradalom, a kapitalizmus stb.), lényegében erről az oldalról közelítenek a problémához. De a felhozható ellenvetések szerint egyfelől az 1400 utáni kínai fejlődés hiánya önmagában is elgondolkoztató. Másfelől az európai példa mintha azt sugallná, hogy a siker sikerhez vezet, és a korai lassú fejlődésre építve a reneszánsz mérnökök olyan újabb teljesítményeket hoztak létre, melyek lehetővé tették az ipari forradalmat. Vagyis – kérdezik ennek az álláspontnak a képviselői – miért nem működött Kína esetében is ugyanígy, kumulatív és útfüggő módon a dolog?71 Amire minden bizonnyal azt felelhetjük, hogy abból, hogy az egyik helyen a fejlődés további fejlődéshez vezetett, nem következik szükségképpen, hogy a fejlődésnek máshol és máskor, más körülmények között is fejlődést kell eredményeznie, vagyis ez hibás megközelítés.
A magyarázatok egy másik csoportja egyetlen tényezőre akarja redukálni a magyarázatot.
Például: az „óceánhajózás hanyatlása” a császári udvar egy politikai klikkje győzelmének következménye volt – de ez a válasz (még ha így lett volna is) nem magyarázza meg, hogy miért akarta ezt az adott politikai klikk. Az ilyen túlegyszerűsítő felfogás nyilvánvalóan nem működik.
Eric L. Jones abból indul ki, hogy a meghódítandó területek mintegy kiszippantották a vállalkozó kedvű és technológiai újításra is hajlamos kínaiakat a Szung-korban – ugyanez viszont sem Európában nem következett be, ahol mind gyarmatosítás, mind pedig belső migráció volt, sem pedig az USA-ban nem következett be a „határvidékek meghódítása korában”.
Mark Elvin a „magas szintű egyensúly csapdájával” próbálja magyarázni Kína visszaesését. Eszerint a népesség növekedése a nem mezőgazdasági helyett a mezőgazdasági termékek iránti igényt növelte meg, és ezért csupán korlátozott lehetőségeik nyíltak a technikai változtatásra. És mivel a népesség növekedése hatására a technológiákhoz kellő nyersanyagokból (pl. fa és fém) is mind kisebb lett kínálat, ez az időben előre haladva tovább korlátozta a lehetőségeket. Azaz: a Boserup–Simon-tézissel ellentétben a népességnövekedés éppen, hogy mintha nem segítené, hanem akadályozná a haladást. Viszont abból, hogy a Boserup–Simon-tézis nem igaz, nem következik, hogy Elvinnek igaza lenne. Ráadásul Gernet szerint az a jövedelemcsökkenés, amelyre Elvin alapoz, a valóságban nem következett be.72



Az emberi biológia, vagy a kínai logika?
Az „emberi biológia és a gazdaságtörténet változásai közötti kapcsolatokat nemrégiben kezdték [csak] kutatni”, de ettől még nem feltétlenül ostobaság a dolog, jegyzi meg Mokyr. Különösen, ha arra gondolunk, hogy magának az emberi civilizáció kialakulásának is egyértelmű biológiai feltételei vannak, és Kína esetében ott van először is a fehérjehiány: a rizs mint fő élelmiszer azzal együtt, hogy a kíniak csak kevés húst fogyasztottak, tejterméket pedig egyáltalán nem, azt eredményezte, hogy amikor a demográfiai súlypont északról, a gabonatermelő vidékekről átkerült délre, ahol rizst termeltek, feltehetően növekedett az alultápláltság. Egyes vidékeken talán kevesebb volt a szükségesnél az élelem is. Márpedig a tartós alultápláltság enerváltsággal jár, és ez nem kedvez az újításoknak. Eric L. Jones pedig azt veti fel, hogy délen a földművesek az idejük nagy részét meleg állóvízben dolgozva töltötték, és mivel a trágyázáshoz emberi ürüléket használtak, ez Európában nem jellemző parazitafertőzések elterjedésével járt, ami viszont legyengíthette az embereket.73
Egy újabb magyarázatkísérlet szerint a konfucianizmus elsődleges célja a társadalom egyes tagjai, illetve az ember és környezet közötti egyensúly megteremtése volt, és ez viszont meggátolta, hogy be akarjanak avatkozni a természet működésébe. Amivel egyfelől az a probléma, hogy ez 1400 előtt biztosan nem volt így (amikor a környezetátalakítást megcélzó kínai technológia még fejlettebb volt a nyugatinál); másfelől ennek megfelelően nem annyira azt kellene kiderítenünk, hogy miért különbözik az 1800 utáni Kína annyira Európától, mint azt, hogy miért különbözik annyira a 14. századitól.
Szokás felvetni azt is, hogy Európával ellentétben Kínában sosem jött létre formális logikai rendszer, amely „ha A, akkor B” típusú következtetésekkel dolgozott volna. Ez azonban ismét csak nehezen védhető, mert abból a feltételezésből indul ki, hogy mivel a nyugatiak létrehozták a modern tudományt és a modern technológiát is, ezért az előbbi az utóbbi feltétele volt. Ám 1500 és 1800 között Európa is ugyanúgy a próba-szerencse módszert használta a technológiai fejlesztésben, mint Kína.74
Talán az állam?
A sinológus Joseph Needham egy időben arra vezette vissza a kínai sikertelenséget, hogy a kereskedők soha nem tudtak hatalmi pozíciót kiharcolni maguknak, és így nem voltak képesek az új termelési és üzleti formák kifejlesztésére irányuló kutatásokat finanszírozni. Mokyr viszont inkább azt az elképzelést támogatja, mely szerint „a technológiai haladás pozitív összegű játszma, győztesekkel és vesztesekkel”, és elképzelhető, hogy a kínaiak a technológiai változások következtében fellépő társadalmi konfliktusok kiküszöbölését fontosabbnak tartották, mint a fejlődést; de az is lehetséges, hogy a hatalom a status quo-t előnyben részesítő csoportok kezébe került, akik a fennálló rend konzerválása érdekében felléptek a fejlesztések ellen. Ráadásul Kínában az állam mindig is más szerepet játszott, mint Európában. A középkori mezőgazdasági fejlesztésekben például kulcsszerepe volt mind a vízépítésnél, mind pedig a technikai ismeretek terjesztésében; a mezőgazdasági könyveket hivatalnokok írták, és ők terjesztették el a gyorsabban érő, szárazságtűrőbb, Délkelet-Ázsiából behozott rizst is stb.
Amikor azonban a mandzsuk idején az állam megszüntette a támogatásokat (nem gondoskodott a súlyok szabványosításáról; nem voltak kereskedelmi törvényei; nem tartotta fent az utakat és a rendőrséget stb.), akkor



nem maradt, aki/ami betölthette volna az űrt. Ráadásul ismét csak Needham szerint „minden kereskedő fiának az volt a vágya, hogy tudós legyen, és helyt állva a császári vizsgákon, magasra emelkedjék a bürokráciában”, és ez mintegy beszippantotta a bürokráciába a tehetségeket. És ha ez még nem lenne elég: a „jól körülsáncolt bürokráciák” rendszerint nem változásorientáltak, és így inkább az a megmagyarázandó csoda, hogy volt egy olyan időszak, amikor mégis jelentős volt a technikai fejlődés. 75
A felemelkedés-visszaesés ciklusai a világrendszerben
Ha immár Kína problémáján túllépve, összefüggéseiben vizsgáljuk a fejlődés és a lemaradás problematikáját, akkor azt látjuk, hogy a 14. századi világrendszeren belül a különböző helyek gazdaságai nem voltak sem a demográfiai, a jóléti vagy a technikai fejlettséget tekintve szükségképpen egyformák még akkor sem, ha kapcsolatban álltak egymással. De bár abban a kutatók egyetértenek, hogy a korszak végpontja általában a Fekete Halál volt, a különböző területek ettől eltekintve nagyon is eltérő utakat futottak be.
A közel-keleti régió felemelkedése a 8. században kezdődött. A 8. és 10. század közötti csúcsot követően Egyiptom kiugrása mintha éppen az ellentéte lett volna Irak stagnálásának. És bár a Fekete Halál Egyiptomban is meghatározó szerepet játszott, itt a bukás csak aztán következett be, hogy közel másfél évszázaddal később a portugálok körülhajózták Afrikát.
India nyugati partjának felemelkedése egybeesett a Közel-Keletével (és a kettő között ok-okozati összefüggés is volt), viszont a passzivitás és a hanyatlás itt már a 14. század előtt elkezdődött, és ez szoros kapcsolatban volt Srivijaya városállamaival, amelyek viszont a Kínából érkező hatásoktól függtek.
Az északi sztyeppéken az integráció és töredezetté válás ciklusát a mongol birodalom terjeszkedése és hanyatlása határozta meg.
Kínának pedig megvolt a saját fejlődési ciklusa, ami valamikor a 11–12. század környékén, a Szung-uralom alatt kezdődhetett, és egészen a 15. század közepéig tartott. A csúcspontot a Jüan-dinasztia alatt érte el, amikor a világrendszerhez való kacsolódás mindkét útja nyitva volt (szárazföldön és tengeren is).
Összességében, ha egy világrégió akár lokális, akár globális okokból kifolyólag kezdett hanyatlani, akkor ez hatással volt a kereskedelmi partnereire is. De a legjelentősebb hatást azért a Fekete Halál váltotta ki, és ennek a legfontosabb következménye az volt, hogy egyfelől a mezőgazdasági termelés a kisebb populáció nagyobb százalékát kötötte le, és ez az urbanizáció visszaszorulásához vezetett (illetve időlegesen a kereskedelem és különösen a távolsági kereskedem visszaeséséhez is). Másfelől a 13. századtól az árucikkek áramlása minden korábbinál könnyebbé vált, és az esetleges akadályokat a rendszer automatikusan kikerülte. A 14. század közepétől azonban a Fekete Halál következtében megszűnt a tengeri szállítás alternatíváját jelentő közép-ázsiai út, és a mongolok 1368-ra különben is elveszítették Kínát, amely a kétféle szállítást összekapcsolta volna.
Jól látható tehát, hogy „a nyugat felemelkedését” megelőzte „a Kelet hanyatlása”, és a nyugatiak nem létrehozták, hanem csak felhasználták az előző világrendszer eredményeként már létrejött rendszert.76
Három történelmi világrendszer
Még inkább nagy összefüggéseiben szemlélve a történelmet, azt látjuk, hogy az ókorban az óvilági világrendszer – Nyugat-Európa kivételével – hozzávetőleg ugyanazokat a területeket jelentette, mint a 14. században, ám sokkal inkább birodalmi erővonalak mentén szerveződött és sokkal kevésbé volt integrált. A rendszert fenntartó erőt csupán a kínai és római szuperhatalom képviselte, és amint azok hanyatlani kezdtek, az addig létező, ám nagyon korlátozott és indirekt kapcsolat is megszűnt.



A 14. századi világrendszerben a későbbiekkel ellentétben nem volt egyetlen hegemón és nem volt „központi magja”, tehát nem is tekinthető hierarchikusnak: számos helyen voltak centrumok, félperifériák és perifériák.
Ami a mai világrendszert illeti, Immanuel Wallerstein szerint a 16. századot követően kialakuló modern világrendszer hierarchikusan épült fel abban az értelemben, hogy különböző termelési módok fordultak elő benne (kapitalista, félfeudális, prekapitalista), és ezek földrajzilag nem egyenletesen oszlottak el: a kapitalista magrégió Észak-Európában, a mezőgazdasági, félperiféria Kelet- és Dél-Európában volt, a periféria pedig más részeken. A földrajzilag központi magrégiók mind az ókori, mind a középkori világrendszerben ugyanazok voltak, a 16. századra azonban bekövetkezett a reintegráció, és amikor Európa az Atlanti-térség felé fordult, akkor a mediterráneum elveszítette jelentőségét.
Mint ahogy hasonló hatalomváltás játszódik le ma is, ahogy az Atlanti-rendszert a Csendes-óceáni kezdi háttérbe szorítani. Abu-Lughod szerint, mivel a rendszerek a történelem folyamán sosem voltak teljesen integráltak és ma sem azok, ezért még a legerősebb játékos sem képes teljesen kézben tartani őket.
A modern, II. világháború utáni világrendszer jellemzője a fokozódó egypólúsúság és az amerikai dominancia volt, ez azonban nem annyira egy új korszak kezdetét látszik jelezni, hanem a régi végét, mondja ismét Abu-Lughod. A két, minden bizonnyal legfontosabb változás Japán és Kína újbóli felemelkedése, miközben az USA korábban megszerzett előnye, illetve hegemóniája folyamatosan elenyészik, és a világ mostani szuperhatalmának is koalíciókat kell létrehoznia. Hosszabb távon pedig könnyen lehet, hogy visszatérünk majd valamiféle nem egy-, hanem többpólusú modellhez. Egy 21. századi szuperhatalom (mondjuk Kína) talán nem ugyanúgy lesz meghatározó, mint ahogyan az USA volt a 20. század második felében, hiszen a változásokat csak kontextusban lehet értelmezni, és mint ahogy teljesen más jelentősége volt annak, hogy a vikingek, mint annak, hogy Kolumbusz érte el az Újvilágot, ugyanúgy nem ugyanaz a 20., mint a 21. században dominánsnak lenni.77
Népesség és társadalmi fejlődés
És itt vissza is kanyarodhatunk a fejezet központi problémájához, a fejlődéshez. Ma a GDP a „gazdasági fejlettség” egyik jellemzője, de a történelem folyamán az is jó mutatója volt a – hozzávetőleges – fejlettségnek, hogy az adott területen hányan élnek, és ebből akár arra is következtethetünk, hogy az emberiség mindent egybevetve még sosem élt olyan jól, mint most. De azzal kapcsolatban, hogy például Aquinói Szent Tamás jobban élt-e Cézárnál, nincsenek megbízható adataink.
Viszont ez a megközelítési mód felveti a népesedés (demográfia) és gazdaság kapcsolatának kérdését, és ezzel el is jutottunk egyfelől a közgazdasági demográfiához, vagyis a népességváltozás és a gazdaság kapcsolatához. Másfelől oda, hogy ezért olyan kérdések váltak – elsősorban a Nobel-emlékdíjas Gary Becker nyomán – a közgazdászok számára érdekessé, melyek eddig inkább a szociológiához tartoztak: házasság, válás, gyerekvállalás stb.
A demográfia felől szemlélve kétféle problémával találkozunk: a népességnövekedés problémáitól sújtott területek; illetve azok, ahol a csökkenés okoz gondot. Ezeket a nemzetközi migráció kapcsolja össze.
Eközben hallható olyan vélekedés is, hogy valójában nem is léteznek népesedési problémák, csak politikaiak vannak – ugyanis nem a népesedés változásai, hanem az ezzel kapcsolatos politikák okozzák a gondot, és ennek megfelelően a megoldást is a megfelelő politika megtalálása jelentené.
De bizonyos biológiai törvényszerűségek azért egészen biztosan érvényesülnek (ami nem különösebben meglepő, elvégre biológiai lények vagyunk).
A populációbiológia szerint a népesség növekedését három tényező korlátozhatja: a természeti környezet; a



más fajokkal folytatott versengésből eredő korlátozás; és végül ott vannak az egyazon faj egyedei közötti versengésből adódó korlátozások.
Biológiai korlátozó tényező lehet például az életkor. A filozófus David Hume azt vetette fel a 18. században, hogy a lepkék két egymást követő generációja soha sem találkozik, hiszen közéjük „ékelődik a hernyó- és a bábállapot” (hogy a demográfus Herwig Brig megfogalmazását vegyük kölcsön). Azaz: az információátadás itt kizárólag az adott generáció egyszerre élő tagjai között lehetséges. Bár az emberek esete kissé más, eddig nálunk is két nagy „információátadási áttörésre” került sor. A kőkorszakban az átlagéletkor 20 év volt, és ez azt jelentette, hogy a nők csupán 5–8 éven keresztül szülhettek. Márpedig aki csupán néhány évig él felnőttként, annak nincsen elég ideje nagy mennyiségű információ begyűjtéséhez és feldolgozáshoz, és ezért egyszerűen nincs mit tovább adnia nem csak a saját, legfeljebb néhány éves gyerekének, de a törzsben élő serdülőknek sem, akiknél alig idősebb. Úgyhogy azért volt alapvető fontosságú, amikor az átlagéletkor 30-35 évre nőtt.78 Az írás pedig megfelel a második fázisnak, amikor az információkat tőlünk független hordozóra rögzítjük, és ezzel párhuzamosan meg tudjuk tanítani a visszafejtését is a következő generációnak.
Lélekszám, evolúció és jólét
A közgazdászok persze már a közgazdasági demográfia megjelenése előtt is foglalkoztak a népesedéssel. A 18. század az úgynevezett populacionisták kora volt: ekkoriban még az volt a fő félelem, hogy a lélekszám, illetve a növekedés üteme nem elég nagy, mivel úgy gondolták, hogy emberből sosem elég. Ezen a megközelítésen fordított aztán Malthus, amikor abból indult ki, hogy „az állatok és növények birodalmában a természet az élet magvát pazarlón és gazdagon szórta szét mindenütt. Az élettérrel és a táplálkozáshoz szükséges javakkal azonban fukarul bánt..., forduljon bár az ész akármely cseléhez, az emberi nem sem vonhatja ki magát” ennek következményei alól, és ha túlszaporodjuk a lehetőségeinket, akkor különböző „fékek” lépnek működésbe.
Az egyik lehetséges értelmezés szerint hasonló dolog történik a „hiány rideg csillagának” jegyében működő gazdaság esetében is, ahol a megfelelő kiválasztódási mechanizmus a fölös számú szereplőket kivonulásra kényszeríti (a munkaerő és a javak esetében is jelen lévő konkurencia révén).
Harmadiknak pedig ott van a darwini evolúciós elmélet, ahol szintén fontos szerepet játszik a természetes kiválasztás (bár korántsem egyeduralkodó), és nem véletlen, hogy Darwinnak 1838-ban éppen a Tanulmány a népesedés törvényérőlt olvasva jutott az az eszébe, hogy „adott körülmények között a kedvező változások inkább megőrződnek, a kedvezőtlenek pedig pusztulásra vannak ítélve. Ennek eredménye lehet az új fajok kialakulása”.
A malthusi elképzelések jelenleg az ökológiában élik reneszánszukat: itt a Földnek a véges számú ember eltartására való képességét a környezet véges terhelhetősége váltja fel, és ebből szokás a „mentőcsónak-etikát” levezetni.79
Malthus a visszájáról
Egy Lujo Brentano nevű német közgazdász a 20. század elején azt írta, hogy „az ember akkor hagy fel a gyermeknemzéssel, amikor a gyermekek számának emelkedése számára kevesebb kielégülést jelent, mint az élet más élvezetei, melyek különben elérhetetlenek maradnának a számára”. Ez Malthus azon tételének



megfordítását jelenti, mely szerint, ha javulnak a munkások életkörülményei, akkor több gyereket fognak nemzeni. A II. világháború után a szintén német Gerhard Mackenroth már arról beszélt, hogy a fejlett ipari országokban átmenetre került sor attól az iparosodás előtti korokra jellemző népesedési módtól, amelyet még a születési és hasonlóképpen magas halálozási ráta jellemzett. A demográfusok a 80-as évek óta egy második átmenetet is számon tartanak, mert azóta a fejlett ipari országokban az egy nőre eső élve születések száma szinte mindenütt kevés a népesség fenntartásához.80
Ezen a ponton talán kézenfekvőnek tűnne a népességszabályozás gondolata, viszont az 1984-es mexikói világnépesség-konferencián meghirdették az országok demográfiai önrendelkezési jogát. Később pedig azt is kimondták, hogy mindenkinek egyéni joga a gyerekvállalásról dönteni.
Eközben az ENSZ által meghirdetett fejlődéshez való jog és a szintén az ENSZ által (ugyanakkor) meghirdetett egészséges környezethez való jog nem férnek össze egymással: a viharos gazdasági növekedés meg a fokozódó környezetszennyezés mintegy kéz a kézben járnak, és a GDP meg a várható élettartam korrelál az egy főre eső szén-dioxid-kibocsátással.81
62 Allen, Robert C.: Global Economic History. A Very Short Introduction (Oxford University Press, 2011), p. 1.
63 Weinberger, Jerry. "Progress, Idea of." New Dictionary of the History of Ideas. Ed. Maryanne Cline Horowitz. Vol. 5. Detroit:
Charles Scribner's Sons, 2005. p. 1912–1916.
64 Mokyr, Joel: A gazdaság gépezete. Technológiai kreativitás és gazdasági haladás (Nemzeti Tankönyvkiadó, 2004), p. 266–270.
65 Mokyr, J., ibid, p. 271–279.
66 Mokyr, J., ibid. p. 283–285.
67 Abu-Lughod, J., ibid, p. 332–334.
68 Abu-Lughod, J.ibid, p. 316–322.
69 Abu-Lughod, J., p. 335–344.
70 Mokyr, J., ibid, p. 289–307.
71 Mokyr, J., ibid, p. 307–308.
72 Mokyr, J., ibid, p. 310–311.
73 Mokyr, J., ibid, p. 312–313.
74 Mokyr, J., ibid, p. 313–318.
75 Mokyr, J., ibid, p. 319–328.
76 Abu-Lughod, J., ibid. p. 355–361.
77 Abu-Lughod, J., ibid, p. 364–371.
78 Birg, Herwig: A világ népessége. Dinamikus növekedés és leselkedő csapdák (Corvina, 2005), p. 1–19.
79 Birg, H., ibid, p. 38–46.
80 Birg, H., ibid, p. 56–59.
81 Birg, H. ibid, p. 126.



1.6 A világ 1400 körül: a biológiai ancien régime
5.kép: Peter Bruegel, id.: Nyár (1568)
http://www.wikipaintings.org/en/pieter-bruegel-the-elder/summer-1568
A hiányzó nők esete és a földművelés
Kezdjük általános áttekintéssel. A biológiai ancien régime alatt Braudel nyomán azt a korszakot értjük, amikor egyfajta zéróösszegű játék keretében lényegében minden közvetlenül a földből származott, és ha egy adott területen növényt termesztettek, akkor ez csökkentette az előállítható energia mennyiségét, mert nem jutott hely a tűzifának; és nem állíthattak rajta elő pl. az ipar számára szükséges ruhaalapanyagokat – és így tovább. Azaz a fő korlátozó tényező a föld volt, és persze a biológiai ancien régime-ben éltek 1400 körül az emberek.82
A mezőgazdasági társadalmak egyértelmű férfidominanciát mutatnak, és egyetlen terület van, ahol nagyobb az egyenlőtlenség, mint a férfiak és a nők között: a felnőttek és a gyerekek viszonylatában. Olyannyira, hogy például infanticídiumra (amely rendszerint a lánygyerekeket sújtotta) számos esetben sor került a történelem folyamán; fenocídiumról (a felnőtt nők lemészárlására) viszont nem igazán került sor. Viszont ez nem jelenti azt, hogy a hagyományos társadalmak ne a fiúgyerekeket preferálnák. A közgazdasági Nobel-emlékdíjas Amartya Sen 1990-ben hívta fel a figyelmet a „hiányzó nőkre”, vagyis arra, hogy Dél- és Nyugat-Ázsiában, valamint Kínában nem az az arány, mint a világon mindenütt másutt, ahol átlag 1,05 nő jut 0,95 férfira. Ennek a szelektív abortusz, szelektív csecsemőkori táplálás és gyerekgyilkosság lehet az oka. A következmény pedig az, hogy Ázsiában mintegy 100 millió nő hiányzik (ebből kb. 50 millió Indiában).83
Marvin Harris szociológus szerint a férfi és nő közötti különbségekben a kulcstényező a testi erő: bár minden gyerek hosszú időt tölt anyja befolyása alatt, a fiúk felnövekedve erősebbek lesznek. Ahol a felnőtt férfiak monopolizálják a fegyverhasználatot, könnyen érvényesítik az akaratukat a nőkkel szemben; amikor azonban a hadviselés külön foglalkozássá válik, akkor a nők helyzete is javulni kezd, és mostanra – amikor a fegyveres erőszak függetlenült a testi erőfölénytől – a nők helyzete közelít a férfiakéhoz. A férfiak pedig azért erősebbek, mert az ivarosan szaporodó fajoknál rendszerint a hímek versengenek, és a nőstények választanak. A versengéshez (és az azonos neműekkel való harchoz) viszont előnyösebb a nagyobb testtömeg.
Vagyis: a neolitikus forradalmak előtt az emberek közötti különbségek életkoriak és nemiek voltak; utána osztálytagozódás jött létre. Az ipari társadalom kialakulásával aztán hosszú távon csökkenni kezdtek a „magas” és az „alacsony” társadalmi rétegek közötti különbségek, és így nem meglepő, hogy a férfiak és nők helyzete közötti



különbséggel is ugyanaz történt.84
A populáció nagy hullámai és a városok
A korszakot alapvetően két tényező határozta meg: egyfelől az, hogy ekkoriban, a biológiai ancien régime-ben az emberek túlnyomó része földművelésből élt; másfelől, hogy a kereskedelmi utak az Óvilág nagy részét többé-kevésbé összekapcsolták. A neolitikus forradalmaknak köszönhetően lényegében mindenki „azonos anyagi világon” osztozott, és eközben (miként már említettük) a legkönnyebben a populáció számával mérhetjük a relatív sikerességet.
A földművelés kezdeteitől i. e. 5 ezerig 1 millióról 5 millióra nőtt a Föld lélekszáma. Időszámításunk kezdetén mintegy 200, 1400 körül mintegy 350 millió ember élt a Földön. 1800-ra 720–750 millióan voltunk. Eddig az emberek több mint 80 százaléka mindig is földművelő volt. Az általános mintázat azt mutatja, hogy a nagy populációs hullámok évszázadokon keresztül, lassan növelik a népességet, majd pedig hirtelen következik be az összeomlás. Az 1700-as években indult „utolsó hullám” lecsengése valamikor a 21. században várható. A népességváltozás elsődleges oka a premodern világban egyébként az éghajlatváltozás volt.
Az emberiség már 1400 körül sem egyenletes eloszlásban élt a Földön. A 60 millió négyzetmérföldnyi szárazföldből 4,25 milliót foglaltunk el: ez kb. 7 százalék. A népsűrűség Eurázsiában volt a legnagyobb, és Kína egymaga a világ populációjának a 25 százalékát tette ki; Európa további 25 százalékot és India 20-at. Vagyis hárman együtt legalább 70 százalékát képviselték 1400-ban, míg 1800-ban kb. 80-at. Ez a számbeli fölény nagymértékben megmagyarázza, hogy miért számít olyan fontosnak, ami Eurázsiában történt.85
A tűz civilizációja és a rezsimelhagyás
„A tűzhasználat olyan jellemzője viselkedésünknek, amely az embert minden más állattól megkülönbözteti”, írja Johan Goudsblom holland szociológus. Jelenleg a Földön égő tüzek túlnyomó része antropogén, és a döntő lépés valószínűleg az volt, amikor a természetben megtalálható tüzek passzív használatáról aktívra váltottunk, és ezzel „új ökológiai rezsimet”: tűzrezsimet hoztunk létre. Ez lehetővé tette, hogy korábban nem kedvező körülmények között is életben maradjunk, és a szintén a tűzhasználaton alapuló főzés révén megnőtt a fogyasztható élelmiszerek száma. A neolitikus forradalom idején pedig, amikor az addigi tűzrezsimet agrárrezsim váltotta fel, akkor a tűznek két szempontból is alapvető szerepe volt: új földterületek megtisztítása vált lehetővé égetéses módszerrel, ráadásul a neolitikus forradalmakban kulcsszerepet játszó növények jelentős része (búzafajták, kukorica stb.) nem ehető, ha nem főztük meg előtte. Az agrárrezsimre való áttérés egyben az élővilág mind fokozottabb ellenőrzését is jelentette, az eredmény pedig az, hogy az emberre nézve egyre kevésbé jelentenek fenyegetést más élőlények. A következő nagy hullám: az ipari rezsim a gőzgépeken keresztül szintén a tüzet használta.86 Mivel a tűzrezsim alatt a szerves anyagok elégetésével nyert energia felhasználását értjük, ezért a váltást az jelentené, ha víz-, nap- vagy atomenergiára térnénk át.
„Az agrárrezsim nem csak növények és állatok, hanem emberek feletti rezsim is volt”, mondja Goudsblom. Máskülönben nem működhetett volna, hiszen az élelem megtermelése mellett az elosztás is központi kérdéssé vált. A szociológus Norbert Elias háromféle fenyegetést különböztet meg: emberen kívülit (természet); emberek közöttit (pl. ellenség); emberen belülit (vagyis saját tökéletlenségünk következménye), és a történelem leírható úgy is, mint ezen három fenyegetés folyamatos csökkentése.
Bár még 1400-ban is csupán az emberiség 1 százaléka élt városokban, az azért biztos, hogy az utóbbi öt évezredben „az emberi össznépesség, valamint a legnagyobb városi koncentráció bármely tetszőleges évben nagyobb lesz, mint az ezer évvel korábbi össznépesség, illetve legnagyobb város”, és egy nagyobb, „fejlettebb” társadalomban a sztratifikáció (rétegződés) meg a szervezettség is előrébb kell, hogy tartson.87 De az alapján, hogy a népességnövekedés „nem nő az égig”, gyanítható, hogy a többi trend sem folytatódhat a végtelenségig.
A nomádok és a Piroska meg a farkas
A mezőgazdasági társadalmak Eurázsiában mindenütt a legjobb termőterületeket foglalták el, a kevésbé termékeny területeken pedig nomádok éltek. Viszont bármennyire is mobil életmódot folytattak, korántsem teljesen voltak önfenntartóak, hanem szükségük volt a letelepedettek által megtermelt javakra is, mint amilyen a só, az edények, textilek, manufaktúratermékek stb.. Cserébe mézet, lovat és egyéb, a városi civilizációk által igényelt termékeket adtak, és így a „civilizációk” meg a nomádok kölcsönösen függtek egymástól. Viszont ha az előbbiek meggyengültek, akkor a lovas népek meghódították őket, és Jacques Attali francia történész szerint a történelem folyamán a nomadizálás volt a meghatározó életmód, és a városiasodás csupán egy kitérő.
Viszont még ha így lett volna is, ebből nem következik, hogy a jövőben is így lesz. És ugyanígy: abból, hogy jelenleg a városok számítanak meghatározó életformának, nem következik, hogy a jövőben is azok maradnak. És bár élhetünk a feltételezéssel, hogy bizonyos társadalmi/kulturális eredmények eléréséhez feltétlenül szükség van a városra, elképzelhető, hogy ezek az eredmények hosszabb távon, a mai értelemben vett városok esetleges megszűnése után is fennmaradhatnak.



A nomádok mellett a harmadik, a földművelő civilizációk mellett létező társadalmi formát azok az embercsoportok képviselik, akik gyakorlatilag önellátó módon élnek az erdőkben, bozótosokban stb., és leginkább akkor kerültek kapcsolatba a „civilizált földművesekkel”, amikor azok a populációnövekedés időszakában terjeszkedni kezdtek. De azért a biológiai ancien régime-ben élők nagyon is ki voltak szolgáltatva a természetnek – még akkor is, ha nem nomádok vagy „bozótlakók” voltak.
A Grimm-mesék pontosan megmutatják, hogy a farkas mekkora problémát jelentett még a 18. sz. végén, 19. sz. elején is Európában is. Viszont 1400 és 1800 között az emberi populáció az ilyen fenyegetések ellenére több mint megduplázódott, és az egyszerű képlet szerint: több ember = kevesebb (vad) természet. Ehhez járult a szőrmék iránti kereslet növekedése is, valamint az egzotikus húsételek vonzereje.
Ekkoriban indultak az első nagy, máig is tartó „irtó expedíciók” a bálnák, tigrisek, bölények, fókák stb. ellen. Ez kétféle módon történhetett: vagy mint egy puskalövés, ekkor az adott faj ugyan eltűnt, de az ökoszisztéma érintetlen maradt (ez történt Franciaországban, amikor végre levadászták a farkasokat). Vagy pedig az ember az egész ökoszisztémát is egyfajta biológiai holokauszt keretében – teljesen megsemmisítette, hogy új mezőgazdasági területeket hozzon létre, miként ez Dél-Kínában történt a tigris kiirtása után.
Az 1700-as évekig az emberi populáció visszaesését követően mindig lehetőséget nyújtott az állatfajoknak regenerálódásra. Mivel azonban azóta folyamatosan nő az emberi népesség, az élővilágra nehezedő nyomás egyre nagyobb lesz.88
Populációs hullámok és élettartamok
Kérdés, hogy mi történne, ha megállna, majd visszaesne a Föld népessége, hiszen eddig a populáció növekedése és a tudományos-technikai meg életszínvonal-növekedés a tendenciákat tekintve leginkább kéz a kézben jártak még akkor is, ha egyes esetekben kérdéses, hogy melyik volt az ok, és melyik az okozat.
1400 után az emberiségnek három lehetősége volt a populáció fenntartására a növekvő lélekszám mellett: több területet megművelni; növelni az adott terület megművelésére fordított munkát (ide értve a nagyobb hozamú vetőmagok kinemesítését is); vagy pedig növelni az öntözéshez használt víz és/vagy a trágya mennyiségét. Kínában, ahol 1800-ig a népesség majdnem megnégyszereződött (85-ről 350 millióra nőtt), közel egyforma szerepet játszott a régi földek intenzívebb szántása/trágyázása meg az új földek művelés alá való bevonása.
Az átlagos élettartam ekkoriban 30-40 év körül mozgott – elsősorban a magas gyerekhalandóság miatt, illetve különben is jellemző volt, hogy senkinek nem lehetett előre megjósolni az életpályáját és azt, hogy milyen idősen fogják eltemetni. 89
A modern kor kezdetéig az emberek (várható) sorsát a társadalmi helyzetük határozta meg, viszont az életszínvonal növekedésével meg az egészségügyi szolgáltatások javulásával legkésőbb a 19. sz. végére kialakult a szakemberekben az a meggyőződés, hogy léteznek biológiailag meghatározott, megfelelő életkorok, amikor minden ember iskolába megy, udvarol, gyerekei születnek és meghal. Ezzel összhangban szintén a 19. sz. végén jelenik meg a szexológia: ez értelemszerűen azt kívánja megvizsgálni, hogy a szexualitásnak milyen biológiai alapjai vannak. Erre azért volt szükség, mert a társadalmi változások – pl. a női munka terjedése – hatására a régi normák már nem működtek.
Éhínségek, felkelések, klimatikus változások
Még mindig a biológiai tényezőknél maradva: a középkorban az élelmiszer-ellátás jelentette az egyik fő problémát. A nagy népsűrűségű részeken a földművesnek rendszerint a terményei felét kellett beszolgáltatnia a hatalomnak, és ez nem is annyira azért jelentett gondot, mert ez nagy mennyiségről való lemondást jelentett, hanem azért, mert így kevés maradt. A parasztlázadások fontos szerepet játszottak a biológiai ancien régime-ben. Japánban 1590 és 1871 között nem kevesebb, mint 3 ezer parasztmegmozdulásra került sor (ezek a csűr felgyújtásától a fegyveres harcig terjedtek). Nagy felkelések voltak Orosz-, illetve Franciaországban is; továbbá Nagy-Britanniában, Itáliában és a német területeken. Kínára Japánnal ellentétben a kevesebb, de nagyobb léptékű parasztfelkelés volt a jellemző: ilyenekre került sor az 1600-as években csakúgy, mint az 1800-as évek közepén (ez utóbbi volt a Tajping-felkelés). Persze nem arról van szó, hogy ezek kizárólagos okai lettek volna az egyik vagy másik nagy változásnak.90
Kínában az 1600-as években többek között pénzügyi válság is volt: miközben a császári palota túlköltekezett, aközben a felduzzadt hadsereg fenntartása is óriási összegeket emésztett fel. Nagyon drága volt az is, hogy – az erőszakos trónfoglalás veszélyét kiküszöbölendő – a hercegek és leszármazottaik hatalmas juttatásokat kaptak. Ehhez járult, hogy egyre meghatározóbbá vált a korrupció és a félelem.
Az 1620-as évek aszályát követően az egyik északi tartományban felkelés tört ki, és ehhez katonák is csatlakoztak, és még a Ming-uralmat is megdöntötték. Mindez egybeesett azzal, hogy az 1630-as évek különösen hideg időjárását 1642-ben pestisjárvány követte, és a Nagy-csatorna mentén egész települések néptelenedtek el.91 Tehát a klimatikus viszonyok változását sem hagyhatjuk figyelmen kívül.



Ugyanekkor a hollandok jól jártak a globális lehűléssel, mivel az északi-tengeri halrajok odahagyták a számukra túl hideggé váló vizeket, és délebbre húzódtak, ahol le tudták őket halászni, és ez azért érdekes a számunkra, mert a körülmények radikális megváltozásakor szinte mindig vannak a vesztesek mellett nyertesek is.
Ekkoriban az ember még olyan nagy mértékben függött a környezettől, hogy nem növekedett gyorsan a populáció, és néhány kivételtől eltekintve így nem tudtuk hatékonyan rombolni a környezetet. Ráadásul a korábban már tárgyalt Fekete Halál a populációnövekedést (elsősorban Európában és Kínában) erősen visszavetette, és 1350-től 1750-ig tartott, amíg megduplázódott a lélekszám.
Utána viszont ahhoz, hogy a megnövekedett populációt el lehessen tartani, meg kellett változtatni egyrészt az (európai) emberek és a rendelkezésre álló föld arányát; másrészt a munka hatékonyságát. Az előbbit az Újvilág felfedezése tette lehetővé; az utóbbit pedig az, hogy a globális kereskedelmi rendszer újraépülésével lehetővé vált a minden korábbinál nagyobb méretű munkamegosztás.92
Az Indiai-óceán és Kína
A térség legnagyobb hatalma (miként már korábban is kitértünk rá) az 1400-as években Kína volt. A mongolok után regnáló Ming-dinasztia második uralkodója egyfelől Nankingból áttette a székhelyét Pekingbe, kevesebb, mint 150 km-re a mongolok ellen védő Nagy Faltól. Másfelől követeket küldött közép-Ázsiába, elfoglalta a mai Vietnam Annam nevű, északi részét, és tengeri expedíciókat indított az Indiai- Óceánra (Zheng He admirális vezetésével). A kereskedelmet eközben lényegében ugyanúgy kezelte, mint a Tang- és a Szong, illetve a gyűlölt mongol Jüan-dinasztia. Viszont miközben az előző uralkodó „az alapot a mezőgazdaság jelenti” politikája sikeres volt, aközben a mongolok által bevezetett papírpénzrendszer most összeomlott, és a Mingek végül újra megnyitották az ezüstbányákat. Ám mivel ez nem volt elég, Japánból kellett ezüstöt importálni.
1500-ra viszont már egyetlen kínai hadihajó sem volt az Indiai-óceánon, és a kínai haditengerészet már a saját partjai mellett sem hajózott. A visszavonulás egyik oka a korábban már említettek mellett az volt, hogy a Kínai Nagy Fal újraépítése és meghosszabbítása – amely távol tartaná a nomádokat – prioritást kapott. A kínai kereskedők viszont továbbra is vitorlát bontottak ebben az időszakban, mert a térség biztonságos volt, és miközben a Fekete Halál és a mongol birodalom összeomlása egy átfogóbb, 14. századi krízis jelei voltak, az Indiai-óceánon továbbra is indultak a kereskedelmi konvojok.
A térség kereskedelme három korszakra osztható. Az első kb. 650-ben az iszlám expanzióval kezdődött, az első jelentős változáshoz a Szong-dinasztia létrejötte vezetett 1000 körül, majd pedig az 1500 körül kezdődő harmadik korszak 1750 körül – az ipari forradalom idején – India brit kolonizációjával ért véget. Az első korszakban az arab kereskedők voltak meghatározóak az áruk szállításában és az eszmék terjesztésében egyaránt a Közel-Kelet és Délkelet-Ázsia meg Kína között, az 1000 és 1500 közötti periódusban pedig a kínai kereskedők versengtek velük. Az 1500-ig tartó első két korszakban az Indiai-óceán térsége önszabályozó volt; a hajók nem voltak felfegyverezve; a kikötők pedig nem voltak fallal körülvéve és megerősítve, és bár 1500 és 1750 között az európaiak a „fegyveres kereskedelem” elvét követték, egészen a késői 1800-as évekig és a gőzhajók elterjedéséig tartott, amíg az európaiak maguk mögé tudták utasítani az arab, indiai és kínai tengeri kereskedelmet.93
Átrendeződés: az iszlám világ és Afrika
Kína, illetve majd a jövőben felemelkedő Európa mellett az Óvilág más részeire is érdemes kitérnünk. Az iszlám a 7. századtól kezdve ugyan minden akkori hatalmat meggyengített, de korántsem volt mindent elsöprő erő: a bizánciak és Kína ellen tudott állni neki még akkor is, ha Eurázsiában 750-re új iszlám birodalom épült ki. Az volt az egyik legfontosabb hatása, hogy egységes nyelvi és vallási környezet jött létre, amely kedvező volt a kereskedelem, a gondolkodás és a kultúra számára. A másik fontos hatás pedig az volt, hogy az iszlámnak a mediterrán térségben történő expanziója elvágta Európát az Indiai-óceántól, a világ akkori kereskedelmének központjától.
A politikai egység viszonylag gyorsan felbomlott, de a függetlenné váló területek (mint amilyen például az Ibériaifélsziget is volt) továbbra is muszlimok maradtak. A nagy törést Bagdad 13. századi mongol feldúlása jelentette, és az utolsó ábbászida kalifa halála után három új muszlim birodalom emelkedett fel.
Először az ottomán: ők az iszlám világ nyugati területeit vonták ellenőrzésük alá. 1453-ra Konstantinápolyt is elfoglalták, és ekkoriban reális veszélynek látszott, hogy Ázsiától elzárva az európaiak még inkább marginalizálódnak, mint korábban. A török birodalom felemelkedése egészen I. Szulejmán uralkodásának végéig, 1566-ig tartott. A szintén muszlim száfavida dinasztia 1501-től uralkodott Perzsiában; a mogulok pedig India nagy részét hódították meg.94
Ezzel párhuzamosan Afrikában is átrendeződésre került sor. Itt i. sz. 500 körül már magasan fejlett civilizációk jöttek létre; a legnagyobb és legjelentősebb az iszlám megjelenésekor Ghána volt Nyugat-Afrikában. Három különböző ökoszisztéma (sivatag, szavanna, trópusi esőerdő) érintkezési pontjában feküdt, úgyhogy mindhárom termékeihez hozzá tudott férni. Az iszlám 7. századi, mediterrán térségben történő expanzióját követően azok az országok, amelyek részt vettek az északra irányuló, a Szaharán keresztül, a szubszaharai országok felé irányuló kereskedelemben, a 10. és a 12. század között tértek át az „igaz hitre”.



Az 1200-as és az 1400-as évek között a Ghána szerepét átvevő Mali tartotta ellenőrzése alatt és adóztatta meg majdnem az egész nyugat-afrikai kereskedelmet, és egyes esetekben akár 25 ezer tevéből álló karavánok indultak útnak. Amikor a birodalom fénykorában Mansa Musa a 14. század első felében Mekkába zarándokolt, akkor annyi aranyat osztogatott el, hogy ez 25 százalékos inflációt okozott Kairóban. Egyébként szintén a mameluk Kairóba érkezett az az afrikai arany is, amely a 14. és 15. században létfontosságú volt az európai gazdaság monetizációjához, meg ahhoz, hogy az európaiak fenn tudják tartani a fizetési mérlegüket Indiával szemben.
Kelet-Afrikában, a szintén iszlámra áttért városokban kozmopolita kultúra alakult ki a tengeri útvonalak mentén: itt az arabok, indiaiak, perzsák, malájok stb. mellett kínaiak is letelepedtek. Afrikára – mindent egybevetve – azonban nem a nagy birodalmak voltak a jellemzőek, hanem a fragmentáltság, és azt is alá kell húznunk, hogy nem volt olyan erős törekvés a területi hódításokra, mint másutt, mivel a földet nem tekintették személyes birtoktárgynak, és így az nem is lehetett a gazdagság alapja. Ehelyett a gazdagság forrása a munka fölött gyakorolt ellenőrzés volt.95
Az afrikai rabszolgaság: nem mi kezdtük
És ezzel el is jutottunk az afrikai rabszolgaság intézményéhez, amelynek a léte erre vezethető vissza. A főrendűek rabszolgákkal műveltették a földet, végeztették a ház körüli munkákat, rabszolgákon keresztül vettek részt a kereskedelemben, és így tovább. Nem feltétlenül a legalantasabb munkák jutottak nekik, inkább az volt a jellemző, hogy úgy tekintettek rájuk, mint akik „állandó gyerekek”, és a becslések szerint 750 és 1500 között akár évi 10 ezer afrikaiból lett rabszolga – ez összesen 5–10 millió embert jelent.
A 11. századra Nyugat-Európában teljesen megszűnt a rabszolgatartás – minden bizonnyal annak a keresztény doktrínának a hatására, mely szerint egy keresztény nem lehet egy másik keresztény rabszolgája. Aztán a „hosszú 13. század” folyamán a nyugat-európaiak elkezdtek részt venni a rabszolga-kereskedelemben.
A 14. század közepén befejezett útleírásában Ibn Battuta arról számolt be, hogy nem egyszer találkozott a Szaharán keresztül északra vitt rabszolganőkkel, vagyis a nyugat-afrikai rabszolga-kereskedelmet az európaiak nem „találták fel”, csak belekapcsolódtak. Viszont az európai rabszolga csak azt követően kezdett „fekete rabszolgát” jelenteni, hogy Kaffa 1474-es török bevételét követően kihaltak az ázsiai származású rabszolgák Európában.
Afrikáról két további dolgot érdemes megemlíteni: először is, hogy itt nagy és jól működő birodalmak is létrejöttek, mire az európaiak megérkeztek a 15. században, és hogy belső kereskedelmi hálózatok alakultak ki, miközben elsősorban a mezőgazdaság, a bányászat és a fémfeldolgozás volt meghatározó. Másfelől azt, hogy Afrika a világrendszer részeként működve elsősorban aranyat és rabszolgákat adott cserébe a más világrégiók manufaktúratermékeiért.96
A puskapor Európája és a földsánc
1400 körül Kína ugyanolyan fajsúlyú nagyhatalom volt, mint ma az USA, Európa viszont több száz kisebb politikai egységre volt felosztva. Az első nagy törést ezen a földrajzi területen a Nyugat-Római Birodalom bukása jelentette; a másodikat az iszlám felemelkedése. Az eredmény pedig a „rurális védekezési mód” kialakulása lett, amikor a hegytetőn található vár védte a völgyben található földeket. Ez a 11. századra egész Nyugat-Európában elterjedt.
A mongolok azonban nem csak a Fekete Halál elterjesztése, hanem a tűzfegyverek révén is hatással voltak Európára. Ezeket a nyugatiak nem csupán átvették (és 1327-ben már egészen biztosan használták is), de két ponton jelentősen tovább is fejlesztették: a lövedéket tökéletesítették, illetve mivel voltak harangöntőik, ezért az erre a célra kifejlesztett technológiákat elkezdték az ágyúknál is alkalmazni. A tűzfegyverek megjelenése aztán elvezetett a kor a legműködőképesebb „háborús gépezetének” a létrehozásához.
Hosszú távon azok bizonyultak sikeresnek, akik eléggé sok, gazdag várossal rendelkeztek a háborúk finanszírozásához, miközben a vidék elég embert tudott adni a katonáskodáshoz. Tehát szuverén módon ellenőrzést tudtak gyakorolni a területeik felett, és a tűzfegyverek megjelenését követően ez a politikai hatalom konszolidációjához vezetett.
Eközben úgy tűnt, hogy a súlypontnak a védekezésről a támadásra való áttolódása (mivel az ágyúk képesek voltak lerombolni a kőből épült várakat) lehetővé teszi, hogy egyetlen hatalom hajtsa az uralma alá egész Európát. Amikor azonban 1500-ban a pisaiak a kőfal mögött földsáncot emeltek, amely elnyelte az ágyúgolyók erejét, akkor a támadók nem tudták bevenni a védműveket. Az újítás gyorsan megjelent Európában mindenütt, és innentől kezdve ismét lehetősége volt a kisebb államoknak is, hogy hatékonyan védekezzenek, és Európa egyetlen birodalomban való egyesítése katonailag lehetetlenné vált.97
Európából Ázsiába az óceánon át – nem pedig fordítva
A középkori európai uralkodók két dologra törekedtek: hatalomra és gazdaságra, de még az 1300-as években is az volt a fő probléma, hogy amennyiben elfoglaltak is egy újabb területet, az szintén meglehetősen szegény és gyéren lakott volt. A földműveseknek sok esetben nem állt a rendelkezésükre elég takarmány ahhoz, hogy télen is életben tudják tartani az



állataikat, tehát inkább levágták, és a húst sóval, illetve fűszerekkel (elsősorban borssal) tartósították. Ez viszont Ázsiából származott, és így állandó versengés folyt az ottani szállítmányok ellenőrzése felett. Méghozzá nem csak békés eszközökkel, ráadásul a hajókat a kalózkodás ellen is meg kellett védeni, ezért a földközi-tengeri hajók fel voltak fegyverezve, és a matrózok egyben katonák is voltak.
Mivel az iszlám világ elvágta Ázsiától az európai kereskedelmet (az egyetlen kivételt – miként korábban már említettük – Velence jelentette), ezért a portugálok Tengerész Henrik idejétől kezdve Afrika nyugati partjainál nyomultak előre. Egyfelől, mivel Gibraltár szikláit akkoriban még a muszlimok tartották ellenőrzésük alatt, másfelől, mivel ismerték az arra vonatkozó arab hagyományt, mely szerint az Indiai-óceán nem beltenger, hanem összeköttetésben áll az Atlanti-óceánnal. És úgy gondolták, hogy ha sikerülne eljutniuk Indiába a tengeren, akkor ez nem csak azt jelentené, hogy kiütik a velenceieket a nyeregből, de azt is, hogy ezzel csapást mérnek az egyiptomiakra, és ezzel lényegében a keresztesek háborúját folytatják. Bartolomeu Dias 1488-ban jutott el a Jóreménység fokához, és mivel úgy érezték, hogy már közel járnak a sikerhez, a portugálok az Ázsiába vezető atlanti útvonalat ajánlgató Kolumbuszt már csak ezért sem támogatták. Amikor azonban 1493-ban kiderült, hogy Kolumbusz „sikerrel járt”, akkor megkettőzték erőfeszítéseiket, és Vasco da Gama 1498-ban vetett horgonyt Kalkuttában. Hamarosan számos kereskedővárost foglaltak el; de tengeri győzelmeik ellenére sem voltak képesek ellenőrzésük alá vonni vagy monopolizálni az ottani kereskedelmet. Megjelentek a Dél-kínai tengeren is, és összecsaptak a kereskedelmi jogokért, illetve kereskedtek a japánokkal. A Tordesillas-i szerződésre hivatkozva azt hangoztatták, hogy az Indiai-óceán az ellenőrzésük alá tartozik. Egyes ázsiai uralkodók eközben fallal kerítették körül a városaikat, és tűzfegyvereket vásároltak. Kezdetben a portugál blokád megtörése és a portugál hajók elfogása volt a céljuk, de a későbbiekben, miután számos nagyméretű és jó minőségű ottomán ágyút importáltak, már nem csak megvédeni voltak képesek magukat.
Az európaiak eközben persze meg is ideologizálták a „fegyveres kereskedelmet”. Amikor 1602-ben a németalföldiek megalapították a Holland Kelet-Indiai Társaságot (Vereenigde Oost-Indische Compagnie), akkor ez monopóliumot tudott létrehozni. Minden bizonnyal a VOC-é volt a világ első ismert logója. 98 Amikor 1603-ban a hollandok elfogták a Santa Catarina nevű hajót, és a portugálok visszakövetelték, akkor egy Hugo Grotius nevű delfti ügyvéd azzal érvelt, hogy mivel a spanyolok blokád alá vonták Hollandiát, és mivel ez háborús cselekedetnek számít, ezért a hollandoknak joguk van ellenséges járműként kezelni a hozzájuk tartozó portugál vitorlásokat is. Később az érvelést kibővíttette azzal, hogy a kereskedelem mindenkit megillető jog (ezt korábban még senki sem mondta ki), tehát senkinek sincs joga a tengeri kereskedelmet meggátolni, elvégre, ha a kereskedelem szabad, akkor a tengeri utaknak is szabadoknak kell lenniük. Amiből az következik, hogy a spanyoloknak nincs joguk kisajátítani az ázsiai tengeri kereskedelmet, és nem fogadható el érvként, hogy elterjesztették a kereszténységet azokon a részeken, ahol megjelentek. „A vallási törvényeknek [ugyanis] semmi közük a természeti vagy társadalmi törvényekhez”. A VOC innentől kezdve felhatalmazva érezte magát, hogy fegyverrel lépjenek fel bárki ellen, akiről úgy vélte, hogy gátolja a tevékenységét.99
Policentrikus világrendszer 1500-ban
Az Eurázsiából és Afrikából összetevődő világrendszer ekkoriban policentrikus volt, három főbb középponttal (Kína, India, muszlim világ) és jellemzően békés kereskedelemmel. Egyes részek (elsősorban Kína és India) technológiailag fejlettebbek voltak a többinél, és így olyan manufaktúra-termékeket tudtak előállítani olcsóbban és jobb minőségben, amilyeneket mások nem. Ezzel párhuzamosan bizonyos nyersanyagok/termékek (például fűszerek) csupán a Föld egyes részein voltak megtalálhatóak, és a fogyasztói ízlés és a társadalmi elvárások változásai egyre nagyobb igényt támasztottak a luxuscikkek iránt.
Ebben a rendszerben az európaiak nem igazán tudtak mit kínálni a világ többi részének (talán a gyapjút meg az Afrikának szállított tűzfegyvereket leszámítva), miközben a fegyveres kereskedelemhez voltak hozzászokva. Emellett megtanultak a nyílt tengeren hajózni (ez nem csak az Amerikák esetében volt alapvető fontosságú, de az Indiai-óceánon is előnyt jelentett), és az Újvilágból beáramló ezüstnek köszönhetően képesek voltak „jegyet venni az ázsiai vonatra”.100
A hódszőr kalap meg a tűzfegyverek
Tmothy Brook kanadai történész érdekes példákat hoz fel arra, hogy ebben a korszakban a különböző hatások miként terjedtek tovább. A kalapkészítők a 15. századig az európai hód szőréből készítettek kalapot, amikor azonban a hódok ritkává váltak (és az északi erdők csökkenése is csökkentette természetes élőhelyeik számát), akkor Skandináviában folytatódott a prémvadászat. És amikor itt is kiirtották őket, akkor gyapjúfilcet kezdtek a kalapokhoz használni, ám az nem volt eléggé szilárd. Aztán Szibériáról és Kanadáról kiderült, hogy hódban gazdagok, és ennek hatására 1580 után presztízskérdéssé vált, hogy kinek van hódprémből a kalapja. Egy Samuel Champlain nevű francia felfedező egyenesen azért akarta magasan tartani a hódszőrme árát, hogy ebből fedezze a Kanadán keresztül Kínába vezető út költségeit.101 Ugyanis az, hogy miként „lehetne eljutni Kínába..., olyan könyörtelen kényszerítőerővé nőtte ki magár, amely nem csupán a 17. századi Európa és Ázsia, hanem a közöttük levő területek nagy részének történelmét is meghatározta”, írja Brook.



A muskéta mostanra „átrajzolta Európa térképét”, ugyanis megjelenése után nem a hadsereg nagysága, hanem a felfegyverzettsége lett a döntő tényező, és a németalföldiek is ennek köszönhették, hogy sikeresen fel tudtak lépni a spanyolok ellen.
De Európán kívül már korábban is felbukkant: az első nehézmuskéta két portugálnak köszönhetően jelent meg Japánban a 16. század közepén, és az ottaniak 1592-ben a Korea elleni invázióban már több tízezer ilyennel rendelkeztek. Aztán az 1630-as években a japánok elhatározták, hogy véget vetnek a fegyverfejlesztés és fegyverkezés koevolúciós spiráljának, és az 1800-as évek második feléig nem is használtak tűzfegyvereket. Vagyis ez sikeres fegyverkezéskorlátozási kísérletnek bizonyult. Amikor viszont a New Amszterdam-i hollandok bárkinek válogatás nélkül hajlandóak voltak tűzfegyvert eladni, akkor hamarosan az ellenségeik is az ő puskáikkal lőttek rájuk, és a fegyvereladás tiltásával jó tíz évet késtek, tehát a technológia korlátozása ez esetben nem volt eredményes.102
A geográfiai háttér: Ptolemaiosz és az Újvilág
Az európai hódítások megfelelő kartográfiai háttér nélkül nem lettek volna lehetségesek.
Már Arisztotelész arra a következtetésre jutott, hogy a Föld gömbölyű – és emellett viszonylag kicsi is.
A következő lépésben Ptolemaiosz i. sz. 140 körül az Indiai-óceánt beltengerként ábrázolta – ami azt jelentette, hogy nincs értelme Afrika megkerülésével kísérletezni. Ugyanígy beltengernek vélte az Atlanti-óceánt is. A számításaiból kirajzolódó „szárazföldi Föld” 60 millió négyzetkilométerrel volt kisebb a valóságosnál, és ez a tévedés aztán a későbbiekben bátorításul szolgált mindazoknak, akik nyugat felé indulva akartak Indiába eljutni. Érdemes eltűnődni rajta, hogy mennyiben alakult volna másként a történelem, ha Európa olyan eredményeket vesz át (márpedig ilyenek is voltak), mely szerint a bolygónk jóval nagyobb.
A rómaiakat nem érdekelték a terra incogniták, a középkorban pedig elvileg három tengeri civilizáció jöhetett volna szóba, mint az Újvilág felfedezője: a vikingek, az arabok és a kínaiak.
A 10. századi vikingeknek megvoltak a (legalább egyszeri úthoz) szükséges navigációs eszközeik, de nem volt motivációjuk; a kínaiak pedig a 15. század elején megfelelő technológiával és bizonyos motivációval is rendelkeztek. Az azonban, hogy a keleti világot behajózták, még akkor sem szükségképpen folytatódott volna Afrika megkerülésével (hiszen minek), ha a császári politika közben nem vesz más fordulatot.
A kínaiak mellett legfeljebb az arabok jöhettek volna számításba „globalizátorokként” a 9–10. században. Al-Ma'mun ábbászida kalifa pedig a 9. század elején csillagászok és geográfusok bevonásával kidolgoztatta a „Bagdadi világtérképet”, amelyen az is látszik, hogy a földrészeket óceánok veszik körül. A kelet felé történő terjeszkedésből aztán a belső vallási ellentétek miatt nem lett semmi, noha rendelkeztek volna a szükséges földrajzi tudással. Az viszont kérdéses, hogy mi motiválta volna őket arra, hogy nyugat felé is elinduljanak, és szisztematikusan felderítsék azokat az utakat és megoldásokat, melyekre a nyugatiaknak azért volt szükségük, mert a keletiektől éppen az iszlám vágta el őket.
A 13. század végén az európaiaknál, ellentétben a mongolokkal, kínaiakkal vagy arabokkal, még mind a tudás, mind a motiváció, mind pedig a lehetőség hiányzott ahhoz, hogy globális ambíciókat dédelgessenek. A 14. században azonban elterjedtek a portolánok meg az iránytű. Közben kezdett ismertté válni a görög filozófia, és ezzel együtt közkeletűvé vált az a meggyőződés, hogy a Föld gömbölyű. A korszak geográfiai csúcsteljesítménye Fra Mauro és Andrea Bianco nevéhez fűződik: ők a térképüket Muranóban, a 15. század közepén állították össze a portugál Alfonz király számára. Ez az ábrázolás már azt sugallta, hogy a Földet „be lehet hajózni”.
A portugál udvar azért érdeklődött a Fra Mauro-féle térkép iránt, mert Tengerész Henrik afféle kutatóintézetet hozott létre a földrajzi (tengeri) felfedezések elősegítésére. Itt fejlesztették ki a karavellát is. A Fra Mauro-féle térkép azt mutatta, hogy Afrika körülhajózható, és ezen az úton el lehet jutni Indiába. A hit terjesztése mellett a fűszerek, a rabszolgák és az arany lehettek Kolumbusz fő motivációi, aki Ptolemaiosz alapján úgy vélte, hogy „a világ nem olyan nagy, mint amilyennek a tömegek gondolják”. A portugálok viszont a rekonkviszta lezárulásával már nem érdeklődtek a hit további terjesztése iránt, és arról is meg voltak győződve, hogy egy nyugat felől Indiába tartó tengeri út túlságosan hosszú ahhoz, hogy bárki túlélje (csak azzal nem számoltak, hogy közben létezhet még egy kontinens). Ezért fordult aztán Kolumbusz a spanyolokhoz, és közben azt remélte, hogy találkozni fog Vasco da Gamával Indiában.103
Felosztani a világot, mint egy almát: Tordesillas és Magellán
Eddig három nagy versenyfutásra került sor a világ fel-, illetve újra felosztásáért.
Az első az 1494-es tordesillasi szerződés; a második az ezt követő évszázadokban az angolok és franciák közötti kötélhúzás volt azzal kapcsolatban, hogy hol menjen keresztül az első hosszúsági kör a 19. század végén. A harmadik korszak a hidegháború részeként, 1957-ben az első szputnyikkal kezdődött, és a berlini fal leomlásával ért véget (itt pedig az volt a tét, hogy hol húzódjon a határ a kapitalista és a szocialista országok között).
Az első történet azzal kezdődött, hogy egy 1481-es pápai bulla a Kanári-szigetektől délre fekvő földeket a portugáloknak ítélte. 1493-ban viszont, Kolumbusz felfedezéseit követően, a spanyol származású VI. Sándor pápa olyan felosztást



deklarált, ahol a választóvonal az Atlanti-óceánt észak–déli irányban szeli keresztül 500 km-re nyugatra a Zöld-fokiszigetektől. Ez a spanyoloknak kedvezett volna, hiszen minden újonnan felfedezett nyugati föld őket illette volna meg, viszont a portugálok rá tudták venni a tárgyalásra a Spanyol Birodalmat.
Az eredmény pedig az 1494. június 7-i tordesillasi szerződés lett, amikor „nyolc ember egy poros kasztíliai településen két részre vágta az almát”, ahogy Alex MacGillivray fogalmaz a globalizáció történetéről írva, és ezzel a történelem folyamán talán először osztották fel az egész Földet.
A 16. század elejére a portugálok ellenőrizték a Fűszer-szigetek felé vezető utat, és egy ajándékukat meghálálandó, a pápa egy bullában minden olyan területet nekik adományozott, amelyet keletre vitorlázva el lehet érni (azaz a spanyol tevékenységi kört az altlanti vizekre korlátozta). A portugál származású, de spanyol szolgálatban álló Magellán ezért indult nyugat felé (de egy összecsapásban meghalt a Fülöp-szigeteknél, és ezért helyettese, Sebastian del Cano lett a Föld első körülhajózója).104
82 Braudel, Fernand: Civilization and Capitalism 15th 18th Century. The Structures of Everyday Life (University of California Press, 1992), p. 90.
83 Sen, Amartya: More Than 100 Million Women Are Missing. The New York Review of Books (Volume 37, Number 20) http://houstonhs.scsk12.org/~mrobinson/Mr._Robinsons_Web_Site_at_Houston_High_School/Population_files/6.%20More%20Than%20100%20Million%20Women%20Missing.pdf
84 Goudsblom, Johan: Időrezsimek (Typotex, 2005), p. 68–69.
85 Marks, Robert B.: The Origins of the Modern World. A Global and Ecological Narrative from the Fifteeenth to the Twenty-first Century (Rowman, 2007), p. 21–24.
86 Goudsblom, Johan: Tűz és civilizáció (Osiris, 2002), p. 28–52.
87 Goudsblom, J., Időrezsimek, p. 103–104.
88 Marks, R., ibid, p. 27–29.
89 Marks, R., ibid, 29–30.
90 Marks, R., ibid, p. 30–32.
91 Gernet, J., ibid, p. 334–337.
92 Marks, R., ibid, p. 39.
93 Marks, R., ibid, p. 44–51.
94 Marks, R., ibid, p. 53–54.
95 Marks, R., ibid, p. 55–56.
96 Marks, R., ibid, p. 56–57.
97 Marks, R., ibid, p. 58–60.
98 Brook, Timothy: Vermeer kalapja (Európa, 2009), p. 28–29.
99 Brook, T., ibid, p. 94–98.
100 Marks, R., ibid, p. 63–64.
101 Brook, T., ibid, 62–68.
102 Brook, T., ibid, p. 57–59.
103 MacGillivray, A., ibid, p. 36–48.
104 MacGillivray, A., ibid, p. 55–58.



1.7 1500 után: világutazás, kommunikáció,
nagybirodalom
6.Johan Hendrik Weissenbruch: Hajók a rakparton (19. század) http://www.wikipaintings.org/en/johanhendrik-weissenbruch/ships-on-a-quay
Egyvégtében megkerülni (és közben életben maradni)
Magellán idejében mintegy három évig tartott a Föld körülhajózása – mármint, ha az ember túlélte egyáltalán. Az első olyan expedícióra, ahol nem veszett oda egyetlen hajó sem, 1615–17-ben, Jacob LeMaire és Willem Cornelis Schouten vezetésével került sor. Cook hajói pedig mindkét alkalommal három év alatt tették meg az utat – viszont egyetlen embert sem halt meg skorbut miatt, és új korszak kezdetét jelezte: Vasco de Gama mintegy 160 emberéből még 100-at veszített el emiatt.
Kolumbusz után ugyan számos fejlesztésre került sor, de rendszerint nem az volt a cél, hogy a legénység egészséges maradjon. 1611-ben viszont James Lancaster angol kapitány négy hajójából egy legénységének citromlevet adott, és ezzel minimalizálta a skorbutot – miközben a másik három hajó tengerészeinek fele már félúton nem volt életben. De James Lind brit hajóorvos csak 1747-ben ismételte meg Lancaster kísérletét, és egészen 1795-ig tartott, mire a hadiflotta átvette az újítást. A kereskedelmi hajózás pedig csak 1865-re.



És hasonlóképpen: a 19. század közepéig a Föld körüli hajózás más szempontból sem lett sokkal biztonságosabb vagy éppen gyorsabb. A gőzhajók elterjedésével viszont az az út, amely 1850 körül 300, 1869ben kevesebb, mint 100 napig tartott, és a Szuezi-csatorna megnyitása tovább „zsugorította” a távolságot.105
A Föld alakja és egyesítése
Az 1770-es évekig, Cook útjaiig a térkép tele volt fehér foltokkal. A történész Eric Hobsbawn úgy fogalmaz, hogy „nem volt olyan, hogy egy világ”, és mai szemmel nézve kevesen is indultak útnak. Tehát a gyarmati kormányzásban is csupán kevesen vettek részt: Indiában például 1801-ben alig 31 ezer brit volt, de 1870-re lehetővé vált a Verne-féle 80 napos, Föld körüli út, és ez megváltoztatta a helyzetet. Ráadásul 1840 és 1910 között 70 százalékkal csökkent az atlanti átkelés ára, és az I. világháború kitörésekor közel 170 évi millió tonna árut szállítottak az óceánokon – leginkább már gőzhajókkal.
Közben kiépült a nemzetközi vasúti hálózat is, bár Oroszországban csak 1916-ra vált állandóvá a vasúti összeköttetés Szibériával; és az európai vasútvonalakat is teljesen túlterhelte, amikor francia katonákat kellett az I. világháborús olasz hadszíntérre szállítani. De ennek ellenére is ez volt az a korszak, amikor a Föld gyorsabban „zsugorodott”, mint bármikor korábban.
A távolsági utazás egyik összetevője a pontos időmérés volt. Ebben a legnagyobb előrelépést az angol John Harrison érte el, aki az 1760-as évekre megalkotta az első működőképes kronométert – amit korábban Newton is lehetetlennek tartott.
Emellett szükséges volt a Föld valódi alakjának meghatározása, illetve a kezdő hosszúsági kör kijelölése is. Pierre Méchain és Jean-Baptiste Delambre a 18. század utolsó évtizedében, a forradalmi Franciaországban végezték el a meridiánmérést (egyikük dél felől, Dunkerque-ből, a másik észak felől, Barcelonától indult).
1799-re elkészült a platina méterrúd is. Napóleon viszont, aki korábban a forradalom által bevezetett méter nagy támogatója volt, még visszaállította az ancien régime mértékegységeit, mivel látta, hogy az új rendszer mennyire népszerűtlen, és a 19. században az is nyilvánvalóvá vált, hogy mivel a Föld nem teljesen szabályos alakú, ezért „közvetlenül a természetből” nem lehet levezetni a métert (márpedig az eredeti elképzelés szerint a Párizson átmenő délkörön alapult). 1986-ban pedig a GMT-t (Greenwich Mean Time, amely a Föld tengely körüli forgásán alapult) az atomalapú UTC (Co-ordinated Universal Time) váltotta fel.106
A nagy meridiánvita és a holnapi nap kezdete
Közben sor került a Föld „második felosztására” is. A 19. századra három hely maradt versenyben a meridián kezdőpontjáért folytatott küzdelemben: Greenwich és Párizs mellett El Hierro. Ptolemaiosz is azt javasolta, hogy ezt a valahai római világ nyugati határán elhelyezkedő szigetet használják meridiánpontként. Az angolok viszont előbb inkább a gizai piramist preferálták; a későbbiekben pedig Greenwich-t. A kérdésnek az elvieken túl nagyon is gyakorlati jelentősége is lett a 19. század közepére, ugyanis a vasút elterjedésével szükségessé vált az egységes időzónarendszer kidolgozása (az USA-ban ekkoriban például háromszáz hivatalos időzóna volt).
Ebben a korszakban ugyan erős volt a rivalizálás a nagyhatalmak között, de azért törekedtek az együttműködésre is, és 1914-re több mint harminc nemzetközi szervezet jött létre, kezdve a Nemzetközi Geodéziai Társasággal és befejezve a szellemi tulajdon és az ipari szabványok meg az emberi jogok szabályozására létrehozott szervezetekkel. Az együttműködést példázza az is, hogy 1884-ben az USA összehívta a Nemzetközi Meridián Konferenciát Washingtonba. Tordesillas-szal (vagy éppen a mai, hasonló



találkozókkal) szemben sem a franciák, sem a britek képviselői nem jogászok vagy politikusok, hanem természettudósok voltak, akik végül Greencwich mellett döntöttek.
Viszont a Nemzetközi Dátumválasztó, amely nagyjából a Földnek az első meridiánnal ellentétes oldalán fut, azon kevés dolgok egyike, amelyet nem rögzít nemzetközi szerződés, tehát a közelében található országok eldönthetik, hogy melyik oldalán akarnak élni.
Például a Fülöp-szigetek, miután egyre inkább elveszítette a kulturális és gazdasági kapcsolatokat DélAmerikával és Spanyolországgal, úgy döntött, hogy 1844. december 30-át 1845. január 1-je fogja követni, vagyis azonos időzónába került Ázsiával (ami persze a tordesillasi szerződés „felülírását” is jelentette). Amikor az USA 1867-ben 7,2 millió dollárért (kb. 100 millió mai dollárnak felel meg) megvette Oroszországtól Alaszkát, akkor itt az amerikai időszámítással való összehangoláshoz nem egy, hanem 12 napot kellett ugrani. A legutóbbi dátumválasztó-módosításra pedig 1995-ben került sor, amikor a számos csendes-óceáni szigetből álló Kiribati (melyet addig kettévágott a dátumválasztó) úgy döntött, hogy egységesen a nyugati időzónához fog igazodni.107
Kevesebb, mint 80 nap alatt a Föld körül
Lássuk most, hogy eközben miként változott a távolsági utazás. Phileas Fogg Verne szerint mai áron kb. egymillió dollárt költött 1872-ben a Föld megkerülésére. Nellie Bly viszont, az oknyomozó újságírás amerikai úttörője 1889-ben, a New York World megbízásából, már mindössze 200 aranyfonttal indult útnak ugyanennek a távnak a megtételére. Ez ma 13-14 ezer fontot érne, és azért nem amerikai ezüstdollárt vitt magával, mert nem volt benne biztos, hogy bárhol is elfogadnák. A lap szerkesztője egyébként attól is tartott, hogy mivel Bly csak angolul beszél, ezért nem tudja majd megértetni magát. Végül 72 nap, 6 óra és 11 percre volt szüksége, és persze rögtön sztár lett belőle.
1919-ben beindult az első, kereskedelmi repülőjárat Párizs és Brüsszel között; 1922-ben pedig a Cunard bejelentette, hogy a Laconia nevű hajóján Föld körüli utat lehet tenni.
1924-ben az amerikai Air Service pilótái repülték először körül a Földet: ehhez 175 napra, vagyis több mint kétszer annyi időre volt szükségük, mint Bly-nak. A 20-as években még nem repülőgép, hanem a Graf Zeppelin léghajó volt a leggyorsabb: 21 nap alatt teljesítette a feladatot.
Az első egyszemélyes világrepülésre a 30-as évek első felében került sor (Willey Post 7 nap és 19 óra alatt ért vissza a kiindulási pontra). A II. világháború után pedig már a sugárhajtású gépeké volt a vezető szerep: 1949-ben az amerikai légierőnek még 4 nap kellett, de amikor 1954-ben megjelent a Boeing 707-es, az első sugárhajtású utasszállító, akkor a középosztály számára is elérhetővé vált a dolog. És 1995-ban az Air France Concorde-ja 31 óra alatt repülte körül a Földet.
Ugyanezt a világűrből még gyorsabban meg lehet csinálni. A Szputnyik volt az első mesterséges hold 1957ben, és miközben 3 hónap alatt 1400-szor kerülte meg a bolygónkat, még egy jobb minőségű binokulárral is látni lehetett. A „szputnyiksokk” aztán elvezetett a NASA meglapításához; a tudományos és katonai kutatások költségvetésének nagymértékű növeléséhez; a tengeralattjáróról indítható Polaris nukleárisrakéta-programhoz; az amerikai matematikaoktatás felfutásához; valamint annak a projektmenedzsment-módszernek a kidolgozásához, amelyet aztán a nagyvállalatok is átvettek.
A következő elnökválasztáson Kennedy arról beszélt, hogy ha „valaki körülrepüli a bolygónkat, akkor [azt] Ivánnak fogják hívni”, és ez szerinte azért baj, mert „ha a szovjetek ellenőrzésük alatt tartják a világűrt, akkor a Földet is ugyanúgy ellenőrzésük alatt tudják tartani, mint ahogy az elmúlt évszázadokban azok uralták a szárazföldeket, akik a tengereket... Nem lehetünk másodikak ebben a létfontosságú versenyfutásban”.
1961-ben aztán valóban a szovjetek juttattak ki elsőként embert a világűrbe, de Kennedy két évvel később az



ENSZ-ben már egy esetleges közös amerikai–szovjet holdprogramról beszélt mint elvi lehetőségről. Ám 1975ig kellett várni arra, hogy Alekszej Leonov és Tom Stafford kezet fogjanak a világűrben, és véget érjen az űrrivalizálás.108
Utólag úgy tűnik, hogy egyfelől teljesen mindegy volt, hogy melyik nagyhatalom jut ki előbb a világűrbe; a szovjetek nem nyerték meg a hidegháborút, és hasonlóképpen az USA-t sem segítette fölényhez a holdra szállás, mivel az nem a sikerének a biztosítéka volt, hanem az indikátora. És tévesnek bizonyult az a feltételezés is, hogy a világűr hamarosan hadszíntérré fog válni: erre mindmáig nem került sor.
Utazás helyett telekommunikáció?
Daniel Boorstin amerikai történész szerint „míg a kommunikáció valaha a közlekedés alacsonyabbrendű pótléka volt, ma már gyakran ezt részesítjük előnyben”. 1958-ban egy amerikai műhold, a SCORE (amely így az első telekommunikációsa műholddá vált) Eisenhower karácsonyi üdvözletét sugározta majdnem két héten keresztül. 1962-ben már a TELSTAR 1-et állították pályára: ez tévéadást, telefonhívást és faxolt képeket is továbbított. Az 1966-os foci-vb meccseit már 6 transzatlanti műhold sugározta tovább (és bár az űrkutatásban a szovjetek vezettek, a telekommunikációs műholdak terén az elejétől le voltak maradva).
Az első száloptikás kapcsolatot (ez még mindössze két tévécsatornát tudott továbbítani) 1976-ban építették ki Nagy-Britanniában. Hosszú távon pedig az űrversenyfutás egyik „spin-off-ja” a 24 műholdból álló és 1978tól kiépített GPS volt, amely „szelektív hozzáférhetőségét” Clinton csak 2000-ben szüntette meg (és azóta a civilek is ugyanolyan pontos helymeghatározást használhatnak, mint a katonák). A másik „spin-off” – mint közismert – az internet. Ennek a története azzal kezdődött, hogy 1967-ben a Pentagon DARPA (Defense Advanced Research Project Agency) kontraktorai négy különböző egyetemről nekiálltak kiépíteni egy hálózatot ARPANET néven. 1969-ben küldték el rajta az első üzenetet. Az e-mail szolgáltatás 1972-ben jelent meg, és 1975-ben mintegy 2 ezren használták.109
Az internet második korszaka akkor kezdődött, amikor 1979-től új kereskedelmi infrastruktúra épült rá: a CumpuServe ebben az évben jelent meg a színen; két nagy riválisa az America OnLine (AOL) és a Prodogy volt.
A harmadik korszak kezdete pedig az volt, amikor az amerikai kormány 1993-ra „politikai szimbólummá” tette az internetet, és az elvileg mindenki számára elérhetővé vált. Egyes vélemények szerint a webet megalapozó hiperlink Gutenberg óta a legnagyobb előrelépés. Ehhez az időszakhoz fűződik az a meggyőződés, hogy „a zárt – rossz, a nyitott – jó”, és így hosszú távon egyes remények szerint „angyali kör” fog kialakulni (és a nyílt megoldások további nyílt megoldásokhoz vezetnek – akár a társadalomban is).110 A technológia azonban önmagában mindig semleges, és jó meg rossz célra egyaránt felhasználható, tehát erre hiába is várnánk.
Európai szuperbirodalom nélkül
1500 után persze hasonlóképpen kulcsszerepet játszott a technológia, méghozzá elsősorban a hajózás. Emellett a kornak három fő jellemzője volt.
A hajózásnak köszönhetően most először kerültek állandó kapcsolatba egymással a Föld eddig izolált részei is. Egyfelől 1500 körül Európa és az Újvilág között – Kolumbusznak köszönhetően – jött létre összeköttetés;



másfelől 1571-re a spanyolok a Fülöp-szigeteken alapítottak kolóniát, és ez lehetővé tette a pacifikus térség és Kína közötti kapcsolat kiépítését. Mivel 1492 után megindult az áruk, eszmék, fertőzések stb. cseréje, bizonyos értelemben indokolt az első globalizációról beszélnünk.
Másodszor: az eurázsiai birodalmak továbbra is fejlődnek és virágoznak, sőt a 16. század meghatározó és legsikeresebb államformái maradnak. Ma viszont azért a nemzetállam a jellemző, mert amikor a spanyolok az újvilági erőforrásokat kihasználva egyfajta szuperbirodalmat akartak kiépíteni, akkor az európaiak ezt meggátolták, és eközben egy új nemzetközi politikai rend is létrejött.
Végezetül: kiemelendőek az európai szerveződés sajátosságai. Az itteni államok kicsik voltak (különösen az ázsiaiakhoz képest), és rendszerint kölcsönt kellett felvenniük, illetve a határaikon belül nem állt a rendelkezésükre minden erőforrás, ami a hadviseléshez kellett. Amennyiben Spanyolország képes lett volna egy európai birodalmat kiépíteni, illetve felszámolni az államközi háborúkat, akkor győzhetett volna. A háborús körülmények azonban inkább az angol és francia állammodellnek kedveztek a 16–17. században, és ez oda vezetett, hogy a 18. századi európai konfliktusok jelentős része ezen két ország között zajlott.
A 18. század végére a britek kerekedtek felül, és eközben India meggyengült, Kína pedig megerősödött. Amikor pedig ellentétbe kerültek egymással, akkor a két, teljesen eltérően szervezett rendszer legerősebb játékosai: Kína és Nagy-Britannia csaptak össze a 19. században.111
Világbirodalmak világa
De egyelőre maradjunk még a birodalmak fénykoránál. 1500 után öt nagy eurázsiai birodalom emelkedett fel, és ez egyben a nomádok korszakának lezárulását is jelentette: keleten Kína, a középső területeken Oroszország, a mogul India délen; a száfávida Irán délnyugaton és az ottomán nyugaton vált meghatározóvá. Bár nem teljesen egyszerre jöttek létre és nem is voltak egyformán sikeresek, 1775 körül a „távoli nyugati”, európai részt kivéve egész Eurázsiát ők uralták. A legdrámaibb változások Oroszországban és Kínában játszódtak le: az előbbi megnégyszerezte, az utóbbi megduplázta a területét a 19. század kezdetéig.
Oroszország az 1300 utáni másfél száz évben legyőzött ugyan más, oroszul beszélő hercegségeket, de az igazi áttörést az jelentette, amikor IV. (Rettegett) Iván az Urálon túlra; északon a Barrents-, délen pedig a Kaszpi-tengerig terjeszkedett. Az 1600 körül trónra kerülő és 1917-ig uralkodó Romanovok pedig Szibérián keresztül egészen a Csendes-óceánig tolták ki a határokat, és míg a 18. században Nagy Péter és Nagy Katalin a balti népeket meg Lengyelország egy részét is uralma alá hajtotta, aközben Ukrajnát és a Krím-félszigetet is meg tudta szerezni.
Kína a világ legrégebben, i. e. 220 óta folyamatosan létező birodalma. Itt az 1500-ban uralkodó Mingdinasztiát az 1600-as évek közepére a mandzsu Qing-dinasztia váltotta fel, amely alatt a birodalom az 1770-es évekre elérte legnagyobb kiterjedését. Kína ekkoriban egyfajta „hűbéri kereskedelmi rendszer” középpontja volt, és Kelet-Ázsia jelentős része mellett olyan területek felett is ellenőrzést gyakorolt, melyek hivatalosan nem voltak a részei.
A mogul, a száfávida és az ottomán birodalmak sok mindenben hasonlítottak egymásra.
Először is: mindegyikükben török dinasztiák uralkodtak.
A másik közös vonásuk az volt, hogy mindannyian az iszlámot választották. Bár a három új muszlim birodalom az első nagy, a 8. században felemelkedő iszlám birodalom utódainak tekinthető, vallási egységességről azért nem beszélhetünk. A szunni és a siíta irányzat közötti ellentétek olyan nagyok voltak, hogy Chaldirannál 1514-ben összecsaptak az ottománok és a perzsák, és ma is az ottomán győzelmet követően kialakult török–iráni határ választja el a két államot.



Harmadszor: mindhárom birodalom hasonló politikai és gazdasági berendezkedésű volt. Az idegen hódítók mindhárom esetben mezőgazdaságilag produktív társadalmakra telepedtek rá; Kínához hasonlóan örökletes dinasztiákat hoztak létre; az ellenőrzést pedig – ismét csak Kínához hasonlóan – olyan hivatalnoki karon keresztül végezték, amely az uralkodónak felelt.112
Birodalmi dinamikák
Eric Howsbawn szerint a 17. században Európát válság sújtotta (gondoljunk csak a harmincéves háborúra, az angol forradalomra stb.). A magyarázatkísérletek között csakúgy megtalálható az, hogy a kapitalizmusba való átmenet vezetett zavarokhoz (miként a marxista történészek gondolják), mint az, hogy környezeti oka volt (a Maunder-minimum miatti lehűlés vagy a „populációs plafon” elérése). És vannak olyanok is, akik politikai okokkal magyarázzák, vagyis azzal, hogy a korona és a nemesség közötti ellentétek vezettek válsághoz (vagy a centralizmus és parlamentarizmus összecsapása). És akadnak, akik szerint ez a krízis globális volt. 113
Persze érdemes észrevenni, hogy egyfelől a különböző területeken eltérő időpontokban kezdődött a válság. Másfelől nem szükségszerű, hogy egyetlen oka legyen különböző helyeken – az azonban mindenképpen fontos, hogy a történelem nem mentes a turbulenciáktól még akkor sem, ha a nagybirodalmak képesek voltak átvészelni ezt az időszakot, és Eurázsiában továbbra is meghatározóak maradtak. Az orosz kivételével mindegyiket sztyeppei nomádok alapították, akik olyan erős rendszereket építettek ki, amelyek innentől kezdve hatékonyan gátolták meg más sztyeppei nomádok újabb hódításait – még a 19. században is, amikor pedig a világ más régióiban forradalmak törtek ki.
Ugyanekkor az indiai mogul birodalom Aurangzeb 18. század eleji halála után lényegében független részekre szakadt (és ez megteremtette az európai hódítás lehetőségét, ami az egész világtörténelemre is hatással lesz majd). Kínát pedig minden korábbinál nagyobb korrupció jellemezte, és a populációnövekedés meg a gazdasági nehézségek aztán elvezettek az eredetileg adóellenes tiltakozásként induló, mandzsuellenes Fehér Lótusz lázadáshoz a 18. század végén, amely leverésének „költségei” még a 19. század elején is éreztették a hatásukat.
Mindent egybevetve, a korszak birodalmait az jellemezte, hogy egyetlen személy, az uralkodó áll az élén, aki olyan nagy kiterjedésű területeket tart az ellenőrzése alatt, melyek nyelvileg annyira változatosak, hogy kénytelen a hatalmát inkább közvetítőkön keresztül, nem pedig központilag kinevezett helyi hivatalnokokon keresztül gyakorolni (ez alól Kína volt a kivétel a mandarinrendszerrel). Ez a fajta birodalom a biológiai ancien régime leghatékonyabb formája volt, és az Újvilágban is megjelent.114
Az Amerikák: az északiak helyett a déliek
Az európaiak egészen a 18. századig egyetlen kontinensként kezelték az „Újvilágot”, és az alapító atyák olyan politikai rendszert akartak létrehozni, amely az egész „Újvilágot” egyesítené. A Monroe-elv ennek a felfogásnak a továbbvitele, csakúgy, mint az a meggyőződés is, hogy Közép- és Dél-Amerika az USA „hátsó udvarai”.115
Eközben sokáig nem Észak-Amerika dominált. A prekolumbián korszak legnagyobb észak-amerikai településének, Cahokiának, a mezoamerikai befolyási övezet északi határán, az 1200-as évek elején alig 10 ezer lakosa lehetett. Viszont a déli területeken, még a sivatagokban is magas kultúrák jöttek létre: így például ÉszakPeruban a mocse a 2. és 8. század között. De a chilei Nazca-sivatagban is volt egy kultúra, amely a híres Nazcarajzok mellett például föld alatti öntözőrendszert is létrehozott.116 Ugyanis „civilizációk szinte bármilyen környezeti feltételek mellett létrejöhetnek, az ipari forradalom előtt azonban legjobban és leghosszabb ideig



akkor virágoztak, ha a környezet nagy diverzitást mutatott”, írja Robert B. Marks amerikai történész. Ez ugyanis lehetővé tette, hogy az emberek egyszerre számos evolúciós fülke növényeihez és állataihoz férjenek hozzá. Ráadásul a mérsékelt égövi erdőkben rendszerint kevesebb emberi fogyasztásra alkalmas termény terem meg, mint a trópusiakban.
Mexikó központi völgyében az olmékok i. e. 1500 körül hoztak létre civilizációt, és a térségben attól kezdve folyamatosan magas kultúrák léteztek. A Mexica (más néven azték) nép 1350 körül érkezett meg ide, és 1500 körül már közel ötszáz alávetett terület és mintegy 25 millió ember felett gyakorolt hatalmat. A rendszer nem a bürokráciára vagy az asszimilációra épült, hanem a terrorra; az ellenállás legkisebb jelére is lecsaptak, folyamatosan háborút viseltek, és naponta százakat (ha ugyan nem ezreket) áldoztak fel a foglyok közül isteneiknek. A gazdasági alapot az alávetettek folyamatos megadóztatása jelentette, tehát az azték birodalom hosszú távon semmiképpen nem maradt volna stabil.
A másik prekolumbián nagyhatalom, az inkák – az aztékokkal és a majákkal ellentétben – nem rendelkezett írással. A perui Ticitaca-tó mellett az 1200-as években letelepedve, 1400 körül mintegy 2 millió négyzetkilométer és 16–20 millió ember tartozott a birodalmukhoz. Ennek egyik topográfiai sajátossága az volt, hogy rendkívül hosszan nyúlt el; a másik pedig az, hogy „vertikális” volt, és még 3 km magasan is építettek városokat.
Kormányzásuk két legfontosabb segédeszköze az utak rendszere és a quipuk voltak: ez utóbbiak, a színes fonalak csomói tették lehetővé az alapvető információk nyilvántartását. Mivel pénz nem volt, a falvakat pedig tilos volt elhagyni, ezért az egyéni meggazdagodás nem volt lehetséges, és az egyénileg szegény emberek egy gazdag birodalom alattvalói voltak. A belső feszültségek abból eredtek, hogy a Naptól származó uralkodó halála után az új inkának új területeket kellett elfoglalnia, ha azt akarta, hogy az ő családja ne maradjon szegény, és mire megérkeztek az európaiak, konfliktusok robbantak ki az uralkodócsaládban.117
A vas- és a járványfegyverek
Amikor Cortéz, mintegy 600 emberével, partra szállt Mexikóban, akkor Tenochtitlánnak, a világ egyik legnagyobb városának 250 ezer lakosa volt, ezer ember takarította az utcákat, és az, hogy Cortéz mégis győzni tudott, legalább három, egymással is összefüggő okra vezethető vissza.
A spanyolok a csatában nem az ellenség legyőzésére és foglyul ejtésére törekedtek (miként az aztékok tették, akiknek élő emberáldozatra volt szükségük), hanem a minél gyorsabb megölésére. Technológiailag fejlettebbek voltak: bronz helyett vasból készült kard, tűzfegyverek, lovak, harci kutyák stb. De ilyen kevés ember pusztán ennek köszönhetően nem diadalmaskodhatott volna. Viszont a technikai fölényük annak volt köszönhető, hogy népesebb és nem észak–dél, hanem kelet–nyugati irányú kontinensről érkeztek, ahol nem csupán a találmányok és újítások terjedtek könnyebben a hasonló éghajlati viszonyok között, de ahol több volt a háziállat is, úgyhogy jóval több fertőzés ellen szereztek védettséget – így a himlő ellen is, amely 1520 nyarán Tenochtitlán lakosainak a felével végzett, és győzelemhez segítette az eurázsiai hódítókat.
1531-ben Pizarró – hasonló előnyöknek köszönhetően – kerekedett felül azzal a különbséggel, hogy a himlő őt megelőzve, már az 1500-as évek elején végigsöpört a Mexikótól Peruig terjedő területeken. Az európai hódítás azonban korántsem volt sem teljes, sem pedig gyors: az inkák még egy évszázadon keresztül ellenálltak; a szemiolák Floridában megrendítő vereségeket mértek a spanyolokra; az USA története pedig hosszú időn keresztül indián háborúk története is.118
A Kolumbusz-csere és az Európa-birodalom álma



Az Újvilággal való kapcsolatfelvételt követően egyfelől elkezdtek az ottani élelmiszernövények beáramlani Eurázsiába. Az édesburgonya – az 1500 évek közepén megérkezve Kínába – pl. lehetővé tette, hogy a megtermelt rizst, ahelyett hogy megennék, inkább eladják. Általában véve pedig az újvilági növényeknek volt köszönhető, hogy Eurázsia több embert volt képes eltartani, mint korábban, amikor csak a saját „élelmiszeres kosara” állt a rendelkezésére.
„Cserébe” az újvilágiak, első körben, a himlő mellett az influenzát és a többi fertőző betegséget kapták: 1518 és 1600 között nem kevesebb, mint 17 nagyobb járvány pusztította végig Amerikát a mai Argentínától az USAig. Ehhez jöttek hozzá a hódítás pusztításai, a kényszermunka hatásai stb. Az eredmény: Mexikóban 1519-ben akár 25 millióan is élhettek; száz évvel később viszont alig 750 ezren.
A spanyoloknak persze akkor is munkaerő-problémáik lettek volna, ha nem csökken ilyen radikálisan a lélekszám. Kezdetben az indiánokat (akikről egyébként a katolikus egyház megállapította, hogy van lelkük) az úgynevezett encomienda rendszerbe osztották be: egy adott spanyolnak kellett dolgozniuk a földeken vagy a bányákban, „viszonzásul” ennivalót kaptak, fedelet a fejük fölé, meg kereszténységre oktatták őket. A járványok és háborúk eredményezte Nagy Kihalást követően a repartimento vette át ennek a rendszernek a helyét, ahol az indiánok hetente bizonyos számú napot voltak kötelesek a spanyoloknak dolgozni, miközben kicsiny településekre kényszerítették őket – de volt saját tulajdonuk, és nem voltak rabszolgák.
Amíg a spanyolok megfelelő mennyiségű ezüsthöz és aranyhoz jutottak Tenochtitlán és Cuzco (az azték, illetve az inka főváros) kifosztásával, addig a munkaerőhiány nem jelentett a számukra különösebb gondot. Majd pedig különböző nemesfémlelőhelyeket fedeztek fel: a legnagyobb Potosí volt. Itt háromszáz év alatt mintegy 8 millió indián halt meg. Az Újvilágból pedig 1660-ra kb. 16 millió kg ezüstöt és 180 ezer kg aranyat szállítottak Európába, miközben a spanyolok érdekes módon inkább az aranyért lelkesedtek volna, nem az ezüstért.
A váratlan gazdagságot arra próbálták meg felhasználni, hogy egész Európát uralmuk alá vonják. Persze nem ők voltak az elsők: az egységes, a keresztény birodalom megvalósulását a Nyugat-Római Birodalom bukása után sokáig Bizánctól várták.
Aztán az 1500-as évek elején V. Károly a spanyol korona mellé örökölte a Habsburgok európai területeit, vagyis Új-Spanyolországot (Mexikó) és Új-Kasztíliát (Peru) is. Az inkák és aztékok kincstárainak kifosztását, illetve az újvilági nemesfémbányászat beindulását követően Károly, illetve utóda, II. Fülöp elérkezettnek látta az időt az uralma alatt álló lévő területek egyesítésének.
Amivel egyfelől a franciák, másfelől a németalföldi protestánsok szegültek szembe, és a hadviselés olyan költségesnek bizonyult, hogy Spanyolország először már 1557-ben, aztán 1560-ban és számos további alkalommal is kénytelen volt bankcsődöt jelenteni. Az Armada pusztulása, valamint a harmincéves háború és újvilági vereségeik pedig egyértelművé tették, hogy a terveiket nem tudják megvalósítani. Ez volt Európa történetében az egyik fordulópont, mert (miként már említettük) a későbbiekben az egységes birodalom helyett itt nemzetállamok rendszere alakult ki.119
A Kína felé áramló ezüstfolyam
Az európaiak egészen addig szegények voltak, amíg a spanyolok el nem kezdtek nemesfémeket (elsősorban ezüstöt) áthozni az Újvilágból. Viszont az Európa-egyesítési törekvéseknek az lett az egyik következménye, hogy a nemesfém jelentős része a németalföldi fegyverkereskedőkhöz, illetve angol és itáliai pénzemberekhez vándorolt, akik aztán azt az Indiai-óceán térségében meg Kínában használták fel, miközben egészen 1571-ig, a Fülöp-szigetek megszerzéséig maguknak a spanyoloknak nem volt közvetlen kapcsolatuk a térséggel. És a hagyományos, az Indiai-óceánhoz vezető utat addigra a portugálok helyett a hollandok, franciák és angolok



tartották ellenőrzésük alatt.
1500 és 1800 között a becslések szerint az ezüst háromnegyede áramlott Kínába. Ezt azért kell kiemelni, mert egyfelől Kína pénzügyi rendszere ezüstalapú volt, másfelől itt a gazdasági növekedés elősegítésére használták. És mivel nagy szerepet játszott, ezért viszonylag drága volt, a spanyol Újvilágban pedig viszonylag olcsó. Kína ezüstigénye nélkül Potosí nem lett volna ilyen fontos, és Potosí nélkül a spanyolok nem próbálták volna létrehozni az Európa-birodalmat – ami, miként már láttuk, megváltoztatta az egész modern történelmet.
Ekkoriban Kína volt a világ legnagyobb gazdasága, és 1800-ig a világ populációjának, gazdasági tevékenységének és kereskedelmének legnagyobb része ázsiai maradt. 1775 körül, az ipari forradalom „nulladik évében” Ázsia állította elő minden termék 80 százalékát (ami még nagyobb arány, mint 1500-ban volt). Ráadásul a kínai termékek olcsók voltak és jó minőségűek.
Hasonlóképpen: az ipari forradalom motorjának számító angol textilipar azt követően vált csak sikeressé, hogy miután 1700 körül valósággal elárasztották a szigetország piacát az olcsó és jó minőségű indiai termékek, 1707-től különböző védőintézkedéseket harcoltak ki maguknak a brit textilgyárosok (bár ez önmagában nem lett volna elég).120
A rabszolga-kereskedelem háromszögei
A nemesfémek mellett voltak egyéb, a továbbiakat befolyásoló tényezők is. Az afrikai rabszolgákat a 16. századtól az újvilági cukorültetvényeken dolgoztatták; a 17. századtól a dohányföldeket is velük műveltették meg; a 19. században pedig a gyapottermelésben is kulcsszerepet játszottak, és a jelentőségük már csak azért is nagy volt, mert a biológiai ancien régime korában, a gőzgép előtt az elsődleges erőforrás az izomerő volt.
Az előzmény az volt, hogy a portugálok a spanyol és a genovai példát követve, az Ázsiába vezető tengeri út szigetein mintegy megtartották a rabszolgaültetvények főpróbáját. Amikor pedig Indiába indulva Brazíliába jutottak el, akkor a portugál korona a kereskedőkre és magánemberekre bízta, hogy kezdjenek valamihez az új területeken. Viszont mivel csupán kevés portugál vándorolt ki, ezért logikusnak tűnt a munkaerőhiány miatt afrikai rabszolgákat alkalmazni, és 1580 körül már a rabszolgaság és az ültetvények határozták meg Brazília arculatát.
A karibi térségben a franciák és az angolok hoztak létre rabszolgamunkán alapuló cukorültetvényeket, és eközben számos karibi szigetről teljesen kipusztították az erdőket, amely hosszabb távon a termőtalaj pusztulása mellett (például Haitin) még a helyi klíma megváltozásához is vezetett.
A rabszolga-kereskedelem évszázadai olyan Anglia–Afrika–Újvilág háromszögekkel jellemezhetőek, amelyek az „atlanti világot” összekapcsolva, a 17. században jelentek meg és száz évvel későbbre alakultak ki teljesen. Az eredmény pedig az volt, hogy az észak-amerikaiak és angolok a rabszolgaságnak meg az ültetvényes rendszernek köszönhetően egyre erősebbek lettek és egyre hatékonyabban tudtak részt venni a világgazdaságon belül folyó versengésben is.121
A háborúk Európája és a modern államépítés
Összefoglalva az európai konfliktusokat: a nagyjából 1650-ig tartó első korszakban az volt a meghatározó, hogy a háborúk vagy a spanyolok ellen folytak, vagy a protestáns területek próbálták biztosítani a függetlenségüket. A harmincéves háború lezárulása után viszont a franciák váltak a háborúskodások főszereplőjévé, és a francia–angol rivalizálás a 7 éves háborúban tetőzött (1754–1763), melyből a szigetország került ki győztesen. És eközben megváltozott a „háborús networkök” mintázata is.



Ugyanis 1500 körül Európa két, egymástól jól elkülöníthető részre oszlott abból a szempontból, hogy ki kivel áll hadban (csak az osztrák Habsburgok voltak azok, akik mindkét résszel összecsaptak). Az 1650 utáni korszakban viszont már csupán egyetlen „háborús rendszer” létezett.
Másfelől a háborúk azt eredményezték, hogy a gyengébb országok elbuktak, és így jóval kevesebb politikai hatalom maradt a színen, miközben egy addig ismeretlen államforma: a nemzetállam alakult ki. 1500 körül 80 millióan éltek mintegy 500 államban és államocskában – a modern időkre viszont csupán mintegy harminc maradt belőlük.
A harmadik európai sajátosság az, hogy mivel a háborúk drágák voltak, az uralkodók pedig nem voltak gazdagok, ezért adókat kellett kivetniük, aminek viszont a földbirtokosok nem örültek, és cserébe különféle jogokat vártak el. Ezzel párhuzamosan fejlődött az adók beszedését lehetővé tevő bürokratikus apparátus is, és ez a két tényező az 1500 és 1800 közötti időszakban folyamatosan társadalmi feszültségeket okozott.
A másik megoldás az uralkodók számára – ha nem az adókra akartak támaszkodni – az volt, hogy bankárokhoz fordulnak. Persze arra törekedtek, hogy a rövid és hosszú távú kölcsönök a saját városaikból származzanak. Anglia pedig az 1600-as évek végére létrehozta az „államadósság” egy olyan, hatékonyan működő intézményét, amely később aztán alapvető szerepet játszott a brit hatalom expanziójában is. Mindent egybevetve, miután az ezüst nagy része Kínába áramlott, Európában jóval kevesebb pénz maradt, mint amennyi a háborúkhoz szükséges lett volna, és ez a fentebbiek értelmében komoly szerepet játszott a modern európai állam megformálódásában.
További változás volt, hogy a felvilágosodás a 17. század végétől az „isteni jogok” helyett egyre inkább az egyéni jogokra (és azok egyetemességére) helyezte a hangsúlyt, és így kérdésessé vált az is, hogy milyen jogok/felhatalmazások illetik meg az uralkodót az állampolgárral szemben. Ez vezetett aztán oda, hogy a francia forradalmárok megalapozottnak találták az uralkodó kivégzését és a köztársaság kikiáltását is.
Ekkoriban azok az államok bizonyultak a legsikeresebbeknek, amelyek – miként már érintettük – egyszerre rendelkeztek megfelelő nagyságú városokkal és megfelelő nagyságú vidékkel. Mivel az 1000 utáni korszakban Toszkánától Ghentig, Brugesig, Londonig, Párizsig terjedt az a régió, ahol jelentős európai települések jöttek létre (mint ahogy ma is ez Európa legvárosiasodottabb régiója), ezért ennek a területnek az államai voltak az esélyesek a kiemelkedésre. Nem meglepő hát, hogy az angolok meg a franciák törtek előre, és kerültek szükségképpen konfliktusba egymással.
Az angolok gazdasági/kereskedelmi célok megvalósítására is felhasználták az állam erejét. A 17. század közepétől a hollandok elleni háborúk során több Navigation Act-et iktattak törvénybe: ezeknek az volt a célj, hogy meggátolják, hogy a hollandok kereskedjenek az újvilági angol kolóniákkal; és amikor a „dicsőséges forradalom” után protestáns uralkodók kerültek trónra, akkor azok elfogadták a manufaktúra-érdekeltségeket képviselő parlament által hozott törvényeket. Vagyis Nagy-Britannia kormányának „háborús céljai kereskedelmiek voltak”, és külpolitikáját a manufaktúra-tulajdonosok érdekei határozták meg. 122
Némi politikaelmélet: legyünk realisták?
Ideje hát, hogy szót ejtsünk a politikaelméletről is, amely meghatározza az államok külpolitikáját, és melynek az egyik máig meghatározó irányzata a realista felfogás. Ez Machiavelli és Hobbes nevéhez köthető; ők lényegében abból indultak ki, hogy az embereket alapvetően önérdekeik meg vágyaik mozgatják, és ezek közül a legveszélyesebb a hatalomvágy; és ennek megfelelően a nemzetközi politika a hatalomért folytatott folyamatos harc. Vagyis az állam vezetője akkor jár el helyesen, ha minél több hatalmat szerez meg, hogy minél hatékonyan tudjon védekezni és népe érdekeit képviselni ebben az anarchikus világban. A kereskedelemből meg iparból származó bevételek pedig természetesen arra szolgálnak, hogy lehetővé tegyék minél nagyobb katonai



erő létrehozását.
Ez az elmélet tehát az államot tekinti meghatározó politikai szereplőnek, és képviselői úgy gondolják, hogy a nemzetközi szerződésekben és intézményekben nem lehet bízni. Bár a realista felfogás a hidegháború idején meghatározó volt, több szinten is kritika fogalmazható meg vele szemben.
Először is: a valóság jóval bonyolultabb. Bár a politikatudósok hajlamosak a területet kisajátítani, valójában a történelem, a jog és a közgazdaságtan ugyanúgy fontos szerepet játszik benne, mint mondjuk a külpolitika. Emellett a két alappillér mindegyike (az, hogy az ember önző lény; és hogy egyedül az hagyományos értelemben vett állam képes az állampolgárok védelmét biztosítani) megkérdőjelezhető. Az állam kizárólagos szerepét pedig a „kölcsönös függőség” (interdependencia) elméletének hívei vonják kétségbe. Ez az 1970-es években jelent meg, és az olyan, nem állami szereplők fontosságára hívja fel a figyelmet, mint a multinacionális vállalatok – meg persze arra, hogy ezek annak ellenére is jelentős szerepet játszhatnak a komplex globális társadalomban, hogy nem rendelkeznek fegyverekkel. Meg arra is, hogy ma a katonai erő lényegesen kevésbé fontos az államok egymás közötti kapcsolatainak kialakításakor, mint a kora újkorban volt. Amihez a hasonló álláspontot képviselő liberális institucionalisták azt teszik hozzá, hogy az államok közötti tranzakciók túlnyomó részére békésen és a nemzetközi joggal összhangban kerül sor, és az EU létrejöttét akár a realistáknak adott válaszként is felfoghatjuk.
Másfelől egy olyan elmélet, amely abból indul ki, hogy az ember önző, hataloméhes és vágyvezérelt, talán még a közgazdaságtan „homo economicus” modelljénél is elnagyoltabb és valótlanabb.123
Ami az állam létrejöttét illeti, a törzsi rendszerekben vannak ugyan vezetők, ám nincsenek „teljes munkaidős hivatalnokok”, és a nomádoknál nincsenek rögzített földrajzi határok sem. Az ókori nagybirodalmakban viszont már kezdtek megjelenni a későbbi államok jellemzői: az adminisztráció, a hivatásos katonaság meg a gyakran nagyon is összetett birodalmi jog.
A skála másik végén a kicsiny ógörög, majd pedig az itáliai városállamok helyezkedtek el. Ez utóbbiakban bukkan fel először az, ami a továbbiakban a modern nyugati államok meghatározója lesz: a szekuláris és a vallási élet fokozódó elkülönülése. Az újkori Európa történetében ez akkor kapott központi szerepet, amikor 1555-ben, Augsburgban kimondták, hogy akié a föld, azé a vallás. Innentől kezdve ugyanis az államok területi és hatalmi, nem pedig vallási kérdések miatt csaptak össze. És innentől kezdve az is világos, hogy a modern államnak milyen kritériumoknak kell megfelelnie ahhoz, hogy a többiek államként elismerjék. Rendelkeznie kell jól definiált területtel; állandó lakossággal; valamint olyan kormánnyal, amely képes hatékony ellenőrzést fenntartani a területe felett, illetve képes nemzetközi kapcsolatokat fenntartani más államokkal.124
Pénzhiány, merkantilizmus, háború
Visszatérve a 17. századi államokhoz, illetve pénzügyi helyzetükhöz: a spanyolok már az 1580-as években arra panaszkodtak, hogy „a tapasztalatok szerint egy vagy két hónappal az Indiákról érkező [ezüstszállító] flotta befutása után egy fabatkát sem lehet találni”. Ami arra vezethető vissza, hogy ekkorra az amerikai bányák termelése visszaesett; az európai ezüstbányászat pedig összeomlott, miközben Ázsiába több pénz áramlott, mint valaha. Az európai államok tehát nem csupán a harcmezőkön voltak kénytelek egymással küzdeni, hanem az aranyért meg ezüstért is. Ugyanis a fegyvereket gyakran külföldről vásárolták; a határokon túli hadviselés szintén sok pénzbe került stb., és ezért meg kellett gátolni, hogy a nemesfémet bármi olyanra költsék (és az így kiáramoljon az országból), amelyre nincs szükség a háborúhoz. Tehát az államok adókat vetettek ki az importált árukra; kötelezték a kolóniákat, hogy csak velük, az anyaországgal kereskedjenek; elkezdték a saját nyersanyagaikból, az országhatárokon belül előállítani mindazt, amit korábban kívülről hoztak be. A nem szándékolt eredmény az iparosítás lett.



Sé voltak más változások is. 1500 körül a spanyolok számítottak a meghatározó erőnek, és amikor hanyatlani kezdtek, akkor Portugália túlságosan kis ország volt ahhoz, hogy kihívást jelentsen akár nekik, akár a franciáknak, és megpróbálhasson vezető hatalommá válni. A hollandok pedig, akik a 17. században jutottak hatalmuk tetőpontjára, hosszú távon képtelenek voltak megfelelő számú embert kiállítani nagy riválisukkal, a franciákkal szemben. Úgyhogy végül az angolokkal szövetkeztek.
A „hosszú 18. század” (1689–1815) nem kevesebb, mint öt angol–francia háborújából csupán egyet nem a szigetország kezdett, és a rivalizálást a már említett hétéves háború döntötte el. Ez Európa mellett az amerikai kolóniákon, Kanadában, Afrikában és Indiában is folyt, és az eredménye az lett, hogy a franciák mind az amerikai területeiket elveszítették (Kanada is az angoloké lett); mind pedig Indiát. Ekkorra az angolok egyértelműen a legerősebb európai hatalommá váltak. De nem a legerősebb világhatalommá: a meggyengült mogul birodalmat ugyan le tudták győzni, de Kína még számításba sem jöhetett.125
Protoglobalizáció? Termoglobalizáció?
Mivel immár valóban globális szinten történnek az események (a hétéves háborút szokás az „első világháborúnak” is nevezni, mert egyszerre több kontinensen folyt), ezért említsük meg, hogy – miként már kiderülhetett – egyáltalán nem egyszerű a globalizáció mibenlétét meghatározni. Ezzel kapcsolatban az alábbiakat szokták felvetni: miben különbözik a globalizáció története a világ történetétől? Valóban új-e a globalizáció, vagy egyszerűen átnevezzük az imperializmust, kolonializmust, kapitalizmust, és így tovább? Valóban Amerika-e a globalizáció motorja? Mennyire haladt előre a globalizáció folyamata, és valóban fordulóponthoz értünk-e; ha pedig nem, akkor mikor fogjuk elérni? Mennyiben és milyen értelemben „jó” vagy „rossz”, és kik a nyertesek meg a vesztesek?
Eközben észre kell vennünk, hogy legalább két, eltérő értelmezése van a globalizációnak: a szűkebb értelemben vett (leginkább prokapitalista) gazdasági definíció és a tágabb értelemben vett (leginkább antikapitalista) társadalmi. És persze a globális nem azonos azzal, hogy határokon keresztüli, nemzetközi vagy éppen távolsági. Braudel annak idején három szintet vezetett be a történelemben: az egyes ember, az embercsoportok, valamint az ember és környezete kölcsönhatásának történetét. Ennek analógiájára elgondolhatunk egy olyan rendszert, ahol a legmagasabb szinten a globális megoldások találhatóak (például a munka vagy az eszmék áramlása); alatta a világrégiók, majd a regionális, és legalul a lokális szint.
Globalizáció öt lépésben
MacGillivray öt, fordulópontot jelentő évtizedet emel ki a globalizálódás történetében (ezek közül már többet is tárgyaltunk).
1490–1500: az ibériai világfelosztás: ekkor a szuperhatalom és a portugál királyság vetélkedésének köszönhetően ismertté válik a Föld hozzávetőleges alakja és mérete. Ehhez technikai innovációra, valamint kereskedelmi, illetve stratégiai célokra is szükség van. A tordesillasi szerződésnek köszönhetően a távolsági kereskedelemből ki tudják iktatni a közvetítőket, és nemcsak a nemesfémek meg a rabszolgák áramlása kezdődik meg, de elkezd valóban elterjedni a könyvnyomtatás is.
1890–1900: a brit meridián: Nagy-Britannia már de facto nagyhatalom, és kulcsszerepet játszik a különböző „szabályozásokban”, mint amilyen Afrika „legális” felosztása és az aranystandard. Miközben a gazdagok számára megvalósíthatóvá válik a „80 nap alatt a Föld körül”; aközben milliók ingáznak nap mint nap; a modern korporációk valóban globális kereskedelmi hálózatokat építenek ki (elsősorban a vasút, a távíró és a hűtőhajók lehetőségeit kihasználva); és amikor kezdenek megjelenni a valóban nemzetközi intézmények,



akkor szükséges kijelölni a meridián helyét.
1955–1965: a Szputnyik évtizede: bár nem Churchill használta először 1946-os westminster-i beszédében a „vasfüggöny” kifejezést, de az innentől kezdve válik közismertté. Az 1961-es berlini fal egyértelművé teszi, hogy az emberiség kétpólusú világrendben él, de a világ számos pontján ennek ellenére látványos gazdasági fejlődés következik be, és a politika nem fékezi le a globalizálódást. A korporációk kezdenek valóban nemzetközi tényezővé válni, és az olyan technikai vagy kulturális innovációk mellett, mint a sugárhajtású repülőgép, a tranzisztoros rádió és a rock'n roll, megjelenik a nemzetközi környezetvédő mozgalom meg a különböző nemzetközi NGO-k.
1995–2005: nemzetközi ellátóláncok: korábban a törésvonalak észak–déli irányban futottak, most viszont a kelet–nyugati irány a meghatározó – nem valamiféle nemzetközi egyezmények, hanem a multik globális ellátóláncai miatt. Az „új, globális meridián – írja MacGillivray – az északi 36. szélességi fok, amely összekapcsolja a Wal-Mart-ot az arkansasi Bentonvillében a [kelet-kínai] santungi QingDaóval, ahol a [háztartási gépeket gyártó] Haier Corporation található.” Jellemzővé válik a távolsági kommunikáció (internet, mobil); felerősödik a globalizációról folytatott vita, és ez az az évtized, amikor a legnagyobb melegeket mérik azóta, hogy készülnek ilyen feljegyzések.
2020–2030: a termoglobalizáció kora: „a gazdaság tortája tovább fog nőni, de korántsem olyan ütemben, mint az emberiség étvágya – jegyzi meg ismét csak MacGillivray –, és ez lesz az az évtized, amikor elcsippentik az első morzsákat a gazdagok tányérjából, amit azok persze nem fognak szeretni”.
Az aktuális törésvonalat pedig nem emberek, országok (diplomaták, felfedezők vagy kereskedők), hanem az éghajlatváltozás fogja meghatározni: az, hogy hol fog a nem tolerálható hőmérséklet-változások határa húzódni. Az lesz az egyik sajátossága, hogy míg a korábbi választóvonalak kialakulását nem lehetett előre látni, ezt igen. A másik pedig az, hogy várhatóan sokkal nagyobb hatása lesz az emberiségre minden területen a kultúrától a gazdaságig és persze a környezetig bezárólag, mint bármelyik korábbi választóvonalnak.126
105 MacGillivray, A., ibid, p. 62–64.
106 MacGillivray, A., ibid, p. 68–73.
107 MacGillivray, A., ibid, p. 74–78.
108 MacGillivray, A., ibid, p. 79–86.
109 MacGillivray, A., ibid, p. 86 –87.
110 Briggs, Asa – Burke, Peter: A média társadalomtörténete Gutenbergtől az internetig (Napvilág, 2004), p. 298–302.
111 Marks, R., ibid, p. 67–68.
112 Marks, R., ibid, p. 68–70.
113 Parker, Geoffrey – Smith, Lesley M. (szerkesztők): The General Crisis of the Seventeenth Centtury (Routledge, 1997), p. 6–21.
114 Marks, R., ibid, p. 70–71.
115 Fernández-Armesto, Felipe: The Americas. The History of a Hemisphere (Phoenix, 2004), p. 5–6.
116 Fernández-Armesto, F., ibid, p. 36–38.
117 Marks, R., ibid, p. 72–74.
118 Marks, R., ibid, p. 74–76.
119 Marks, R., ibid, p. 76–79.
120 Marks, R., ibid, p. 79–82.



121 Marks, R., ibid, p. 82–84.
122 Marks, R., ibid, p. 84–88.
123 Wilkinson, Paul: International Relations. A Very Short Introduction (Oxford University Press, 2007), p. 1–4.
124 Wilkinson, P., ibid, p. 13–16.
125 Marks, R., ibid, p. 88–91.
126 MacGillivray, A., ibid, p. 19–21.



1.8 1775 után: a nagy kiugrás
7.Giacomo Balla: Egy munkás napja (1904)
http://uploads3.wikipaintings.org/images/giacomo-balla/a-worker-s-day-1904.jpg
Élet a biológiai ancien régime-ben
A 18. század közepén még „a biológiai ancien régime... nem csak az emberi populáció nagyságát, de a gazdaság produktivitását is korlátozta”, mondja Marks. A helyzet a következő száz évben a kőszénnek, illetve a gőzgépnek köszönhetően teljesen megváltozott. Ugyanis innentől kezdve nem voltunk kiszolgáltatva a napenergia éves változásának. Ebből a szempontból jelenleg az az egyik alapkérdés, hogy egyfelől ez az új, első közelítésben függetlennek tekinthető erőforrásokat használó technológia mennyire hat vissza a napenergia által működtetett természeti rendszerre (ez utóbbihoz számítva a víz- és szélenergiát meg az állati erőt is). Másfelől pedig az is kérdés, hogy miközben az éves ingadozásoktól függetleníteni tudtuk magunkat, ez jelenti-e azt, hogy a természet hosszabb távú változásaitól is (akár mi okoztuk, akár nem) függetlenné tudunk-e válni. Arról már nem is beszélve, hogy ha egyszer felhasználtuk a rendelkezésünkre álló, meg nem újuló erőforrásokat (kőszén,



kőolaj stb.), akkor földtörténeti koroknak kell eltelnie ahhoz, hogy egy utánunk következő társadalom ismét ipari forradalmat hajthasson végre.127
Az ipari forradalom tehát a neolitikus forradalmakhoz fogható jelentőségű; de a kor megformálásában több más tényező is szerepet játszott. Így például az, hogy az európai nemzetállamok konfliktusai az egész Földre kiterjedtek; továbbá az amerikai gyarmatok sajátos helyzete meg az angol szénlelőhelyek elhelyezkedésének sajátosságai is.128
A textil csodája
Mivel az ipari forradalom kezdetét a textilfeldolgozáshoz, illetve az ehhez szükséges gépek elterjedéséhez szokás kötni, ez az eurocentrikus megközelítést látszik erősíteni. Ugyanekkor lehetetlen anélkül megérteni az eseményeket, hogy globális kontextusba helyeznénk.
Nagy-Britanniában a 17. század második felére minden korábbinál nagyobbá vált az igény az indiai kalikó iránt. Ekkoriban az indiai textil jó minőségű volt és lényegesen olcsóbb is, mint a brit termékek. Az indiaiak látták el szövettel Európa mellett Délkelet-Ázsiát, Kelet- és Nyugat-Afrikát, a Közel-Keletet, és 1750-ben India rendelkezett a világ manufaktúrakapacitásának nem kevesebb, mint negyedével.
Ez arra vezethető vissza, hogy olcsón állította elő az élelmiszert, és ez azért volt fontos, mert a preindusztriális korban (vagy ha úgy jobban tetszik, akkor a biológiai ancien régime-ben) a föld volt a meghatározó. Meg persze az élelmiszer, hiszen egy átlagos család a jövedelmének akár 60-80 százalékát is kénytelen volt erre fordítani. Indiában (meg Kínában és Japánban) a vetőmag 20-szorosát tudták learatni Angliában jobb esetben is csak a 8-szorosát, és így, bár a nominális jövedelem alacsonyabb volt Indiában, a reáljövedelem magasabb volt, és ennek köszönhetően az ipar olcsóbban tudott dolgozni.
A britek három dolgot tudtak kihasználni az indiaiak helyzeti előnyére válaszolandó: a protekcionizmust, az amerikai gyarmatokat, illetve végső megoldásként India uralmuk alá hajtását.129
Ó, India – és ó, VOC
A 17. század közepe után Anglia spanyol és portugál területeket szerzett meg Indiában és a karibi térségben; mindkét helyen háborúzott a hollandokkal, és a 18. században állandóan összecsapott a franciákkal is. Viszont ezeknek a fegyveres konfliktusoknak a hátterében nem a kormányok, hanem egyes kereskedelmi társaságok ellentétei álltak: a korábban már említett holland VOC (Holland Kelet-indiai Társaság), az Angol Kelet-indiai Társaság (EIC) és a francia Compaigne des Indies. Ezeket az államok hozták létre merkantilista megfontolásokból az ázsiai kereskedelem monopolizálására. Az egyszeri kereskedelmi vállalkozásokkal szemben állandó tőkéjük volt és részvényeik, és miközben a modern korporációk előfutárainak tekinthetőek, aközben annak köszönhetően, hogy képesek voltak megszervezni a kereskedelmet, az időben előre haladva egyre fontosabbá vált a szerepük az európai iparosításban.
A VOC a protestáns holland érdekek képviselőjeként lépett fel, és ezért mintegy automatikusan ellenséges volt a katolikus spanyolokkal meg a portugálokkal szemben, és a kereskedelemben szerepet szánt a háborúzásnak is. A 17. században a hollandok elfoglalták Malakkát a portugáloktól; Jáván cukorültetvényt hoztak létre, és a kínai Tajvanon is kolóniaalapítással próbálkoztak. A Brit Kelet-indiai Társaság viszont még 1700 körül is úgy tartotta, hogy „a mi üzletünk a kereskedelem, nem pedig a háború”, és inkább az indiai államokra koncentrált, mivel azok viszonylag gyengék voltak, emellett ott kisebb volt az európai konkurencia. Amikor pedig Indiában összecsaptak a franciákkal, akkor rendszerint azok bizonyultak erősebbnek, mivel ők



indiai reguláris erőket (szipojokat) is alkalmaztak.
A fordulópont 1757 volt, amikor Robert Clive Plassey-nél megverte a francia támogatást élvező bengáli nábobot. 1765-ben már a britek szedték be az adót Bengáliában, de India csak 1857-ben lett formálisan is NagyBritannia gyarmata.
A hétéves háború idején kerültek India mellett az újvilági francia területek is Anglia birtokába, és így innentől kezdve ahelyett, hogy importra szorult volna, gyapotszövet-exportőrré válhatott. Korábban az indiai termékek kizárása a brit piacról önmagában nem bizonyult elégnek, mivel egyfelől a munkaerő drágább maradt, mint a szubkontinensen, másfelől problémáik voltak az indiai kelmefestési eljárások átvételével is. Most viszont az Újvilág a rabszolgáknak és az általuk művelt ültetvényeknek, valamint a merkantilista kereskedelmi korlátozásoknak köszönhetően kellőképpen nagy felvevőpiacot biztosított a számukra.130
A rabszolgák és a gyapotháromszög
1500 és 1800 között legalább 11 millió afrikait szállítottak rabszolgaként az Újvilágba – ez több volt, mint Kolumbusz idején Anglia, Portugália és Spanyolország összlakossága, és az Újvilág demográfiáját is nagymértékben megváltoztatta.
Viszont a rabszolgaságot a 18. század végén már sokan ellenezték. Adam Smith úgy gondolta, hogy nem hatékony; mások pedig a természetjog alapján utasították el. De hiba lenne azt gondolni, hogy hirtelen váltás történt, és hogy innentől kezdve Anglia „pozitív globális erővé” vált volna.
A mozgalom vezéralakjának, William Wilberforce-nek közel 20 évébe telt, amíg 1807-re el tudta fogadtatni a parlamenttel a rabszolga-kereskedelmet betiltó törvényt; majd pedig újabb egy emberöltőt vett igénybe a rabszolgaság teljes betiltása (1833). Közben viszont további kétmillió rabszolgát szállítottak át más nemzetek az Újvilágba, és a parlament, mai pénzen számolva, kb. 1,3 milliárd font jóvátételt szavazott meg a volt brit rabszolgatartóknak.
Az USA-t a rabszolgaság kérdése gyakorlatilag két részre szakította az úgynevezett Mason–Dixon-vonal mentén. Franciaországban Napóleont az ültetvényesek meggyőzték, hogy vonja vissza a rabszolgaság eltörlését kimondó rendeletet (és a rabszolgaság 1848-ig legális maradt); Kubában és Brazíliában pedig az 1880-as évek végéig maradt fenn. Az pedig, hogy a fejlett világ olyan nagymértékben függött az olcsó cukortól (meg persze az egyéb olcsó ültetvénytermékektől), egyfajta „etikai érzéketlenséget” eredményezett a nyugati világban, és ez mindmáig érezteti a hatását.131
De ezzel előresiettünk a történetben, tehát térjünk vissza oda, hogy a 18. században az újvilági kolóniák egyfelől kezdettől exportra termeltek (cukrot, dohányt, gyapotot), másfelől pedig – a Nagy Kihalás következtében keletkezett munkaerőhiány, illetve amiatt, hogy az európaiak nem szívesen vándoroltak be rabszolgákkal dolgoztattak, akik a kínai paraszttól vagy a kelet-európai jobbágytól eltérően nem termeltek önmaguk számára. Tehát különböző fogyasztási cikkekre volt szükségük, és a halat, illetve a gabonát leginkább Észak-Amerikából vitték be (ez volt a gyapotháromszög egyik csúcsa); a ruhájukhoz pedig olcsó és sok, de nem jó minőségű szövetre volt szükség Indiából (a gyapotháromszög másik csúcsából), miközben az afrikai rabszolgákért is indiai szövettel fizettek.
A britek persze a háromszög harmadik csúcsában, Angliában is jelentős haszonra tettek szert az újvilági terményekből, és olyan jogi szabályozás kiépítésére törekedtek, mely biztosítja, hogy a kolóniák továbbra is nyersanyag-szolgáltatóként működjenek. Manchester felemelkedéséhez alapvetően járult hozzá nem csak ez a háromszög, hanem ezen belül is a szövet–rabszolga kapcsolat.
Nyers gyapot az Ottomán Birodalom levantei részéről és a karibi térségből érkezett, és 1780 körül már olyan „gyárakban” dolgozták fel, ahol akár több száz ember dolgozott a vízenergiát hasznosító gépek mellett. A



második előrelépést Eli Whitney gyapotmagozó gépe jelentette 1793-ban; a harmadik pedig 1805 és 1840 között a gőzgépek elterjedése volt, amely a termelékenység növelésén keresztül további árcsökkenést eredményezett.
Ezt követően a britek a „szabad kereskedelem” hívéül szegődtek, és azok is maradtak egy ideig: a merkantilizmus már az amerikai függetlenségi háború végével értelmét veszítette a számukra.132
Kína esete a biológiai ancien régime-mel: a népességszabályozás és a piac
Az egyik közkeletű magyarázat szerint Európa előretörése részben arra vezethető vissza, hogy különböző népességszabályozási megoldásokat alkalmazva (melyek közül a késői házasság volt a legfontosabb) az itteni családok kisebbek tudtak maradni. Így kevesebb ember kezében összpontosultak a javak, és elég felesleg maradt ahhoz, hogy a mezőgazdaságba vagy az iparba befektessenek.
Részben pedig arra, hogy az Európában kialakuló piacok a tőke, a munka, a javak és a föld számára hatékonyabbak voltak, mint Kínában, és ezért több pénz állt azok rendelkezésére, akik mezőgazdasággal vagy iparral akartak foglalkozni, és ez a két tényező aztán együttesen vezetett az ipari forradalomhoz. E szerint az eurocentrikus magyarázat szerint Kínában ugyanekkor egyfajta „preindusztriális demográfiai rezsim” volt a meghatározó, ahol, mivel a családok nagyok voltak, ezért a nagy népesség minden felesleget felélt. Amihez hozzá jött az is, hogy Kína despotikus rendszer volt, ahol a piacok nem működtek hatékonyan.
A valóságban azonban a kínai családok alkalmaztak különböző stratégiákat a lélekszám alacsonyan tartására, a kínai piacok pedig hatékonyabbak voltak az európaiaknál. Jóval magasabb volt az itteni terméshozam is, és Dél-Kínában évente kétszer, sőt akár háromszor is arattak. Az 1650-es 140 millió helyett 200 évvel később 380400 millióan voltak. Ezek olyan nagy számok, hogy az európai piacokból, illetve az európai népesség nagyságából kiinduló Adam Smith meg Malthus egyaránt úgy vélték, hogy a kínaiak nem tartják ellenőrzésük alatt a populációnövekedést.
Ehhez képest Kínában, bár viszonylag korán házasodtak, gyakori volt, hogy tartózkodtak a szexuális élettől; az infanticidium és különösen a lánygyerekek meggyilkolása pedig szintén nem volt ritka. A problémát számukra az okozta, hogy mivel a biológiai ancien régime-ben minden a földből származott, ezért az egyik termék mennyiségét csak a másik rovására lehetett növelni. Tehát egyre több munkára és tőkére volt szükség ahhoz, hogy a mezőgazdaság lépést tudjon tartani a népességnövekedéssel, miközben az újabb (és a korábbiaknál rosszabb minőségű) területek művelés alá vonása egyre többe került.
1800 körül már különböző jelek mutatták, hogy a rendszer elérte a biológiai ancien régime lehetőségeinek határait. Egyes területeken már nem fával, hanem rizsszalmával fűtöttek; a sűrűn lakott központi és a ritkán lakott peremterületek közötti kereskedelem lelassult stb.
A kínai parasztok maguk döntötték el, hogy mit és mennyit termelnek, és azok, akik a peremvidékre migráltak, egyre inkább saját maguk dolgozták fel a gyapotot ahelyett, hogy nyers gyapotként eladták volna a központi részeknek. Vagyis importhelyettesítőt állítottak elő, és így nem csupán a kivitt nyersanyag mennyisége csökkent, de azok a területek is kisebbek lettek, melyeken korábban eladásra szánt rizst termelhettek. Tehát a periférián folyó „önellátó protoindusztrializáció” gátolta a központi területek gyapotfeldolgozó iparának fejlődését. Ráadásul a norma az volt, hogy a kínai nők otthon dolgoznak, ezért nem álltak be a gyárakba.
Elvileg ugyanilyen megtorpanás várt volna Angliára is, ha nem lettek volna a gyarmatai, illetve a merkantilista gazdaságpolitika, továbbá az, hogy az 1689 és 1815 közötti háborúkban az összes riválisukat lesöpörték. Ez viszont a textilipar lehetőségeit is kitágította: 1840-ben Európába 200, Ázsiába, Afrikába és az Amerikákba (az USA-t is ide számolva) 529 millió yard gyapotszövetet exportáltak. Vagyis: a gyapot és gyarmatosítás, mondhatni, kéz a kézben jártak, és ha a 18. század elején még tiltották is az indiai gyapotáruk



behozatalát, az ipari forradalom alatt megfordult a szövet áramlása, és 1820-ban 11, 1840-ben pedig már 145 millió yardot vittek be Indiába.133
Anglia: nem a munka-, hanem a szén- és a földtakarékosság
Túlnyomó részben még az 1830-as években is a textilipar volt a brit gazdasági növekedés motorja, és vezetett el a modern gyárak meg a modern munkásosztály kialakulásához is. Ahhoz azonban, hogy az ipari forradalom valóban lehetséges legyen, a szénre is szükség volt – és ez valóban „angol különlegességnek” tekinthető. Dél-Angliában már az 1600-as évekre kiirtották az erdők túlnyomó részét – elsősorban azért, hogy Londonban legyen mivel fűteni és főzni. Mivel azonban a felszínen vagy a felszínhez, illetve Londonhoz is elég közel volt a szén, így létrejöhetett a szénipar, és 1800-ban 10 millió tonnát. a világ akkori széntermelésének 90 százalékát bányászták ki.
Viszont ahogy mélyebbre hatoltak, megjelent a talajvíz, és itt lép be a képbe a Newcomen-féle (az 1710-es évektől) és a Watt-féle gőzgép (az 1760-as évektől). Ezek kezdetben annyira alacsony hatékonyságúak voltak, hogy kizárólag azért érte meg használni őket, mert a szénbányák közelében a szén gyakorlatilag semmibe sem került, és 1800-ra 2500 gép működött a szigetországban. Az ipari forradalomhoz azonban arra is szükség volt, hogy a gőzgépet ne csupán a bányákban vízszivattyúzásra, hanem szárazföldi közlekedésre is felhasználják.
Erre pedig azért került sor, mert miközben Londontól egyre távolabbi helyeken voltak kénytelenek szenet bányászni, aközben egyre nőttek a szállítási költségek, és 1825-ben, a problémát megoldandó, Durhamban megjelent az első vasút.
1830-ban még legfeljebb néhány tucat kilométernyi vasútvonal létezett; 1845-ban viszont már tízezer, és tíz évvel később negyvenezer kilométernyi. Ez persze a brit fémipar felfutásához is elvezetett.
A gőzgép a textilipart is forradalmasította: Samuel Crompton „öszvérét” már 1790-ben vízenergiáról gőzre állították át, és így százszor hatékonyabb lett, mint a kézi hajtású indiaiak meg kínaiak.
Az ipari forradalomról kialakult közkeletű kép szerint a lényeg az innováció volt, és a textiliparon belül valóban ez is volt a helyzet, mert az olcsó és jó minőségű indiai termékek meg a magas munkabérek szükségessé tették a munkafolyamatok mechanizálását. Szén (és gőzgép) nélkül azonban legfeljebb részletesen sikerült volna kitörni a biológiai ancien régime jelentette csapdából. Az ipari forradalom tehát felfogható úgy is, mint ahol nem a munka-, hanem a földtakarékosságon van a hangsúly.
1800 körül Angliában több tízmillió hektár erdőségre lett volna szükség a szükséges mennyiségű faszénhez ami a valóságban nem állt rendelkezésre. És amit persze az élelemtermelésre fordított területektől kellett volna elvenni.
A szénhasználatából fakadó előnyök mellett az Újvilág „szellemhektárjai” is jelentős szerepet játszottak, mivel Anglia több százezer kg onnét származó gyapotot (elsősorban az USA-ból, de emellett a karibi térségből származó nyersanyagot is) dolgozott fel az 1800-as évek elején, és ha ilyen mennyiségről a saját földjeik felhasználásával akartak volna gondoskodni, akkor ehhez 20 millió hektárra lett volna szükség.134
A fekete művészet, a tudomány és az ipari forradalom
A 15. században megjelenő nyomdászat első lépésben elvezetett a textuális stabilitáshoz; és ez vezetett el aztán a modern értelemben vett tudományhoz is, elvégre az elképzelhetetlen anélkül, hogy (lévén a kézi másolás megbízhatatlan) biztosan tudhatnánk: a többiek is pontosan ugyanazokat az adatokat ismerik és használják, mint



mi. Egyes elképzelések szerint az sem véletlen, hogy ugyanúgy Nyugaton alakult ki a demokrácia, mint ahogy a tudomány is – ugyanis az előbbihez szükség volt az utóbbira. A tekintélyellenes, önjavító, a teljesítmény elismerésén alapuló tudomány működési modellül szolgálhatott a nyílt és kísérletező szellemű demokratikus társadalom számára egy olyan világban, amelyre addig a merev hierarchiák voltak a jellemezőek.135
Ezt alátámasztani látszik az is, hogy a nem demokratikus rendszerekre a sztálini Szovjetuniótól a hitleri Németországig az áltudományok burjánzása volt jellemző, de azért elképzelhető más magyarázat is. Például az, hogy nem a tudomány kialakulása volt a demokrácia létrejöttének a feltétele, hanem amennyiben a rendszer nem engedte meg, legalább bizonyos határokon belül, a szabad gondolkozást, akkor sem az egyik, sem a másik nem tudott megjelenni.
Mindezt azért érdemes legalább érintőlegesen megemlíteni, mert amennyiben a tudományt a természet megismerésére való törekvésnek tekintjük, a technológiát pedig annak a megoldásnak, amely révén képesek vagyunk a természeti folyamatokat saját céljaink érdekében befolyásolni, úgy amennyiben az ipari forradalmat munkaerő-megtakarításként fogjuk fel, akkor van értelme a technológiát alapvető fontosságúnak tekinteni. Ha viszont úgy gondoljuk, hogy a „földhiány” játszotta a kulcsszerepet, és a szén, illetve a kolóniák tették lehetővé a megoldást, úgy értelemszerűen nem a technológia volt a legfontosabb. Ezt a megközelítést alátámasztani látszik az is, hogy Kínában is ismerték azokat a tudományos és technológiai alapokat, melyekre az európai ipari forradalom épült. De az eszmék önmagukban nem elegendőek.
Tea, ezüst és ópium – meg persze háború
1760 után a britek indiai sikereik, illetve valamivel később az amerikai gyarmatok elszakadása miatt egyre inkább az ázsiai kereskedelemre kezdtek fókuszálni. Eközben rákaptak a kínai teára: ez élénkítő hatása mellett azért is fontos volt, mert a gyarmati cukorral és a helyi tejjel együtt jelentős mennyiségű kalóriát szolgáltatott. Viszont a textiliparuk megerősödése ellenére sem tudtak olyan terméket kínálni, amelyre a kínaiaknak szükségük lett volna. De mivel a 18. század eleji utrechti béke lehetővé tette a számukra, hogy rabszolgákat szállítsanak a spanyol kolóniákra, amiért cserébe újvilági ezüstöt kaptak, ezért tudtak azzal fizetni.
1760-ban, vagyis abban az évben, amikor az angolok döntő győzelmet arattak a franciák fölött a hétéves háborúban, a kínaiak Guangzhuo kikötőjére korlátozták a külföldi kereskedelmet, és a következő 80 évben így is maradt a dolog, bár az angolok többször is próbáltak ezen változtatni.
Ráadásul azzal párhuzamosan, hogy Angliában nőtt a tea iránti kereslet, az országba áramló ezüst kevesebb lett, és a merkantilistákat egyre inkább aggasztotta Kínába kiáramló nemesfém mennyisége. 1773-ban azonban a britek monopóliumot szereztek a bengáli ópiumra, és bár a kínaiak tiltották az ópiumszívást, ők elkezdték pipákkal együtt és kezdetben nagyon olcsón – bevinni az országba. 1834-ben a „szabad kereskedelem” jegyében a brit kormány megfosztotta az EIC-et a kizárólagos ázsiai kereskedés monopóliumától, és az ópiumpiacon felbukkantak az amerikaiak is. Kínában pedig egyre több ópiumfüggő volt, és az 1830-as években már évente 34 millió uncia ezüst áramlott ki a Mennyei Birodalomból a kábítószerért cserébe.
Amikor a kínai uralkodó 1839-ben 21 ezer láda ópiumot szóratott a tengerbe az ópiumkereskedelmet meggátolandó, a britek úgy döntöttek, hogy fegyverrel szereznek érvényt érdekeiknek.
Az 1839–1842 közötti első ópiumháborúban a Nemezis nevű csatahajót is bevetették. Ezt az első, teljesen fémből épült és kimondottan Ázsia folyóra tervezett konstrukciót nem a Brit Admiralitás rendelte meg, hanem az EIC. Egy korabeli feljegyzés szerint a háború „ritkamód kedvező feltételeket teremtett a fémtestű hajók előnyei vagy hátrányai tesztelésére”. A helyiek a Nemezist „ördöghajónak” nevezték, mert rendkívül hatékony volt, és kiválóan tudott manőverezni a szél és az áramlatok ellenében is.
A háborút lezáró 1842-es nankingi béke az első volt a következő hatvan év „egyenlőtlen szerződéseiből”,



melyek sértették a kínai kormány autonómiáját, és meggátolták, hogy vámokkal védje az iparát, bár az ópiumkereskedelmet csak az 1858–1860-as, második ópiumháború után volt kénytelen legalizálni.
Mivel a britek katonáinak kétharmada indiai volt, most az is bebizonyosodott, hogy jól használhatóak brit parancsnokság alatt.136
Az ipari forradalom után: fordulópontok és szakadékok
Az 1700-as években Európa, Kína, India (és minden bizonnyal Japán is) fej-fej mellett haladtak az életszínvonalat, a várható élettartamot és a gazdasági fejlettséget tekintve is. Európa, India és Kína egyenként egyként mintegy a világ GDP-jének 23 százalékát állította elő (összesen kb. 70 százalékot). Ami a világ manufaktúratermelését illeti, a század közepén Kína 33, míg India és Európa 23–23 százalékkal részesedett belőle (ez közel 80 százalék). 1800-ban még hasonló volt a helyzet, bár India már elkezdett visszaesni.
A GDP-t és az ipari termékeket tekintve Kína előbb stagnált, majd 1900-ra a világ ipari termelésének 7, míg India csupán 2 százalékát adta – Európa viszont 60 százalékot, illetve az USA-val együtt 80-at.
A 19. század azért volt fontos, mert az ekkor meglóduló folyamatok következtében oszlott a világ fejlett és fejletlen, gazdag és szegény, indusztrializált és harmadik világbeli régiókra. Ami úgy is átfogalmazható, hogy a világ egyik (egyre szegényebbé váló) része a biológiai ancien régime-ben maradt, míg a másik kitört belőle.
A szakadék persze nemcsak a világ egyes részei, hanem a társadalom egyes rétegei között is mélyült, illetve az egyes emberek extrém gazdagságához is elvezetett.
A füst mámorától India mákonyáig
A kor másik „ópiuma”, a dohány Amerikából származott, és „az indiánok arra használták – állapítja meg Brook – hogy átjárjanak a természetes és természetfeletti világ között, és konzultáljanak a szellemekkel”. Ugyanis az általuk szívott dohány sokkal több nikotint tartalmazott, mint a mai cigaretta, és így tényleg hallucinogén volt. Mindenütt, ahol megjelent, gyorsan el is terjedt, és bár a 17. század elején Európában még úgy gondolták, hogy csak a boszorkányok dohányoznak, a pápa 1643-ban már arra volt kénytelen felszólítani a papokat, hogy legalább az Isten házában ne füstöljenek.
Hosszú távon pedig „ahogy északabbra a hódprém fedezte a franciák felfedezőútjainak költségeit, az angolok a dohány segítségével telepedhettek le Virginiában”, mondja Brook. Egy Berthold Laufer nevű szerző pedig még 1924-ben – is közvélekedésnek hangot adva – azt hangoztatta, hogy „a természet minden ajándéka közül a dohány a leghatékonyabb társaságteremtő erő, ez a leghatékonyabb béketeremtő, az emberiség legnagyobb jótevője”, vagyis az a gondolat, hogy a dohányzás egészségtelen, igencsak új keletű.
Kínában a 18. században már gyakorlatilag mindenki dohányzott, és ez az a pont, ahol megjelenik a képben az ópium: a hollandok már a 17. század elején szállították Ázsiába, mert úgy vélték, hogy hangulatjavító, és a katonáikat bátorrá teszi. Ahhoz azonban, hogy az ópiumfogyasztás elterjedjen, arra is szükség volt, hogy a kínaiak a dohányleveleket a mák nedvéből előállított oldatba áztassák, és az így létrejött végeredményt, madaknak nevezve, mindössze egyfajta, igen erős pipadohánynak tekintsék.137
Ha Kínában nem lett volna nagy igény az európaiak újvilági ezüstjére, akkor az európaiak sosem tudták volna „bevásárolni magukat” az ázsiai kereskedelmi hálózatokba, és nem jutottak volna hozzá az ottani javakhoz. A 19. században pedig az ópium játszott kulcsszerepet, amely így egyben a világgazdaság átformálásának is a meghatározó tényezője lett – miközben korántsem volt olyan pozitív hatása Kínára, mint



korábban az ezüstnek.
A britek mellett a Kínával való kereskedelem másik nagy haszonélvezője az USA volt. Az 1800-as évek elején már jelentős szerepet játszottak az ópiumkereskedelemben is.
A második ópiumháború lezárulását követően, 1860-ban az új indiai ópiumforrások mellett a perzsa, indiai és kínai kereskedők termékei is megjelentek az ópiumpiacon. Az 1870-es években pedig már a belső, a prosperáló partvidéki tartományokkal eddig nem sok kapcsolatot tartó területeken is beindult az ópiumtermesztés és -feldolgozás. Az 1800-as évek végén a lakosság 10 százaléka (mintegy 40 millió ember) volt ópiumfüggő; felük pedig súlyosan ópiumfüggő, és a Mennyei Birodalom a világ ópiumtermelésének 95 százalékát szívta fel.
Az ópiumtermelésben kulcsszerepet játszott India, amely a deindusztrializáció következtében az 1820-as évekre a világ vezető manufaktúrahatalmából agrárexporterré vált. Eközben az ipari forradalom miatt a brit termékek ára (és különösen a textileké) jóval alacsonyabb lett, és nem csak a világpiacon kezdték kiszorítani az indiait, de (miként már említettük) Indiában is. 1820-ra több millió indiai textilszövő veszítette el a munkáját, Bengália deindusztrializációja pedig az 1830-as évekre befejeződött. Az indiaiak előbb Kínába, majd Angliába is nyers gyapotot kezdtek exportálni, mivel olyan termékeket kellett előállítaniuk, amit pénzért lehetett eladni. Az EIC ugyanis nem természetben szedte be az adót, hanem pénzben. Ezért a pénznövények: az indigó, cukor, gyapot és a mák (ópium) termesztése is mind fontosabb lett.
Vagyis a történet nem arról szólt, hogy India egyfajta alulfejlettségi csapdába esett volna: a cél a britek számára az volt, hogy a dologból Nagy-Britanniának származzon haszna. Különösen azt követően, hogy az 1857-es lázadást követően már nem az EIC, hanem a brit korona gyakorolta az ellenőrzést, és Adam Smith elképzeléseivel összhangban szabad kereskedelmet vezettek be. Ezt Ricardo „komparatív előnyök” elvével meg a minimális kormányzati beavatkozás elvével kombinálták, és India valóban élelmiszer- és nyersanyagtermelő országgá vált, amely, mivel nem alkalmazhatott védővámokat, az 1800-as évek közepétől a brit export 25–35 százalékát vette fel, és ez a deindusztrializáció a kínai ópiumpiaccal együtt hatalmas profitot biztosított a szigetországnak. Az ópium hatására az 1500-as évek óta először fordult meg az ezüst áramlása, és kezdett nem Kínába, hanem Kínából Angliába áramlani.138
Iparosítás máshol is: a második hullám nyugaton
Nagy-Britannia az ipari forradalom eredményeit nemcsak a gazdaságban, de a hadászatban is felhasználva, a világ első számú katonai hatalmává vált, és mindaddig megőrizte a vezető szerepét, amíg a vezető helyét is megőrizte az iparon belül. Az európai nemzetállamok egymás közötti folyamatos versenye olyan, folyamatos és kompetitív nyomást eredményezett, mely miatt követniük kellett a példáját, ha nem akartak lemaradni, és különösen, ha részt akartak venni az új gyarmatok szerzésében. És bár a britek megpróbáltak meggátolni az ipari technológiák elterjedését, Franciaország, az USA és Németország hamarosan indusztrializálódni kezdett.
Franciaország a kezdetektől fogva próbált lépést tartani az angolokkal, és megpróbálta megszerezni a knowhow-t (akár ipari kémkedéshez is folyamodva); illetve megpróbált brit szakembereket átcsábítani. Jelentős hátrányt jelentett azonban a számára, hogy nem rendelkezett nagy és könnyen hozzáférhető széntartalékokkal; hogy számos forradalomban és háborúban kellett részt vennie; illetve, hogy az angolokéhoz képest fejletlen volt a mezőgazdasága. Másfelől viszont a kormány támogatta a vasútépítést.
USA: az iparosítás északkeleten és az Ohio völgyében ment végbe, és – akárcsak Nagy-Britanniában – itt is a magántőke játszott kulcsszerepet. A textiliparra az elsők között került sor, és az új-angliai gyárak hamarosan az angolok riválisaivá váltak. Védővámokat alkalmaztak az ipar védelmében, és a Bank of the United States támogatta a csatorna-, illetve vasútépítést. A polgárháború pedig újabb lökést adott az északi iparosodásnak, és



ez hozzájárult a „háború iparosításához” is.
Az USA hatalmas földterületekkel és kevés munkaerővel rendelkezett, úgyhogy előbb ló-, majd gőz- és gázolajhajtású arató- és egyéb gépeket alkalmaztak, és ez lehetővé tette, hogy olyan terményfelesleget állítsanak elő, melynek köszönhetően máig a globális piac egyik nagy élelmiszer-exportőre.
Németország: a politikailag megosztott német területeken a 19. század első felében nem vezettek be egységes védővámokatl a brit textil ellen, és emiatt az 1830-as évekre a helyi ipar összeomlott. Aztán előbb vámunió jött létre, majd pedig eltörölték a jobbágyságot, és a vasútépítés az 1850-es években lehetőséget teremtett az indusztrializáció beindítására is.
Mivel Németország később indult, ezért eközben nem támaszkodhatott ugyanazokra a termékekre, mint Anglia, és a textilipar felfuttatása helyett a nehéziparra koncentrált, miközben az egyetemeken folyó kutatásokat összekapcsolták az ipari kutatással is (aminek az eredménye a kémiai és elektrotechnikai ipar létrejötte lett).139
Indusztrializáció máshogy is: Oroszország és Japán
Oroszország a 19. században egyre inkább a fejletlen ország országok közé kezdett számítani (amely nyersanyagokat exportál, és egyre jobban függ az ipari termékektől, melyeket behoz). 1892 után azonban a Kereskedelmi Minisztérium élén álló Szergej Witte herceg nagyarányú vasútépítési programot indított be, amit szén-, vas- és acél-, valamint olajipari program is követett.
1860-ban kevesebb, mint 1500 kilométer vasút volt az országban; 1894-ben 301 ezer és 1900-ban már 50 ezer kilométer, és összekötötte a természeti erőforrásokkal rendelkező területeket az iparosodó részekkel. A tőkét – akárcsak Német- és Franciaországban – nem annyira a privát befektetők, mint inkább a kormány adta; emellett Witte bankokat hozott létre; külföldi mérnököket szerződtetett, és védővámrendszert épített ki.
Japán – Oroszországgal ellentétben – csupán kevés, az iparosítás beindításához szükséges erőforrással rendelkezett. Miután 200 évig elzárkózó politikát követett, Perry kapitány 1853-ben kényszerítette rá, hogy részt vegyen a „normális” nemzetközi kereskedelemben. Eközben a japánok pontosan tisztában voltak vele, hogy Kínára nézve milyen következményei voltak az angol beavatkozásnak.
A világkereskedelembe való bekapcsolódásuk egyben a régi uralkodóház bukásával is járt, és a régi rend felszámolásával párhuzamosan erős és központosított államot hoztak létre, ez pedig átvállalta az iparosítást ott, ahol a magántőke nem boldogult. Ahhoz, hogy alapanyagokhoz juthassanak, előbb exportálniuk kellett, úgyhogy standardizálták, illetve amennyire csak lehet, mechanizálták a selyemipart, és a kínai meg a francia termékeket hamarosan kiszorították a nemzetközi piacról. Az 1880-as és 1890-es években hasonlóképpen a textilipart is: ezt azzal tették versenyképessé, hogy alacsonyan tartották a béreket; sok nőt, illetve lányt alkalmaztak, és nem engedték a munkásszakszervezetek létrejöttét.
1894–95-ben a kínaiakat, egy évtizeddel később az oroszokat verték meg, és a nyugatiak hamarosan vissza is vonták azokat a szerződéseket, melyek eddig meggátolták őket abban, hogy maguk döntsenek a vámszabályozásról. Japán példájából az látszott, hogy a nyugatiak nem szükségképpen fogják megőrizni a primátusukat az iparban. Persze nagy számban voltak olyan államok is, amelyek nem tudtak lépést tartani a nyugatiakkal.140
Az ipari világ dinamikája
1900-ban az ipari termékek négyötödét adó Európa és az USA mellett Japán 10 százalékkal, míg Kína 7 és



India 2 százalékkal volt jelen (ami együttvéve 99 százalék). Persze az iparosodás kapcsán pontosabb lenne nem is országokról, hanem csupán egyes terültekről beszélni (az USA-ban New England, Angliában Manchester stb.).
Fontos változás, hogy a 19. században már más mintázat volt jellemző az ipari forradalom országaira, mint a biológiai ancien régime-ben élőkre: a természeti folyamatoknak való kiszolgáltatottság helyett a fellendülés és a visszaesés vált meghatározóvá, amikor egyre többen kezdték ugyanazt gyártani, és az árak emiatt estek stb. Az első recesszióra 1857-ben került sor, de nem tartott sokáig, és utána, egészen az 1870-es évek elejéig, töretlen volt a fejlődés. Az 1873-ban kezdődő válság viszont egészen 1896-ig tartott, és ez alatt az idő alatt NagyBritanniában az árak 40 százalékkal csökkentek.
Eddig a válságig a legtöbb ipari ország a brit típusú szabad kereskedelmet támogatta, most azonban Németés Olaszország elkezdte a textiliparát védeni; az 1890-es években pedig már a franciák, amerikaiak és oroszok is protekcionista gazdaságpolitikát folytattak, és az indusztrializálódott terültekre irányuló export visszaesése Nagy-Britanniában fizetésimérleg-problémákhoz vezetett. Ha ekkor a szigetország az elzárkózást választja, akkor a következő, az I. világháborúig tartó évtizedekben az egész világgazdaság sokkal zártabb lett volna. Viszont az ázsiai kereskedelem (és azon belül az ópium) elég felesleget termelt ahhoz, hogy a rendszer ne omoljon össze, sőt Nagy-Britannia a német, amerikai stb. ipar fejlesztésébe is be tudott fektetni. Más szóval: a kínai ópiumigény volt ebben az időszakban a világgazdaság egyik mozgatója.
Másfelől viszont, bár a világgazdaság egyelőre nem szakadt egymástól elzárkózó és esetleg egymással háborúzó blokkokra, a verseny ennek ellenére is erősödött, és ez szerepet játszott az „új imperializmus” létrejöttében meg a gyarmatokért folytatott versenyfutásban is.141
Gyárak és nők, emberek és nemzetek
Az ipari forradalom nem csak azt alakította át, ahogyan a környezetünkhöz viszonyulunk, hanem a társadalmat is.
Angliában 1850-re a lakosság 50 százaléka élt városokban, ugyanerre Németországban 1900-ig, az USA-ban 1920-ig, Japánban 1930-ig kellett várni. Ez együtt járt a munka új koncepciójával: a gép kiszolgálása határozta meg a munkatempót, és ellenőrök gyakoroltak kontrollt még az evés és az egyéb testi szükségletek felett is. A nőket és gyerekeket többek között azért alkalmazták szívesen, mert sokkal könnyebb volt fegyelmezni őket. A menedzserek új középosztálya pedig azért jött létre, hogy „hozzáigazítsák” a gyáripari rendszerhez a munkásokat.
Az agrártársadalomban a család nem csak a fogyasztás, de a termelés egysége is volt. Az ipari forradalom idején sok nő és gyerek dolgozott a gyárakban, később azonban törvényeket hoztak a gyerek- és női munka ellen (hogy védjék a férfiak munkahelyeit). Mivel pedig a gyerekek 12-13 éves korukig nem vállalhattak munkát, ez lehetővé tette, hogy alapfokú oktatásban részesítsék őket. Viszont, mivel innentől kezdve a gyerek a család számára nem jövedelemkiegészítő forrás lett, hanem további költségeket jelentett, ezért az iparosodott országokban a párok kevesebb utódot akartak.
A szembeszegülés ideológiája kezdetben a „nem természetes munka” elutasítása volt, és annak a családi életre gyakorolt „természetellenes” hatására hivatkoztak. Hosszabb távon pedig Marx és Engels nézetei váltak meghatározóvá, melyek szerint „a társadalom története osztályharcok története”, és a jövőben a burzsoázia meg a proletariátus hatalomért folytatott küzdelme lesz a meghatározó.
Ami a nemzetállamot illeti, a 19. században elkezdték az államot mint földrajzilag összefüggő területet értelmezni (ellentétben mondjuk a Habsburgok valahai európai rendszerével). Az állam a bürokrácia révén kiiktatta az olyan közvetítőket, mint amilyenek korábban a nemesek voltak, és közvetlenül lépett kapcsolatba az



állampolgárokkal. Emellett kialakult az állampolgárok képviseletének rendszere (választással vagy máshogy); illetve még 1789 után az a meggyőződés is, hogy az állampolgároknak joguk van politikailag aktívnak lenni.
A „nemzet” és a „nacionalizmus” eszméje, mint összetartó erő, pedig azt követően jelent meg, hogy a nagy francia forradalom után felmerült a kérdés, hogy ha a hagyományos források (égi elrendelés, a dinasztia korábbi sikerei stb.) nem alapozzák meg az állam iránti hűséget, akkor vajon micsoda.
Ezzel párhuzamosan az olyan, új kommunikációs technológiák, mint a vasút és távíró, elvezettek ahhoz a gondolathoz, hogy az egy nyelvet beszélőknek egy közös államhoz kellene tartozniuk, és így az 1830-at követő fél évszázadban az európai nacionalizmus elterjedt.
Az állam vezetői felől nézve ez két problémát jelentett. Egyfelől azt, hogy miként tudják az emberek magukat „nemzetként” meghatározni; másfelől, hogy miként lehet az így létrejövő identitást az államhoz kapcsolni. A megoldásban jelentős szerepet játszott az általános iskolai oktatás; valamint az, hogy a történészek „nemzeti történeteket” konstruáltak meg, és a nacionalizmus mint egyszerre exkluzív, kulturális és etnikai jelensége a 19. század végére meghatározóvá válva nemcsak abban játszott szerepet, ahogyan a világ többi részéhez viszonyultak az európaiak, hanem olyan feszültségeket is okozott, melyek jelentős szerepet játszottak az I. világháború kitörésében.
A nacionalizmus mellett az európai államok gazdasági rivalizálása; az iparosítással járó belső feszültségek; illetve különböző stratégiai megfontolások vezettek háborúkhoz a 19. századi Európában, illetve az évszázad utolsó három évtizedében ázsiai és afrikai expanziót is eredményeztek. Összességben pedig a nacionalizmus nem csupán arra ösztönözte a fiatalokat, hogy belépjenek a hadseregbe, de ahhoz a meggyőződéshez is elvezetett, hogy az európaiak „felsőbbrendűek” az afrikaiakkal és ázsiaiakkal szemben.142
Kinin, gépfegyver, Kína
A porosz–francia háború lezárulása után az európai államok elsősorban nem egymás, hanem Kína, DélkeletÁzsia, a Közel-Kelet és Afrika ellen használták fel a katonai erejüket, és ez jelentős szerepet játszott abban, hogy az érintett régiók a későbbiekben a „harmadik világ”státuszába kerültek.
Afrikában az európaiak évszázadokon keresztül legfeljebb a partokon tudtak rabszolga-kereskedelmet folytatni. A 19. század közepére azonban egyfelől megjelentek a gőzhajók, melyek lehetővé tették, hogy a folyókon felhajózzanak. Másfelől a hollandok kínafaültetvényeket hoztak létre Jáván, és az európaiaknak az 1870-es évektől megfelelő mennyiségben állt a rendelkezésükre a kinin, amikor maláriás területeket akartak kolonizálni. Ehhez járult a korábbiaknál nagyságrendekkel hatékonyabb gépfegyver is, és 1900-ra Afrika legnagyobb része európai (elsősorban brit, francia, német és belga) gyarmattá vált.
Itt elsősorban a nyersanyagkészletek megszerzése volt a cél; Kínánál viszont az óriási piacokhoz való hozzáférés, és ez a századfordulón a „koncessziókért folytatott tolongásban” csúcsosodott ki.
Az előzmény pedig az volt, hogy Kínában az ópiumháborút követően kitörő Tajping-felkelés 1850 és 1865 között, egyes becslések szerint, mintegy 20 millió halálos áldozattal járt, de a konzervatív földbirtokosok seregei végül győzni tudtak. A mandzsuk, hogy kielégítsék a dinasztiát megmentő agrárrezsimet, korlátozott katonai modernizációba kezdtek („önmegerősítés” néven), hogy majd védekezni tudjanak a külföldiek ellen. De ez nem volt elég, amikor a britek mellet az oroszok, franciák, németek és később az indusztrializálódó japánok is „részesedni” akartak a „kínai tortából”, és ez vezetett oda, hogy 1900-ra Kínát felosztották a nagyhatalmak között. Csupán azért nem került sor olyan szintű gyarmatosítására, mint Afrikában, mert a szabad kereskedelemben érdekelt Nagy-Britannia meggyőzte az USA-t, hogy ne ezt a megoldást válasszák.143



Az El Nino, a harmadik világ meg a szociáldarwinizmus
Kínában az erdők kivágása a 19. század közepére vált kritikussá. Ázsia más részein és Latin-Amerikában hasonló folyamatok játszódtak le. Ezek hatása a 19. század végére kumulálódott, és mivel az érintett társadalmak a biológiai ancien régime-ben éltek, ezért még érzékenyebbek voltak rá. A hatás általában lokális volt, az 1800-as évek végén azonban az el Nino az utóbbi ötszáz év valószínűleg legnagyobb oszcillációit produkálta. Ehhez járult, hogy a világgazdaság Európa és Amerika indusztrializált részeinek előnyére működött; illetve az agresszív „új imperializmus”. Az eredmény: éhínségek a világ iparilag fejletlen részein és akár 30 millió ember éhhalála.
Tehát nem önmagában az el Nino vezetett ide, hanem az összes tényező együttesen. Indiában például a gyarmati tisztviselők egyfelől fontabbnak tartották, hogy a szabad kereskedelem súrlódásmentesen működjön; másfelől nem voltak hajlandóak közbelépni, mert az szerintük a „henyeséget” és „felelőtlenséget” növelte volna. Kínában pedig a kormány a parti területekre koncentrálta a figyelmét, illetve az erőforrásokat, és nem tudott élelmiszert juttatni oda, ahol a legnagyobb volt a nyomor.
Az éhínség Angolában, Algériában, Egyiptomban, Koreában, Vietnamban, Etiópiában, Szudánban, Brazíliában is meggyengítette a társadalmat, illetve a kormányokat, és miközben megkönnyítette az új imperializmus dolgát, az első és a harmadik világ közötti különbség is kialakult.144
Továbbá az is nyilvánvalóvá vált, hogy a világ nagy részét az európaiak és az észak-amerikaiak tartják ellenőrzésük alatt, és ők a sikerességükre a szociáldarwinizmusban véltek magyarázatot találni. Darwin 1859ben amellett érvelt, hogy egyfajta természetes kiválogatódás zajlik, és ezt később az emberre is alkalmazta, a szociáldarwinisták pedig ezt a társadalomra is kiterjesztették, mondván, hogy a különböző társadalmak eltérő sikeressége az eltérő rátermettségre vezethető vissza. Vagyis: az afrikaiak, ázsiaiak stb. sorsát „természetesnek” tekintették. Érdekes módon az nem merült fel bennük, hogy a jelenleg „alávetett” helyzetben lévőkre nehezedő nyomás esetleg egy új „szuperfaj” felemelkedését eredményezhetné a jövőben. Ehelyett az európaiak és az észak-amerikaiak a saját felsőbbrendűségük igazolását látták a kialakult helyzetben, és mivel arról is meg voltak győződve, hogy az embert csak genetikailag lehet „tökéletesíteni”, ezért az eredetileg állat- és növénynemesítésre alkalmazott eugenika gondolata tökéletesen elfogadhatónak tűnt a számukra, és eközben alapul szolgált a rasszizmushoz is.145
127 Hargitai Henrik magyar csillagász szóbeli közlése
128 Marks, R., ibid, p. 95–96.
129 Marks, R., ibid, p. 96–98.
130 Marks, R., ibid, p. 98–101.
131 MacGillivray, A., ibid, p. 146–151.
132 Marks, R., ibid, p. 100–101.
133 Marks, R., ibid, p. 102–108.
134 Marks, R., ibid, p. 108–111.
135 Rosen, Gary: Freedom’s Laboratory. The New York Times, Sunday Book Review, 2010. február 12.
http://www.nytimes.com/2010/02/14/books/review/Rosen-t.html?_r=1&pagewanted=all
136 Marks, R., ibid, p. 113–117.
137 Brook, T., ibid, p. 164–195.
138 Marks, R., ibid, p. 124–130.



139 Marks, R., ibid, p. 131–133.
140 Marks, R., ibid, p. 134–135.
141 Marks, R., ibid, p. 135–137.
142 Marks, R., ibid, p. 139–142.
143 Marks, R., ibid, p. 142–145.
144 Marks, R., ibid, p. 146–149.
145 Marks, R., ibid, p. 139–142.



1.9 20. század: a nitrogénbörtöntől a felmelegedésig
8.Konstantin Bogaevsky: Dnyeprosztroj (1935 körül)
http://www.wikipaintings.org/en/konstantin-bogaevsky/dnieprostroy
A modern kirakós játék darabkái
A 20. század elejére együtt voltak a következő évtizedeket meghatározó főbb elemek: a legsikeresebb társadalmi formának bizonyuló nemzetállamok, az imperialista hódítások Afrikában, illetve Ázsiában; meg a rasszista felsőbbrendűségi ideológiák. Mi leginkább az európai és amerikai változatokat ismerjük, amelyben a keresztény civilizátori buzgóság a szociáldarwinizmussal kombinálódott, de a japánok is meg voltak róla győződve, hogy különleges „küldetésük” van.
A 20. század elejéig az európaiak számára „fehér, szociáldarwinista felsőbbrendűségükből” kiindulva két dolog tűnt elképzelhetetlennek: egyrészt az, hogy egy „alacsonyabbrendű faj” sikeres háborút viselhetne ellenük. Ezt a hitet először a japánok ingatták meg a század elején az oroszok legyőzésével, és a gyarmatok felszabadulása cáfolta meg teljesen. Másrészt hasonlóképen elképzelhetetlennek tűnt, hogy egymás ellen



háborúznának – aztán persze jött az I. világháború.
A 21. század elejére alapvető változások játszódtak le a felfogásban. Az eugenika ma már nem számít elfogadhatónak; és bár még mindig a nemzetállam, az ipar és a világ gazdag és szegény részei között mélyülő szakadék a meghatározóak, közben olyan ágazatok is létrejöttek, melyek teljesen átrendezték az ipari világot. És akkor az új tudományos elméletekről (mint amilyen pl. a mikrobiális fertőzés) meg nem is beszéltünk.
Ugyanilyen fontosak voltak persze a társadalmi változások is. Az I. világháború kitörése egyben az ún. 30 éves válság kezdetét is jelentette (1914–1945: két világháború és közben a gazdasági válság); a II. világháború után pedig, amikor gyarmatbirodalmaikkal együtt az európaiak primátusukat is elveszítették, kétpólusú világ jött létre. A globalizálódás két nagy, 20. századi hulláma (eszmék, technológiák, áruk terjedése) a II. világháború, illetve a hidegháború (1991) végéhez köthető, és ez utóbbi – elsősorban az USA vezetésével – leginkább a kapitalizmus terjesztését jelentette.
A legnagyobb változást pedig az okozta, ahogyan a kapitalista, szocialista és a harmadik világ környezethez való viszonya a gyors iparosodás és hasonlóképpen gyors népességnövekedés következtében átalakult. Ezzel a világ nagy részén véglegessé vált a biológiai ancien régime-től való eltávolodás. Amihez viszont a műtrágya is kellett.146
Kitörés a nitrogénbörtönből
A 19. században a puskapor előállítása még a biológiai ancien régime-hez kötődött. A nitrogén legfőbb forrása az ürülék – ezért is volt szokás ezekkel trágyázni a földet. Viszont amíg a nitrogénhez csak természetes forrásokból lehetett hozzáférni, addig a föld termékenységének növelése ugyanúgy a biológiai ancien régime-től függött, miként a szintén nitrogénalapú a puskapor előállítása is. Ehhez a legfőbb forrás hosszú ideig a guanó volt, és a legnagyobb guanólelőhelyek a perui partok melletti szigeteken voltak találhatóak. Innét Európába először Alexander von Humboldt német természettudós vitt guanót 1804-ben, és amikor megindult a kitermelés, akkor elsősorban a britek szállították. Mire 1890-re gyakorlatilag elfogyott, addigra Chile megszerezte a Peru déli részén található salétromlelőhelyeket, és a századfordulón az USA használta fel az összes itt kitermelt anyag felét. Azaz Chile stratégiai nyersanyaggal rendelkezett; és az a nagyhatalom, amely nem volt elég erős a tengeren, megtörténhetett, hogy nem tud kellő mennyiségű puskaport előállítani. Németország különösen kiszolgáltatott volt ebből a szempontból, de amikor 1910-re megoldották az ipari méretű előállítás problémáját (Haber–Bosch-folyamat), akkor a helyzet alapvetően megváltozott. Méghozzá nem csupán a háborúzást illetően.
Egyes számítások szerint a biológiai ancien régime-ben legfeljebb 2,8 milliárd ember számára lehetne élelmiszert előállítani: ehhez képest ma már több mint 7 milliárdan vagyunk. Vagyis: az emberi populáció sosem látott mérvű, 20. századi növekedése elképzelhetetlen lett volna a Haber–Bosch-szintézis nélkül. Természetesen Németország tért át elsőként az új technológia használatára, és az, hogy képesek voltak elegendő lőport előállítani, megnövelte a katonai vezetők magabiztosságát.147
Csalódások a Nagy Háború után
1900 körül a világ két nagyobb területe nem volt európai ellenőrzés alatt: az Ottomán Birodalom és Kína. Ez utóbbi esetében az Open Door Notes azt jelentette, hogy bár befolyási övezetekre van osztva, egyik nagyhatalom sem tudja uralma alá vonni az egészet, és ennek az volt az egyik célja, hogy csökkentse a versengést meg egy esetleges „nemzetközi háború” kirobbanásának esélyét, amely végül Ferenc Ferdinánd meggyilkolása miatt tört ki. Történeti távlatból nézve a „Nagy Háború” az európai világdominancia



hanyatlásának kezdetét jelentette, de ez akkoriban persze még nem volt nyilvánvaló.
A háború az indusztrializáció miatt a gyakorlatilag korlátlan mennyiségben előállítható lőporral, tankokkal, tengeralattjárókkal meg a szintén Haber által felfedezett mérgesgázokkal együtt minden korábbinál véresebb volt (de természetesen a kizárólag technológiai magyarázat nem állja meg a helyét, mert ha megállná, akkor ma sokkal véresebb háborúkat vívnánk, mint száz évvel ezelőtt – elvégre sokkal hatékonyabb fegyvereink vannak).
1918-ban a németek a fegyverszünetbe beleegyezve azt remélték, hogy a békekonferencia figyelembe fogja venni az érveiket, de nem így történt. Azok a gyarmatiak, akik a franciák meg az angolok oldalán harcoltak, nagyobb önrendelkezést reméltek, de nekik is csalódniuk kellett. És hasonlóképpen csalódtak azok az arabok is, akik a britek és franciák biztatására a törökök ellen lázadtak fel. Kína pedig nem kapta vissza az ellenőrzést a Shangong-félsziget felett, mert az a japánoké lett. Az indiaiak és vietnamiak szintén csalódtak, és a közel-keleti „rendezés” is az angol–francia ellenőrzésről szólt – vagyis nem meglepő, hogy hosszú távon a gyarmati helyzet ugyanúgy elégedetlenségek forrásává vált, mint az I. világháborút követő európai békék.148
Forradalmak kora: az első felvonás
A kor forradalmai közül legismertebb természetesen az orosz: itt a bolsevikok 1917-ben vették át a hatalmat, és Lenin 1923-as halála után Sztálin a világforradalom támogatása helyett a „szocializmus egy országban” jelszóval a lehető leginkább elzárkózott a külvilággal való kapcsolatoktól. Mexikóban egy mérsékelt reformot követően 1910-ben tört ki forradalom: délen Emiliano Zapata, északon Pancho Villa vezette a parasztfelkeléseket tíz éven át, melyek aztán földreformot eredményeztek, illetve korlátozták a külföldieket a természeti erőforrások birtoklásában. A forradalmárok Kínában egy évvel a mexikói felkelés kitörése után döntötték meg a mandzsuk hatalmát, és végül két nemzeti párt jött létre (Kuomintang és Kínai Kommunista Párt), melyek együtt léptek fel a hadurak ellen. Olaszországban a kommunistaellenes fasizmus vezetett el a nemzeti egységhez és a központi irányításhoz.
De különböző forradalmi és függetlenségi mozgalmak kezdődtek az I. világháború után a gyarmatokon is méghozzá elsősorban Indiában, ahol Mahatma Gandhi erőszakmentes irányzata a brit termékek ellen irányult, és bár ő maga hindu volt, a Kongresszus Párt vezetésében muszlimok és szikh-ek is helyet kaptak. Az I. világháborút és az imperialista nagyhatalmak megosztottá válását követően Kína és India mellett Egyiptomban, Vietnamban és Palesztinában is a nacionalizmus lett a függetlenségi mozgalmak „üzemanyaga”.149
A megmérgezett alkohol és a válság kora
Az I. világháború után – bár ezt akkoriban kevesen ismerték fel – az amerikai tőke, illetve kölcsönök kulcsszerepet játszottak: amellett, hogy segítettek megőrizni az európai országok likviditását, azt is lehetővé tették, hogy az Óvilág újvilági termékeket vásároljon. Vagyis működésben tartották a globális pénzügyi rendszert, és Woodrow Wilson elnök azt tervezete, hogy egy, az I. világháborúhoz hasonló fegyveres összecsapás kirobbanását meggátolandó, az USA vezető szerepet vállal az olyan nemzetközi szervezetekben, mint amilyen az újonnan alakult Népszövetség is. Az izolacionista Kongresszus azonban leszavazta, és a nemzetközi politikai szerepvállalás helyett arra hivatkozva, hogy az alkoholisták gyermekei ki vannak téve az epilepszia, őrültség, tuberkulózis stb. veszélyeinek, alkoholtilalmat vezettek be 1920-ban, hogy aztán csak a 30as évek első felében oldják fel. Eközben pedig egy szövetségi mérgezési program keretében meg is mérgezték az USA által gyártott ipari alkoholt, és ebbe a prohibíció végére mintegy tíz ezren haltak bele. Eközben csak New Yorkban mintegy 30 ezer illegális italmérés működött.150



A mezőgazdasággal is problémák voltak. A háborús igénnyel járó áremelkedés a termelés növelésére serkentette az európai és amerikai földműveseket, a háború utáni infláció pedig vonzóvá tette a kölcsönök felvételét. Így az 1920-as évek elejére túltermelés alakult ki: az élelmiszer az új európai államok mellett Ausztráliából és Új-Zélandról is áramlott, és az árak esése nehézzé tette a kölcsönök visszafizetését. Eközben a cukor és a kávé ára is csökkent – ami viszont Latin-Amerikában vezetett gazdasági összeomláshoz. A 20-as évek végére kevés olyan mezőgazdasági termék volt a világon, amiért ipari terméket lehetett volna vásárolni.
Közben az indusztrializálódott országok ipari védővámokat kezdtek bevezetni, és ez persze tovább csökkentette a nemzetközi kereskedelmet. Amikor pedig az amerikai bankárok elkezdték behajtani a kölcsönöket az európai országokon, akkor a befektetői pánik az USA pénzügyi piacainak összeomlásához vezetett. És mivel az USA 1913 óta a Föld legnagyobb gazdasága volt, ezért ez az egész világot sújtotta.
A tovább csökkenő kereslet lefelé vezető spirálba torkollott, úgyhogy az iparosodott világban a 30-as években megugrott a munkanélküliség. Ez egyedül a Szovjetunióban nem következett be, mert az addigra izolálódott a világgazdaságtól.
Az eredmény a kapitalizmus globális krízise lett, és egyes államok reformok bevezetésével próbálták növelni a legrosszabb helyzetben lévők társadalmi biztonságát (pl. USA: New Deal). Németországban viszont Hitler került uralomra, és amikor a 30-as évek második felében valóban jobb lett a gazdasági helyzet, akkor ezt sokan a náci ideológia sikerességével magyarázták.
Japánban a katonai vezetők úgy gondolták, hogy hiba a világgazdaságtól függeni, és ennek megfelelően vezető hatalommá kell válniuk Ázsiában. Tajvan és Korea ellenőrzése mellett a 30-as évek elején létrehozták Manchokou bábállamát is, és miközben Kínában terjeszkedtek, és a csendes-óceáni térség feletti ellenőrzés kérdése miatt szembe kerültek az USA-val, aközben az amerikaiakhoz hasonlóan ők sem vették észre, hogy a Kínai Kommunista Párt irányításával a II. világháború után Kína majd a világ egyik vezető hatalmává válhat.
A válság hatására az országok az autarkia felé fordultak. Nagy-Britannia azáltal próbálta védeni a gazdaságát, hogy a gyarmataival épített ki szorosabb kapcsolatot, miközben mindenki mást igyekezett kizárni ezekről a piacokról. Az USA-nak hasonló törekvései voltak a karibi térséggel, a Fülöp-szigetekkel meg LatinAmerikával kapcsolatban; a Szovjetunió pedig már eddig is önellátásra törekedett. Japán Mandzsúria bekebelezése után folytatta ázsiai befolyási övezete kiépítését; Olaszország Észak-Afrikában nyomult előre; a hitleri Németország pedig Közép- és Kelet-Európát annektálta, úgyhogy 1939-re a Föld később egymással a II. világháborúban összecsapó blokkokra esett szét.151
A Világ Új Háborúja és új békéje
Mivel Anglia Franciaországgal együtt garantálta Lengyelország védelmét, ezért amikor 1939 szeptemberében Németország megtámadta, a szigetország hadat üzent a náciknak; az eredetileg izolacionista politikát folytató USA pedig Pearl Harbor miatt 1941 decemberében lépett hadba. Addigra már a szovjetek is hadban álltak a németekkel, illetve ennek megfelelően a tengelyhatalmakkal. Az eredmény: egy olyan világháború, amelyben a háborús célok megvalósítására mobilizált civilek is minden korábbinál nagyobb mértékben váltak célponttá. A szövetségesek már 1943-ban arra a következtetésre jutottak, hogy számukra csak a tengelyhatalmak feltétel nélküli kapitulációja fogadható el, és 1944-re már az USA sem tiltakozott a civil célpontokra irányuló támadások ellen. A britekkel közösen bombázták Drezdát; illetve Tokió mellett több mint hatvan más japán városra is gyújtóbombákat dobtak le, majd pedig Hirosima és Nagaszaki következett.
A II. világháborúnak sokkal több halálos áldozta volt, mint az előzőnek. A nácik mintegy 6 millió zsidót és egyéb polgári személyt gyilkoltak meg; a japánok a „három mindent” alkalmazták a kínai települések ellen (ölj meg mindent, gyújts fel mindent, pusztíts el mindent). A végeredmény: mintegy 50 millió halott (ebből 20



millió szovjet és 10 millió kínai).
Mivel a II. világháború különbözött az I.-től, ezért máshogy is ért véget: nem fegyverletétellel, hanem feltétel nélküli megadással. Eközben Európában mind a vesztesek, mind a győztesek annyira meggyengültek, hogy nem voltak képesek hosszú távon megtartani a gyarmataikat, és azok hamarosan önállóvá váltak. Japán szintén elveszítette a korábban ellenőrzött területeket, Kínában pedig a polgárháború végére a Kommunista Párt került hatalomra.
A két győztes nagyhatalom: az USA és a Szovjetunió ellenezte a gyarmattartást. Az előbbi azt remélte, hogy ha a gyarmati országok kivívják a függetlenségüket, akkor hozzá tud majd férni a nyersanyagaikhoz. A szovjetek pedig a felszabaduló országokban potenciális szocialistákat láttak. De az, hogy egyikük sem támogatta a gyarmatok fennmaradását, nem jelentette, hogy különben nem álltak szemben egymással számos kérdésben, és ez elvezetett a hidegháborúhoz meg a kölcsönösen garantált megsemmisítés doktrínájához (MAD).
Eközben viszont nyilvánvalónak tűnt, hogy vagy az amerikai, vagy a szovjet modell működőképes, de a hitleri nemzetszocializmus, illetve az olasz vagy a japán biztosan nem az. Ma pedig úgy tűnhet, hogy a hidegháború befejeződését követően csak az amerikai megoldás jöhet számításba – csak éppen, mint ahogy rövid távon a szélsőjobboldali vagy a szovjet új is járhatónak látszott, egyáltalán nem biztos, hogy az előbbieknél hosszabb távon nem fog a kapitalizmus is kudarcnak bizonyulni. 152
Az indiai példa és a dekolonizáció
Indiában Gandhi sokvallású és nemzetiségű államot képzelt el, de az indiai muszlim vezetők már az 1930-as években ugyanúgy saját iszlám, mint ahogy a hindu nacionalisták saját hindu államot akartak, és egy szélsőséges hindu meg is gyilkolta Gandhit. 1947-ben végül alapvetően hindu India jött létre, illetve egy alapvetően muszlim Pakisztán, míg a korábban egy hindu herceg által uralt, de leginkább muszlim lakosságú Kasmírt felosztották – ez mindmáig feszültségek forrása.
India és Pakisztán szétválásakor a muszlimok milliószámra áramlottak az utóbbiba, míg az előbbibe a pakisztáni hinduk telepedtek át a javaikat elveszítve, és a konfliktusok során több százezer embert gyilkoltak meg. A két állam között azóta is állandóak a határvillongások, két háborút vívtak egymással, és az 1990-es évek vége óta mindkettő atomfegyverrel is rendelkezik.
India esete jellemző példa arra, ami a volt gyarmatokkal történt. Egyfelől a gyarmattartók a „függetlenség” alatt a területileg független államok létrejöttét értették, és bár Ázsia és a Közel-Kelet egyes részeinek volt már tapasztalatuk a modern ételemben vett államisággal kapcsolatban, Afrika jelentős részének nem – és ez aztán súlyos problémákhoz vezetett. Másfelől a határokat sokszor ad hoc módon, az etnikai eloszlás figyelembevétele nélkül húzták meg a gyarmati időkben (és mint ahogy India esetében is több millióan kerültek a határ „rossz” oldalára, Afrikában és másutt is ugyanez történt egyes etnikumokkal). Az ázsiai és közel-keleti gyarmatok nagy része az 1950-es, míg az afrikaiak az 1960-as évek elejére függetlenültek, a karibi és csendes-óceáni térség apróbb szigetei pedig az 1960-as években.153
Forradalmak kora – de most máshol
Kínában a Kommunista Párt 1921-ben jött létre – egyfelől a versailles-i békeszerződés, másfelől az orosz forradalom hatására. Az 1937-es japán támadását követően a Kuomintanggal egységfrontot alkotva kezdtek harcolni a kommunisták, de míg az előbbiek visszavonultak Kína délnyugati részére, ők partizánháborúba



fogtak. Japán amerikai veresége után pedig 1949-re győztek, és azt a célt tűzték ki maguk elé, hogy olyan erős országot hozzanak létre, amelyet soha többet nem fenyegethet idegen hatalom.
Vietnamban Ho Shi Minh 1945-ben deklarálta a franciáktól való függetlenséget, miután a japánellenes gerillaháború révén ő is erős támogatottságot és katonai tapasztalatokat szerzett. A franciák ezt ugyanúgy nem akarták hagyni, mint ahogy később Algéria elszakadását sem, de miután 1954-re legyőzték őket a vietnamiak, az USA nem a szabad választásokat támogatta, hanem bábállamot hozott létre délen, amely azonban 1975-re elbukott, és Vietnam kommunista vezetés alatt egyesült.
Portugália a franciákhoz hasonlóan nem akart függetlenséget adni Angolának, de amikor az 1975-ben kivívta az önállóságot, akkor véget ért az európai ipari forradalom és katonai fölény korszaka is. Ami viszont nem jelentette azt, hogy a felszabadult országok is ugyanolyan fejletté váltak volna, mint a volt gyarmatosítók.
Ezek azért nem voltak indusztrializáltak, mert a gyarmattartók annak idején nem ezt a szerepet szánták nekik. Kínának pedig volt ugyan némi gyáripara, de az elsősorban külföldi tulajdonban, a partvidéken, vagyis az ország földesurak által irányított agrárország volt, és csak a kommunista hatalomátvételt követően került sor az államosításra, iparosításra, valamint ezeket biztosítandó a katonai erő létrehozására.
A dekolonizáció, illetve a forradalmak nemcsak Kínában, de általában véve is olyanoknak juttatták a hatalmat, akik, miközben elkötelezték magukat a fejlődés eszméjének, aközben eléggé rossz tapasztalatokat szereztek ahhoz a „nyugati modellel” kapcsolatban, hogy ne azt akarják követni. Ezért inkább a szocialista, kommunista vagy egyéb, az állami szerepvállaláson alapuló modelleket találták kívánatosnak.154
A hidegháború forró pillanatai
Az USA már a II. világháború vége előtt készült rá, hogy újraszervezze a gazdasági válság miatt autarkia felé elmozduló világot, mert ez biztosította volna az „üzemanyagot” a gazdasága számára. Aktív szerepet vállalt az ENSZ létrehozásában, illetve új intézményeket (IMF és World Bank) is létrehozott a globális gazdaság menedzselésére. Ugyanekkor a Szovjetunió megerősödése; az általa elfoglalt területek és az új, szocialista szatellitállamok létrejötte; a kínai forradalom, Vietnam és Korea; a volt gyarmatok szocialista befolyás alá kerülése mind akadályt jelentettek a számára. Ezért az első lépésben a német és a japán gazdaságot erősítette meg, mint a szovjet befolyás elleni küzdelem „bástyáit”. 1947-ben, a hidegháború kezdetén nem egy „rezsimváltás” volt a célja, hanem az, hogy korlátok között tartsák a szocialista befolyást. Ennek megfelelően az amerikaiak egyfelől részt vettek, a kínaiakkal is megütközve a koreai, továbbá a vietnami háborúban; titkosszolgálati módszerekkel demokratikusan megválasztott baloldali kormányokat döntöttek meg LatinAmerikában; diktatórikus rezsimeket támogattak Közel-Keleten, és nagyjából a világon mindenütt antidemokratikus, de emellett antikommunista rezsimeket támogattak.
A hidegháború másik következménye a fegyverkezési verseny volt. 1947-ben még csak az USA rendelkezett atomfegyverrel, de a szovjetek már 1949-ben felzárkóztak. Általában véve pedig a hidegháború egyfelől számos államban teljes katonai mozgósítást eredményezett. Másfelől az USA az éves kiadása egyharmadát, a Szovjetunió akár a felét költötte fegyverkezésre, és innentől kezdve afféle gazdasági versenyfutássá vált a két szuperhatalom közötti rivalizálás. Ez viszont hosszabb távon oda vezetett, hogy az a versengő fél kerekedett felül, amely gazdaságilag erősebbnek bizonyult. Vagyis a hidegháború minden korábbinál inkább a kétféle gazdaság összecsapása volt még akkor is, ha az utóbbi fél évezredben hosszabb távon már eddig is meghatározó volt, hogy az egyik vagy másik fél gazdaságilag mennyire erős.155
Fogyasztók és termelők társadalmai



A Szovjetunóban, illetve az egyéb szocialista országokban az erőforrások allokációjáról az állam döntött. Ennek köszönhetően a rendszer meglehetősen érzéketlen volt a szabadpiac árapályaiból adódó ingadozásokra, és a nagy gazdasági válság idején is töretlenül tudott fejlődni; a II. világháború után pedig az adott neki további lökést, hogy hozzáfért az ellenőrzése alá vont kelet-európai országok erőforrásaihoz.
Az alapot a tervgazdaság jelentette, és Marx azon meggyőződéséből indultak ki, mely szerint az ember alapvetően „termelő lény”, és ennek megfelelően a kapitalizmussal nem az a probléma, hogy dolgozni kell a megélhetésért, hanem az, hogy mivel az ember fizetésért dolgozik, ezért „elidegenedik” a munkája eredményétől. A szovjet rendszerben úgy gondolták, hogy mivel az állam képviseli a dolgozó emberek érdekeit, ezért az államért dolgozni annyit tesz, mint magunkért dolgozni. Ezért a termelés öncéllá vált, és kizárólag az alapján ítélték meg valaki teljesítményét, hogy mondjuk mennyi vasércet indított útnak a vasútállomásról. Ami viszont nem csatolódott vissza a fogyasztói javakba, és így nem növelte a jólétet.
Az oktatáson belül a tudományos oktatásra helyeztek különösen nagy hangsúlyt, és egy ideig (Szputnyik, Gagarin) az űrversenyfutásban sikeresebbek is voltak. Kína kezdetben a szovjet modellt követte, és az első ötéves tervben évi 18 százalékos növekedést, illetve a nehézipar megalapozását irányozták elő, továbbá a történelem folyamán először nem csak a partvidékekre, hanem a belső területekre is odafigyeltek. De Mao Cetung tartott a szovjet út bizonyos, nem szándékolt hatásaitól, és egy sokkal inkább egyenlőségen alapuló rendszert képzelt el. 1958-ben tehát meg is hirdették a „nagy ugrást”, ahol az lett volna a cél, hogy 15 éven belül felülmúlják Nagy-Britannia ipari outputját.
Ez teljes tragédiába torkollott: 1961-re legalább 13 (egyes források szerint akár 20) millió ember halt éhen, és miközben a többi kínai vezető kételkedni kezdett Maóban, aközben a szovjetek az egész kínai út jogosultságát kezdték kétségbe vonni. Tehát egyfelől szakadás jött létre a szocialista táboron belül; másfelől pedig Kína nemzetközileg is elszigetelődve, teljesen egyedül maradt.
A különbségek ellenére viszont a Szovjetunió és Kína abban azért megegyeztek, hogy mindketten a termelés növelését tűzték ki célul, és ez mindkét helyen katasztrofálisan tönkretette a környezetet. A levegő a Földön sehol sem volt olyan szennyezett, mint a szovjet nagyvárosok közelében; 1986-ban pedig a csernobili atomerőmű is felrobbant. Kínában „a természet elleni háború” hasonlóan súlyos következményekkel járt.156
Nagyon fogyasztói társadalom: autók, áram, hitel
A II. világháború után az USA-nak, mint a világ vezető gazdasági hatalmának, az volt a célja, hogy meggátolja egy újabb túltermelési és az abból fakadó világgazdasági válság létrejöttét. Ahhoz pedig, hogy nőhessen az amerikai termékek iránti nemzetközi kereslet, nem volt elég a vámok leszállítása, hanem magát a termelés szerkezetét kellett megváltoztatni.
Kezdetben az ipar leginkább olyan termékeket állított elő, melyek további gyárak és iparok létrehozására szolgáltak, és így a növekvő iparosítás a potenciális munkásokat az egyre nagyobb városokba vonzotta, ahol viszont amellett, hogy biztosították a munkaerőt, fogyasztói piacot is jelentettek. A II. világháború utáni évekig elsősorban a mindennapi élet szükségleteinek (lakás, étel, ruha) kielégítésére törekedtek, utána viszont új, fogyasztói termékeket előállító szektorok létrejöttét ösztönözték.
Ezen a területen (a tömegtermelésben, ahol nem cégeknek vagy más gyáraknak adjuk el a termékeket, hanem a fogyasztóknak) egyébként az USA volt az első: Ford már az I. világháború előtt kidolgozta a



futószalagrendszert, illetve arra is rájött, hogy a munkásoknak megfelelő fizetést kell adni, ha azt akarjuk, hogy meg tudják venni a T Modell-t, és a gyártás fenntartható legyen. A válság, majd a II. világháború persze visszavetette az eladást, de amikor a békekötés után a gyárakat a háborús termésről valami másra kellett átállítani, akkor ez kiugrási lehetőséget jelentett az autóiparnak, és hamarosan szinte minden amerikai családnak volt gépkocsija.
Mivel viszont ez a piac telítődéséhez vezetett, kétféleképpen serkentették az újabb szériák eladását: a reklámmal, illetve az „elavulással”, és az átlagos amerikai család úgy érezte, hogy kb. háromévenként újat kell vennie, ha lehetősége van rá.
Emellett a pénzügyi struktúra is átalakult. A II. világháború előtt csak rövid (legfeljebb ötéves) hiteleket lehetett felvenni lakásvásárláskor, és azokat is csak akkor, ha az ember az igényelt összegnek akár a felével rendelkezett,. Ez csupán az amerikaiak 40 százalékának tette lehetővé, hogy bankhoz forduljon. 1945 után a bankok kevesebb készpénzt kívántak meg, és a futamidő akár 20 év is lehetett, miközben két új szövetségi ügynökség az alacsony jövedelműek számára is elérhetővé tette a kölcsönöket, és hamarosan megjelentek a hitelkártyák is. Ezeket első lépésben áruházak, a másodikban hitelre specializálódott cégek bocsátották ki.
Az autó és a könnyen megvásárolható lakás aztán az olyan suburbok létrejöttéhez vezetett, mint amire Los Angeles a legjobb példa. Itt az ingázást lehetővé tevő autók elterjedése után megszüntették a trolirendszert, és helyette autóutakat építettek.
Eközben – és ez szintén nagymértékben hozzájárult a fogyasztói társadalom létrejöttéhez – elterjedt az elektromosság használata is, ami a 19. század végén még a gyárak energiával való ellátására és a városok éjszaki világításának biztosítására szolgált; a 20. század elején pedig már a városi háztartásokban is megjelent, hogy aztán az 1940-es évekre a vidéki Amerikát is villamosítsák. És mivel számos elektromos berendezés kezdett működni a hűtőtől a mosógépig, meg a szinte minden amerikai otthonban megtalálható telefonig bezárólag, egy teljesen új ipar született. A televízió elterjedését pedig az egyre több szabadidő tette lehetővé.
A 20. század elején az amerikai termelés egyharmada célozta meg a fogyasztói igények kielégítését; száz évvel később a kétharmada, és a háború utáni amerikai gazdaságot (amely a világgazdaság motorja volt) eközben a „fogyasztói forradalom” mozgatta. Az amerikaiak innentől kezdve egyenlőségjelet tettek a fogyasztói társadalom és a „szabadság” között (mivel a Szovjetunióban egyik sem létezett).157
Az olajcsapda, a fogyasztók társadalmai meg a harmadik világ
Ha a 19. század a szénen mint energiahordozón, illetve a vason és vasúton, akkor a 20. század az elektromosságon, olajon, vason és autón alapult. Annak pedig, hogy a kőolaj ugyanúgy egyenlőtlen eloszlásban található meg a Földön, mint a szén is, komoly következményei voltak.
Ugyanis a világ legnagyobb kőolajkészletei a Perzsa-öbölben (Szaúd-Arábiában, Irakban és Iránban) találhatóak, és ahhoz, hogy az olaj innét eljusson az USA-ba, globális szállítási és financiális rendszert kellett kiépíteni. Mivel az USA az 1970-es évek elejére már a szükségletei egyharmadát külföldről szerezte be. A „világ a kőolajtól és földgáztól nem csupán mint természetes erőforrástól függ – mondja Marks –, hanem azoktól a speciális társadalmi, gazdasági, politikai, kulturális és katonai komplexumoktól is, melyek [az elosztás] ellenőrzésére jöttek létre.”
A fogyasztói társadalom eközben több hullámban terjedt tovább az USA-ból: az 1950-es években NagyBritanniába és Kanadába; az 1960-as években Francia- és Olaszországba, meg más nyugat-európai államokba, Japánba és egyes latin-amerikai városokba. Ez persze az autók és az olaj iránti igény további növekedését jelentette. Az 1970-es évekre az olyan fogyasztói javak iránti igény, mint amilyen a hűtőszekrény és a tv, a nyugati társadalmak mellett átterjedt Kelet-Németországra és Csehszlovákiára meg Magyarországra is.



Ennek a „konzumerizmusnak” ugyanúgy megvoltak a maga káros környezetei hatásai, mint a szovjet–kínai „produkcionizmusnak”. Az olajfinomítás, illetve a fosszilis tüzelőanyagok használata gyakorlatilag minden nagyobb amerikai, európai és japán város levegőjét beszennyezte; egytonnányi autó előállítása 30 tonna hulladékot eredményezett stb.
Bár számos, a II. világháború után létrejött állam vezetése vonzódott az állam meghatározó szerepén és a kollektivizmuson alapuló felfogáshoz, jó néhányan nem követték a szovjet példát – és ez különösen így volt a koreai meg a vietnami háború után, melyek viszont azt mutatták meg, hogy milyen is az, ha a „hidegháború” forróvá válik. Az 1950-es évek elejétől, néhány más állammal együtt, Egyiptom, Indonézia és India is arra törekedett, hogy kimaradjon a hidegháborús szövetségi rendszerekből. Az „el nem kötelezett országok” 1955ben az indonéz Bandungban tartottak konferenciát, és hamarosan hozzájuk csatlakoztak a latin-amerikaiak, és az így létrejött konglomerátumot nevezték aztán „harmadik világnak”, hogy megkülönböztessék az „elsőtől” (iparosodott kapitalista országok) meg a „második világtól” (ahová értelemszerűen a szovjetek és csatlósaik tartoztak). 158
A nagy népességbumm és a harmadik világ
A „harmadik világ” államai között számos különbség volt, néhány dologban azonban hasonlítottak egymásra. Először is, hogy mivel korábban a gazdaságukat vagy egy gyarmattartó, vagy az USA tartotta ellenőrzése alatt, és így alapvetően rurálisak maradva elsősorban élelmiszert és nyersanyagokat állítottak elő, ezért a más gazdaságoktól való függőségük a politikai függetlenség megszerzése után sem szűnt meg. Másfelől, ennek megfelelően, alapvetően földművelő társadalmak maradtak: a világ két legnépesebb országa, Indiai és Kína például a több mint 20 évnyi, gyors ipari fejlődés ellenére is még alapvetően az volt az ezredfordulón. Harmadszor: a dekolonizáció és a forradalmak által teremtett lehetőségek nagymértékű népességnövekedéshez vezettek a II. világháború után.
Az agrártársadalmakban hagyományosan magas volt a gyerekhalandóság, és ezt ellensúlyozandó, magas volt a születések száma is. 1945 után, a WHO-nak köszönhetően, a gyerekhalandóság az újonnan létrejött államokban akár a felére csökkent, és számos országban 30 év alatt megduplázódott a populáció. Az eredmény: 1950-ben 2,5 milliárd; 1970-ban 4, 2000-ben 6, 2011-ben pedig több mint 7 milliárd ember élt a Földön – és a legtöbben a harmadik világba születtek.
Mexikó és Kína például, társadalmi berendezkedésüket tekintve, csakúgy különböznek egymástól, mint politikai és gazdasági rendszerükben is, ám 1950 és 1980 között mindkettőjük népessége radikálisan nőtt: az előbbié 29-ról 71; az utóbbié 500-ról 900 millióra. Ha csupán az 1950-es (!) életszínvonalat akarják tartani, akkor ugyanolyan ütemű gazdasági növekedést kell produkálniuk, mint amilyen a népességé, miközben az évi 3 százalékos növekedés már kihívást jelent. Ez megmagyarázza, hogy miért olyan fontos a fejlődő országok számára a fejlődés.
Azt, hogy az élelmiszer-mennyiség növekedése lépést tudjon tartani a népességnövekedéssel, rendszerint elsősorban nem új területek művelés alá vonásával érték el, hanem amikor a műtrágya és az öntözés az USA-ból és Európából eljutott a fejlődő országokba, akkor ezek segítségével – amennyiben a földművesek képesek voltak ezeket a technológiákat megfizetni. Az eredmény az ún. „zöld forradalom” lett az 1960-as években – de ez erdőirtással és eliszaposodással is járt.
Ráadásul a fejlődő országok továbbra is szegények maradtak, mivel a nagy gazdasági válság óta a nyersanyagok ára folyamatosan csökken a késztermékekéhez képest. Ezért egyre több élelmiszert (nyersanyagot) kell exportálniuk ahhoz, hogy ugyanannyi gyáripari terméket kapjanak – miközben a népességük folyamatosan növekszik. Ezért számos harmadik világbeli ország még inkább elszegényedett a 20.



század második felében, míg másoknál az iparosítás jelentett kiutat.
Angliában a 19. század elején az erős állam is részt vett az iparosítás beindításában, és hasonlóképpen erős, beavatkozó állam jellemezte Németországot meg Japánt is – akárcsak az iparosítás útjára lépő Szovjetuniót a 30-as években, Sztálin alatt vagy Kínát 1949 után. Kelet-Ázsiában Dél-Korea, Tajvan, Hongkong és Szingapúr is ugyanígy járt el a 20. század második felében. Csakúgy, mint Brazília, Chile és Mexikó Latin-Amerikában, akik a továbbra is megmaradó, nagy és szegény mezőgazdasági szektor mellett ipart is kiépítettek.
Ehhez persze olyan, erős állam kellett, amelyik, hatékonyan lépve fel a munkások követelései ellen, alacsonyan tudta tartani a béreket, és elbírt a tradicionális életmódot fenyegető változások ellen tiltakozó vallási vezetőkkel is.
További változást jelentett, hogy az 1970-es évektől a szállítás és a telekommunikáció forradalmának köszönhetően lehetővé vált, hogy az első világ gyártói (például a Nike) a harmadik világba helyezzék ki a gyáraikat; majd pedig a Szovjetunió szétesése után a volt keleti blokkba.
Eközben a harmadik világ országainak egy speciális kategóriája lényegében továbbra is kizárólag nyersanyagexporttal foglalkozott. Az olajtermelők ugyan az 1960-as évek közepére létrehozták az OPEC-et (Organization of the Petroleum Exporting Countries), ám ekkor még nem igazán voltak képesek beleszólni az olajárba, 1970-ben pl. egy barrel kőolaj 2,5 dollárba került. 1973-ban azonban, a második arab–izraeli háború alatt az OAPEC (Organization of Arab Petroleum Exporting Countries) embargó alá helyezte az USA-ba induló szállítmányokat, így 1980-ra képesek voltak 40 dollárra felpumpálni az olaj árát. Az eredmény: egyes kőolajtermelő közel-keleti országok hihetetlen meggazdagodása (amely azonban nem az egész társadalmat, hanem csak egyes embereket/embercsoportokat érintett).159
Menni kéne..., a migráció
A munka ugyanúgy vándorol a Földön, mint ahogyan a tőke is, és eddig számos migrációs hullámra került sor. Az ok egyes esetekben idegeninvázió volt (mint a mongolok idején), máskor – miként az indusztrializáció korai fázisában – a vidékről a városokba irányuló mozgás. A legnagyobbak közé tartozott az Óvilágból az Újvilágba irányuló áttelepülés, amely a 19. századig alapvetően a rabszolgák kikényszerített migrációja volt. Utána azonban egyre több európai is kivándorolt az Amerikákba.
Ami az USA belső migrációját illeti, a polgárháború után a nyugat felé vándorlást kiegészítette, hogy a volt rabszolgák a rurális délről az iparosodott északi területekre költöztek, és 1900 körül japánok és kínaiak is nagy számban vándoroltak be – ez aztán korlátozó törvényeket is eredményezett.
A II. világháború óta leginkább csak a dél–északi irányú mozgás a jellemző: a 20. század végén a mexikóiak évi 8 milliárd dollárt küldtek haza az USA-ból a családjuknak. Ma pedig a történelem legnagyobb népvándorlása zajlik Ázsiában, amikor a kínaiak betelepednek a városokba: az 1990-es évek második felétől 10 év alatt mintegy 100 millióan tették meg ezt az utat.160
Aki szegény, az a legszegényebb
A szegény és gazdag országok közötti szakadék a fentebbiek (olajtermelők érdekérvényesítése, migráció, részleges indusztrializáció) ellenére tovább nő. 1960-tól 1995-ig a leggazdagabb és legszegényebb országok jövedelmének aránya a 30:1-ről a 80:1-re nőtt. Eközben az emberiség fele (!) szegény. Közülük sokan élnek Kínában és Indiában, illetve Délkelet-Ázsiában és Haitin, de a legtöbben mégiscsak Afrikában.



Ennek több oka is van: a rabszolgaság, a gyarmati és gyarmati kor utáni eladósodás, a polgárháborúk. A függetlenné válás után ezek a szubszaharai területek – a történelem folyamán először – államokat és államapparátust hoztak létre az adók beszedésére és a rendelkezésre álló nyersanyagforrások kezelésére, és ahhoz, hogy a „fejlődést” finanszírozni tudják, kölcsönöket vettek fel a World Banktől, az IMF-től meg az African Development Banktől, de ezeket az összegeket általában a korrupció szívta fel. Leginkább a vezetők gazdagságát növelte, illetve a vezetésen kívül állók vágyát arra, hogy ők gyakorolhassák az ellenőrzést a rendszer felett, és így mindenütt katonai rezsimek, illetve fegyveres, kormányellenes csoportok jöttek létre, és polgárháborúk törtek ki.
1980 körül a legtöbb szubszaharai ország olyan szegény volt, hogy nemcsak a külföldi befektetők nem érdeklődtek iránta, de még az otthoniak is inkább kivitték a tőkéjüket, úgyhogy ma sok közülük HIPC-nek (Heavily Indebted Poor Country) számít: ebbe a kategóriába a világ 40 legszegényebb országa tartozik.
Ugyanekkor az iparilag fejlett országok politikája is jelentős szerepet játszik abban, hogy a szegény országok nem tudnak kitörni a „szegénységi csapdából”. Ugyanis az USA, csakúgy, mint Japán vagy az EU, magas vámokkal védi a mezőgazdaságát, és ez azzal együtt, hogy az itteniek megengedhetik maguknak, hogy műtrágyát, jó minőségű vetőmagot és öntözést használjanak, azt eredményezi, hogy a szegény országok gyakorlatilag képtelenek versenyezni velük a nemzetközi piacokon. És mivel a vámok csökkentéséért lobbizó országok szegények, ezért nincsenek hatékony érdekérvényesítési módszereik.161
Válságévtizedek mind a két tábornak
De a kapitalizmus fejlődése sem volt teljesen zökkenőmentes. Azt követően, hogy az USA 1971-ben elhagyta az aranystandardot, és lebegtetni kezdte a dollárt (amely esni kezdett, és így könnyebb volt az olajimportért fizetni), az amerikai gazdaságot stagfláció sújtotta, és ez magával rántotta az egész kapitalista világot is. Ugyanekkor a szocialista tábor számára sem voltak ezek kellemes évek. Náluk a gazdasági fejlődés az 1950-es évek óta folyamatosan lassult, és lehetetlennek bizonyult egyszerre kielégíteni a katonai meg a fogyasztói igényeket – úgyhogy az utóbbiak rovására az előbbieket részesítették előnyben. Ugyanekkor a szatellitállamok „pályán tartása” is hatalmas költségeket rótt a Szovjetunióra.
Abban, hogy a hidegháború véget ért, két politikai vezető játszott kulcsszerepet. Reagan a recesszió elleni fellépés jegyében egyfelől radikálisan emelte a kamatlábat 1981–82-ben, és közben növelte a katonai kiadásokat, mivel azt remélte, hogy ezt a versenyfutást a Szovjetunió nem fogja bírni – és tulajdonképpen igaza is lett. Gorbacsov ugyanis belátta, hogy nincsenek meg a katonai rivalizáláshoz szükséges erőforrásai, és nem csak nukleáris fegyverzet-ellenőrzést javasolt, de fegyverzetcsökkentési szerződéseket is.
Ezzel párhuzamosan Kelet-Európában a szocialista rendszer számára kihívást jelentettek egyfelől az olyan munkásvezetők, mint a lengyel Lech Walesa, másfelől a római katolikus és az ortodox görögkeleti egyház, és ez a gazdasági válsággal, a politikai korrupcióval és a gyengülő szovjet ellenőrzéssel együtt oda vezetett, hogy 1989 augusztusa és az év vége között – Románia kivételével, ahol Ceaucescut kivégezték – mindenütt vér nélkül került sor a rendszerváltásra. Hamarosan a Szovjetunió is megszűnt, és ezzel az USA maradt a Föld egyetlen szuperhatalma.
A rendszerváltást követően számos új állam jött létre, és egyedül a két Németország egyesült. A volt Jugoszláviában azonban polgárháború, „etnikai tisztogatás” stb. követte a szocialista rendszer megszűntét, az ezért az utódállamok létrejöttéhez szükség volt az USA, illetve a NATO katonai intervenciójára is.162
Élet a történelem vége után, a Nagy Fal mögött



A hidegháború befejeződését általában vagy megkönnyebbüléssel fogadták az emberek (ha attól tartottak, hogy esetleg „forró háborúvá” válhatott volna); vagy örömmel (ha úgy gondolták, hogy ez egyben a kapitalizmus meg a demokrácia győzelmét is jelenti); de azért voltak olyanok is, akik tartottak a rivális nélkül maradt USA hatalmától.
A Szovjetunió meghatározó szerepet játszott a 20. század történetében, és most sokan számítottak arra, hogy a háborúskodás és a nemzetközi konfliktusok egyszer és mindenkorra véget értek, és a demokratikus intézményrendszer meg a szabad piac leginkább eseménytelen és békés elterjedése fog következni. Annyi biztos, hogy a „produkcionista” kommunizmus korszaka lezárult, és a volt szovjet befolyás országai is a kapitalizmus felé fordultak, miközben – jelentős mértékben ennek a váltásnak köszönhetően – előtérbe kerültek a globalizációval kapcsolatos kérdések. Különösen, hogy Kína is a szabadpiacon alapuló kapitalizmus felé mozdult el az 1990-es években, és ez tovább erősítette a világgazdaság globális integrációját.
Ekkoriban Kína havonta 18 milliárd dollárral több terméket vitt ki, mint amennyit importált, az eredmény pedig az lett, hogy US Treasury kötvényeket tudott venni, illetve meg tudott vásárolni egyes amerikai cégeket, és az utóbbi két évtizedben a kínai gazdaság fejlődött a világon a leggyorsabban. Úgyhogy az előrejelzések szerint 2035-re Németországot, Japánt és az USA-t is maga mögé fogja utasítani. Ez azonban nem jelenti azt, hogy jelenleg a kínaiak jól élnének: egy 2006-os beszámoló szerint kínaiak százmilliói nem tudják igénybe venni a nyugati pénzre átszámított 40–60 centes egészségügyi szolgáltatásokat, mert akkor nem marad pénzük az oktatásra, házasodásra vagy akár az élelmiszerre.163
Globális szabad kereskedelem, vagy civilizációk összecsapása?
Az USA győzelme egyben azt is jelentette, hogy a két másik, a 20. századot meghatározó modell nem bizonyult működőképesnek. Az azonban, hogy az USA meghatározó szerepet játszik, nem jelenti azt, hogy képes is az így létrejövő nemzetközi gazdaságot hatékonyan ellenőrizni – bár vitathatatlanul az IMF-ben, a World Bankben és a WTO-ban is „erős embernek” számít, és a világ iparosodott G8-országainak vezetői minden év júliusában találkoznak, hogy a globális gazdaságpolitikát összehangolják.
Viszont a globális piac létrejötte a legtöbb kormány számára reménytelenné teszi a saját gazdaságának az ellenőrzését, miközben a gazdag országok – bár nekik is kihívásokkal kell szembenézniük – továbbra is meghatározó szerepet játszanak. Egy kormány törekedhet ugyan az infláció (defláció) visszaszorítására vagy a munkanélküliség felszámolására, de az országok közötti versengés következtében, ha kitart a nemzetközi korporációk számára profitcsökkenést eredményező megoldások mellett, akkor a cég kedvezőbb körülmények közé fogja telepíteni a gyárát. Emiatt az ipari termékek ára folyamatosan csökken. Ami viszont azt jelenti, hogy nem csak a szegény országok életszínvonala lesz egyre alacsonyabb, hanem az olyanoké is, mint az USA.
Ezen rendszer kiépülésének két, önmagában szükséges, de nem elégséges feltétele volt. Egyfelől a mobilitás technikai feltételei (szállítás és telekommunikáció), melyek már a 70-es évekre létrejöttek; másfelől olyan politikai viszonyok, melyek között aztán élni lehetett velük. Ami azonban nem jelenti, hogy a jövőben nem lesznek problémák és konfliktusok.
Az egyik értelmezés szerint a hidegháború egyszerűen elfedte a „civilizációs ellentéteket”, és a hidegháború végével ismét szembe fog egymással kerülni a nyugati társadalom a „hagyományos” ellenfeleivel, az iszlámmal és a kínai világgal.
1989 óta mintha számos esemény igazolná ezt az elképzelést az iraki háborútól a 9/11-ig és a terrorizmusig. Ami felveti a kérdést, hogy vajon a modern világrend megváltozóban van-e. Különösen, hogy Bin Laden egy újraéledő iszlám birodalmat akart megvalósítani.



Viszont miközben a szegény és gazdag országok közötti különbségek ellenérzésekhez vezetnek például a palesztinok, afgánok, pakisztániak között, még a palesztinok is egy nemzetállam keretei között képzelik el a jövőjüket, és a mai nemzetállamok rendszerében még elvileg sincs esély arra, hogy egy iszlám vezető visszaállítsa a 8. századi transznacionális rendszert. Vagyis a „civilizációk összecsapása”, mint elmélet, figyelmen kívül hagyja azt a történeti utat, amely a jelenlegi állapothoz elvezetett. Az összecsapás pedig leginkább arra a történeti véletlenre vezethető vissza, hogy a világ kőolajkészleteinek jelentős része azon a területen koncentrálódik, amely az iszlám szülőhelye is volt.164
A nem demokratikus energia korszakai
És ha már ismét a kőolajat említettük: némiképp leegyszerűsítve az alábbi korszakokra oszthatjuk az emberiség történetét az éppen jellemző energiaforrás szempontjából.
A biológiai erő korában elsősorban az izomerő felhasználása dominált, és a monszunhajózás megjelenéséig lényegében ez volt az egyeduralkodó.
A geográfiai energia korára az jellemző, hogy bár úgy tűnhet, hogy a szél- és a vízenergia „demokratikusak” abban az értelemben, hogy mindenkinek a rendelkezésére állnak, valójában elég nagy különbségek vannak az egyes helyek kínálta lehetőségek között. Miként az izomerő esetében is: a „lóerőn” alapuló mongol hadviselés például csak a nagy, füves síkságokon hatékony; a monszunövezet hajózása pedig alapvetően más, mint az Atlanti-óceáné. Ezeknek az energiaforrásoknak az eloszlása világrégió-szintű vagy annál is magasabb.
A következő korszak meghatározó energiaforrása, a szén viszont az egyes országok szintjén is eltérő mennyiségben áll a rendelkezésre, és az első két korszak energiaformáival ellentétben nem megújuló. Vagyis a felhasználása zéróösszegű játék, és innentől kezdve egyre inkább jellemző lesz az erőforrásokért folytatott versenyfutás is. Továbbá most válik jellemzővé az is, hogy az adott társadalom technikai/gazdasági fejlettségét megítélhetjük az alapján is, hogy milyen energiaforrásokra támaszkodik.
A jelenleg is tartó negyedik korszak a kőolajé és földgázé. Általában véve pedig egyfelől azt mondhatjuk, hogy mindegyik energiafelhasználási mód nem csupán specifikus technológiák, de olyan társadalmi és gazdasági viszonyok, illetve politikai érdekeltségrendszerek kialakulásához is vezet, amelyek az adott rendszerbe zárják be a társadalmat (az USA jelenlegi energiaigényének a kielégítésére kidolgozott mechanizmusok nem függetlenek a társadalmi rendszertől, és az egyik valószínűleg nem változtatható meg a másik változatlanul hagyásával).
A történelem folyamán persze mindig is azok a társadalmak voltak erősek, melyek képesek voltak az energiát az iparuk számára hasznosítani. Jelenleg a Föld lakosságának mintegy 20 százaléka használja fel az összes energia kétharmadát – vagyis gyakorlatilag az összes fosszilis tüzelőanyagot. Viszont India és Kína előretörése, valamint az energiaigényes középosztályok megjelenése miatt nő az energiakonfliktus veszélye Kína, India, az USA és Japán között.165
A Nagy Eltávolodás
A modern világ fosszilis tüzelőanyagoktól való függése azt eredményezte, hogy a 20. század nem csupán más, mint bármelyik előző, de eközben kérdés, hogy a még mindig növekvő igények, valamint az a mód, ahogyan a társadalmak e köré szervezték magukat, nem fognak-e veszélyt jelenteni az egész földi élet ökológiai alapjaira is. Az amerikai konzumerizmus, a szovjet produkcionizmus és a harmadik világ developmentalizmusa egyfelől, különböző mértékben ugyan, de globálisan is átalakította a társadalmakat, másfelől pedig egy olyan antroposzférát hozott létre, amely nem csupán versenyre kel a bioszférával, de el is foglalja annak a helyét.



A globális gazdaság 1800-ban, az ipari forradalom kezdetén mintegy háromszor volt nagyobb, mint 1500ban. 1800 és 1900 között megduplázódott, azóta pedig durván 14-szer nagyobbra nőtt – és különösen elgondolkodtató, hogy erre a növekedésre leginkább a II. világháború lezárulása óta került sor.
A gazdasági növekedés annak is az indikátora, hogy az ember milyen hatással van a környezetére, ugyanis minden, ami a gazdaságban megjelenik, jó közelítésben a természetből származik. A hatások jól érzékelhetőek a nitrogénalapú műtrágyák példáján. 1950-ben 3,6 millió tonnát használtak belőle (elsősorban az iparosodott országokban), 1980-ban 60, míg 2000-ben már 80 millió tonnát (több mint kétharmadát Kínában, az USA-ban és Indiában). Ugyanekkor a szubszaharai országok gyakorlatilag egyáltalán nem használtak műtrágyát, mivel az ottani földművesek ugyanis túlságosan szegények hozzá, és még mindig a biológiai ancien régime-ben élve, nincs más választásuk, mint a növekvő élelmiszerigény kielégítésére további területeket művelés alá vonni; felégetni az erdőket; bármit felhasználni fűtésre és világításra, amihez hozzáférnek stb. Marks megfogalmazásával élve, „nem csupán az ipar az, ami átalakítja a globális környezetet, hanem a rurális szegénység is.”
További probléma, hogy az elektromos áram túlnyomó része jelenleg a fosszilis tüzelőanyagokból származik (2000-ig a valahai fotoszintézisből származó energia hozzávetőleg 40 százalékát használtuk el). 1990-ben 16szor több energiát használtunk, mint 1900-ban, és egy számítás szerint a 20. században több energiát, mint az ipari forradalmat megelőző 10 ezer évben összesen. És ezzel el is jutottunk a globális felmelegedés kérdéséhez.
Itt első helyen a szén-dioxidot kell megemlíteni (az elégetett szén és földgáz mellékterméke), de a kén-dioxid is fontos – csakúgy, mint a rizsföldekből és a háziállatok szervezetéből származó metán. Az egyik legnagyobb probléma, hogy nem tudjuk, hogy a globális átlaghőmérséklet meddig fog emelkedni, illetve, hogy egy bizonyos pontot elérve lesznek-e váratlan és katasztrofális következményei. Az emelkedő óceáni vízszint már most problémát jelent több helyen. És elképzelhető, hogy az emelkedő vízhőmérséklet megváltoztatja az óceáni áramlásokat, és például a Golf-áramlás nem fogja melegíteni az európai partokat. 166
Kék bolygó helyett Húsvét-sziget?
Az emberi tevékenység következményei közül kiemelendő a nitrogénciklus megváltoztatása és a felmelegedés mellett a földfelszín jelentős részeinek átalakítása (a bányászat miatt); a savas esők; az, hogy a nitrogénalapú műtrágyák a tavakban és óceánokban az algák robbanásszerű elszaporodásához vezettek, ami valósággal kiszívta az oxigént a vízből. A hús iránt növekvő igény pedig azt eredményezte, hogy jelenleg 2 milliárd szarvasmarha eszik, iszik és ürít a Földön, illetve választ ki metánt.
Ugyanekkor a fakitermelés nagy esőerdőket pusztított el Afrikában, Ázsiában és Latin-Amerikában – nem csak a lokális időjárást változtatva meg ezzel, de sok ezer fajt is kiirtva. A fakivágás sebessége a 19. században nőni kezdett az amerikai, orosz és balti erdőségekben. A II. világháborút követő 50 évben termelték ki az összes valaha kivágott fa 50 százalékát (túlnyomó részben a fejlődő országokban). Az eredmény: a fajok számának csökkenése miatt csökkenő biodiverzitás, ami az egész ökoszisztémát labilisabbá teszi, úgyhogy kérdéses, nem válik-e az egész Föld afféle Húsvét-szigetté, ahol az emberek teljesen tönkretették a környezetet.
Jelenleg a két fő, egymással is összefüggő probléma: megfelelő életszínvonal biztosítása a világ gyorsan növekvő népességének; illetve a 20. századi környezetrombolás következményeinek felszámolása, melyet az iparosítás 20. századi modellje eredményezett.
A gazdasági tevékenység mindig is függött a természeti folyamatoktól, a 20. század előtt azonban az ember által a környezetre gyakorolt hatás olyan elhanyagolható volt, hogy a 18. századtól megjelenő modern közgazdasági elméletek nem is vették figyelembe, hogy valójában természeti erőforrásokat használunk fel. Még a 20. században is az volt az alapfeltételezés, hogy a globális gazdasági rendszer elkülönült a globális



ökoszisztémától, de míg korábban a gazdasági tevékenységeknek csupán lokális hatásai voltak, mostanra ez a nézet nem védhető.167
Hogyan tovább?
A 20. század elsősorban két szempontból különbözött alapvetően az előző koroktól: az ember által a környezetre gyakorolt hatásokban és az emberek növekvő számában. Ezek egyike sem volt „tervbe véve”, és kérdés, hogy a jelenlegi rendszer képes-e ezeket a globális problémákat megoldani. Emellett a 20. század arról is szólt, hogy a súlypont Európából az USA-ba került át, és egy ismert vélekedés szerint ez az USA évszázada volt. Ez azonban figyelmen kívül hagyja, hogy miként változott Ázsia szerepe a világgazdaságon belül a II. világháború lezárulását követően. Vagyis: Japán gazdasági talpra állását és előretörését; a kínai kommunista forradalmat; a „négy kistigris” kiugrását; valamint az Indiában és Délkelet-Ázsiában lezajló változásokat, melyek eredményeként a gazdasági és populációs súlypont ismét Ázsia felé mozdult el. Jelenleg Japán a világ második legnagyobb gazdasága, és 2035 körül várhatóan Kína lesz az első.
Most viszont – ellentétben a hidegháborúval – nagyon is vannak gazdasági kapcsolatok a „két nagy” között: Kína mintegy évi 100 milliárd dollárnyi terméket ad az USA-nak, és ezzel nem csak az egyik legnagyobb kereskedelmi partnere, de bár az USA jóval kevesebbet ad el Kínának, befektet ott, és az olcsó kínai import segít magasabban tartani az életszínvonalát.
A 21. század feltehetően ismét „ázsiai évszázad” lesz, és meghatározó lesz a „kínai út” mellett az indiai modell is. Az előbbiben az erős állam határozza meg a gazdaságpolitikát. India ezzel ellentétben demokratikus, és bár a gazdasága lassabban fejlődik, nagyobb és kiterjedtebb támogatást élvez, mint az autoriter pekingi.
Az viszont, hogy a világgazdaság súlypontja várhatóan vissza fog kerülni Ázsiába, ugyanúgy nem jelent egy korábbi állapothoz való visszatérést, mint ahogy nem lehetséges az iszlám kalifátus újbóli létrehozása sem. Az pedig, hogy „ki fogja uralni a 21. századot”, talán azért bizonyul majd kevésbé fontos kérdésnek, mint ahogyan most gondoljuk, mert (jobb esetben) inkább a környezethez való viszonyunk fog számítani.
Méghozzá azért, mert a 19. század arról szólt, hogy két, különbözőféleképpen szervezett emberi társadalom konfrontálódott egymással: a magas termelékenységű agrártársadalmak a fosszilis tüzelőanyagot használó nemzetállamokkal, akik 1900-ra a Föld 84 százalékát tartották ellenőrzésük alatt. Eközben, mivel nem voltak érdekeltek abban, hogy az agrárállamokat kimozdítsák korábbi, a biológiai ancien régime-hez kötődő állapotukból, ezért a váltásra egészen addig kellett várni, amíg a volt gyarmatok helyén nemzetállamok nem jöttek létre. Eközben a két világháború meg a nagy gazdasági válság megsemmisítette az európaiak erőfölényét, és megnyitotta az utat az USA meg a Szovjetunió előtt, és ehhez járult a függetlenségi mozgalmakkal együtt a kommunista Kína felemelkedése is.
Az eredmény pedig – globálisan – az ökológiai lábnyomunk sosem látott mértékű megnövekedése lett.168
146 Marks, R., ibid, p. 156–157.
147 Marks, R., ibid, p. 157–159.
148 Marks, R., ibid, p. 159–161.
149 Marks, R., ibid, p. 161–163.
150 Blum, Deborah: The Chemist's WarThe little-told story of how the U.S. government poisoned alcohol during Prohibition with
deadly consequences (Slate, 2010. február 19.)
http://www.slate.com/articles/health_and_science/medical_examiner/2010/02/the_chemists_war.html
151 Marks, R., ibid, p. 163–165.



152 Marks, R., ibid, p. 165–167.
153 Marks, R., ibid, p. 167–168.
154 Marks, R., ibid, p. 168–170.
155 Marks, R., ibid, p. 170–171.
156 Marks, R., ibid, p. 171–174.
157 Marks, R., ibid, p. 174–176.
158 Marks, R., ibid, p. 176–177.
159 Marks, R., ibid, p. 177–180.
160 Marks, R., ibid, p. 180.
161 Marks, R., ibid, p. 180–181.
162 Marks, R., ibid, p. 182–185.
163 Marks, R., ibid, p. 185–186.
164 Marks, R., ibid, p. 186–188.
165 Marks, R., ibid, p. 188–189.
166 Marks, R., ibid, p. 189–191.
167 Marks, R., ibid, p. 192.
168 Marks,R., ibid, p. 192–194.



1.10 Pénz és válság
9.Hooverville (1930-as évek)
http://www.vintageseattle.org/2010/02/10/shipley-on-hooverville/
Gazdaságantropológia: másképpen a cseréről
A gazdaságantropológusok szerint a gazdaság nem különíthető el a társadalomtól és a kultúrától. A kultúra (társadalom) ugyanis erősen befolyásolhatja a gazdasági rendszert is: nem az értékmaximalizálás, hanem a társadalmi rendszer magyarázza meg, hogy miért eszünk vagy nem eszünk ló- és kutyahúst, és „a gazdaság kapitalista szervezési módja korántsem az egyetlen lehetséges rendszer”, mondja Thomas Hylland Eriksen szociálantropológus, aki azt is hozzáteszi, hogy az értékmaximalizálásra törekvő emberek egyedül a kapitalizmust jellemzik. A földművesek például hagyományosan nem a profit maximalizálására törekedtek, hanem arra, hogy éppen a megélhetéshez szükséges mennyiséget termeljék meg.
Vagy, hogy tovább bonyolítsuk a dolgot: a Trobriand-szigeteken egy számítás szerint a „kereskedelemnek”



mintegy 80 formája létezik, kezdve a lagával, amikor nem családtagoknak fizetünk valamilyen mágikus szolgáltatásért, befejezve az urigubun, amikor az anya vagy a lánytestvér férjének juttatunk yamgyökeret. És akkor a kulakereskedelemről még nem is beszéltünk, amikor kagylóból készült nyakláncokat és karkötőket csereberélünk úgy, hogy „Óceánia délnyugati részén igen nagy területeken... a nyakláncok az óramutató járásának megfelelően, a karkötők azzal ellentétes irányban mozognak”, és közben szigorúan ügyelünk rá, hogy az egymással kicserélt tárgyak mindig azonos értékűek legyenek. Ezeket nem lehet másra (pl. élelemre) cserélni, és egy férfinak annál nagyobb az elismertsége, minél több kulapartnere van. Ez úgynevezett ajándékgazdaság, amelynek az a jellemzője, hogy „a javak elosztása nem meghatározott [rögzített] árak mellett történik”, állapítja meg Eriksen, és nem adunk érte azonnal más ajándékot vagy szolgáltatást. Vagy ott van például a potlatch. Észak-Amerika északnyugati partjainál a törzsfőnökök versengve ajándékozták egymást még a 20. század első éveiben is úgy, hogy a viszontajándékozásnál felül kellett múlni a másikat; amit az is kiegészített, hogy a gazdagságukat fitogtatandó, elpusztították különböző javaikat.169
Ingyenesség és speciális felhasználású pénz
Chris Anderson amerikai újságíró szerint az ipari forradalmakat az jellemzi, hogy korábban nagyon drága dolgok nagyon olcsóvá – lényegében ingyenessé válnak. A „klasszikus ipari forradalom” idején ez a munkaerővel történt, amikor az emberi és állati erőt a hozzájuk képest gyakorlatilag „ingyenes” gőzenergiával helyettesítették. Az élelmiszerek terén is valami hasonló történik: ötven évvel ezelőtt egy átlagos amerikai jövedelmének harmadát költötte ennivalóra, ma csupán 15 százalékát (és pl. a só olyan olcsóvá vált, hogy „már mérni sem érdemes”, csak egyszerűen odateszik az asztalra, az étel mellé). Ami nem jelenti azt, hogy minden termék ingyenessé fog válni a jövőben.
Az ingyenesség felől nézve a környezettudatosság azt jelenti, hogy ma azt vesszük figyelembe, hogy mibe kerül egy „olcsó” tárgy eldobása a közösségnek, környezetszennyezés formájában.
Jelenleg a processzorok, a sávszélesség és a tárolási költségek csökkenése jár radikális következményekkel, és ezzel a szellemi tartalomhoz való viszonyunk is megváltozik – nem először és nem is utoljára a történelem folyamán. Amikor például a rádiók az 1930-as évek végén nem tudtak megegyezni az előadóművészekkel a fizetségben, és azok nem voltak hajlandóak szerepelni, akkor a tartalomszolgáltatók olyan helyi zenészeket hívtak meg, akik, mivel még ismeretlenek voltak, ezért szívesen szerepeltek ingyen is, hogy ezzel reklámozzák magukat.
Az ingyenességben rejlő üzleti lehetőségek kihasználására jó példa az is, ahogyan Brazíliában a „slágergyáros” Banda Calypso jár el. A CD-iket nem egy nagy kiadó forgalmazza, de nem is kalózmásolatok vannak róluk, hanem a helyi DJ-k megkapják a musztert a zenekartól, és ők állítják elő a CD-t a saját stúdiójukban, majd pedig a helyi rádióállomásokkal, utcai árusokkal és partiszervezőkkel együttműködve népszerűsítik a közelgő fellépést.170
Eközben széles skálán változhat, hogy mi az, amit meg lehet, illetve nem lehet megkapni pénzért. Még a modern kapitalista társadalomban sem tekintjük a szerelmet, szavazatokat stb. megvásárolhatónak. NyugatAfrikában, a tradicionális társadalmakban az ott használatos kagylópénzért kaphattunk élelmiszert vagy egyéb megélhetési javakat – földet és munkaerőt viszont nem. A föld ugyanis rokoni csoportokhoz kapcsolódott; a munkaerőnél pedig az volt a probléma, hogy az idő mérésének nem volt mindenki számára elfogadott és általános módja. Vagyis ez esetben speciális felhasználású pénzről beszélhetünk, amely „körülhatárolható területen szolgál fizetési eszközként: bizonyos termékek és szolgáltatások között tud csak közvetíteni.”, hogy ismét Eriksent idézzük.
A tiv törzsé jó példa arra, hogy egy ilyen rendszer milyen bonyolult tud lenni. Ők Közép-Kelet-Nigériában kb. a II. világháború végéig három alrendszerre osztott gazdaságot működtettek. A legalapvetőbb szint a



megélhetésé volt (élelmiszerek, konyhai eszközök, szerszámok stb.); az értékesítés a piacon történt, mivel ezek egymással összevethető javak. A középső szinten a presztízsjavak: rézrudacskák, varázserővel bíró ékszerek, szarvasmarha stb. cseréltek gazdát. Ezen a szinten rézrudakkal fizettek. A legfelső szintet a nők és gyerekek cseréje jelentette. A szabály az volt, hogy emberért embert, vagyis ha az egyik családnak egy asszonyt adtak, akkor annak később egy másik asszonnyal kellett ezt viszonoznia. Nem volt olyan „közös nevező”, ami összekapcsolta volna a három szférát, és a tivek „felelőtlenségnek látták az alacsonyabb rendűre irányuló cserét – példának okáért rezet adni gabonáért lehetséges volt, de nem volt ajánlott.”.171
Monetáris logika és értékrezsim
A „monetáris logika” vagy az „általános felhasználású pénz” persze még akkor sem szükségképpen rossz lévén mindössze egy eszköz –, ha a hagyományos tiv társadalom végét jelentette. A piaci kereskedelem kialakulása a különböző társadalmakban azt eredményezte, hogy az emberek függetlenedhettek a korábban a reciprocitáshoz kapcsolódó kötöttségektől és hierarchiától, tehát pl. Pakisztánban, Indiában stb. a fiatalok már nem hajlandóak a családi kapcsolatok cseretárgyaivá válni a házasságukkal.
A pénz eközben lényegében egyfajta információs technológiaként funkcionál, amely a korábbinál nagyobb távolságokon teszi lehetővé a kereskedelmet, illetve a gazdasági kommunikációt a termékek között, és megszünteti a gazdaság korábbi, morális jellegét, hogy a piaci kereslet és kínálat elve foglalja el a „magasabb” és alacsonyabb rendű” (meg a „helyes és helytelen”) helyét.
Ide kapcsolódik az értékrezsim fogalma: ezeken belül „többé-kevésbé megegyeznek az értékekről és kicserélhetőségről alkotott elképzelések”. Ma a gazdasági szférák ilyenek, de egy kapitalista társadalomban is sokféle értékrezsim található egymás mellett: az akadémiai szférában teljesen más tényezőkön alapul a hatalom és az érték, mint a piacokon.172
De megközelíthetjük másfelől is a dolgot. A kauri kagylót a történelem folyamán számos helyen használták, mivel jól megfelelt a pénz hordozhatóságával, ellenálló képességével és azonosíthatóságával, valamint a nehéz hamisíthatósággal szemben támasztott követelményeknek. Viszont mivel a 19. századi Afrikán kívül nem fogadták el fizetőeszközként, ezért akiknek kauriban volt felhalmozva a vagyonuk, azok máshol nem tudtak fizetni vele, és ez lehetetlenné tette, hogy bekapcsolódjanak a nemzetközi pénzügyekbe.173
Ezzel ellentétben a nemesfém, mint fizetőeszköz, már az ókor óta olyan horizontális pénzrendszert alkotott, amely lehetővé tette, hogy lényegében ugyanazzal fizessünk a világ bármely pontján. Vertikális pénzrendszerről pedig akkor beszélhetünk, ha – ellentétben mondjuk a tiv megoldással – ugyanazzal a pénzzel tudunk minden áruért fizetni.
Nagy Sándor mint bankár
Most pedig, az elvi keretek felvázolása után, nézzük a történeti részt, legalábbis nagyon röviden. A globalizáció hosszú időn keresztül az olyan egzotikus javak, mint a fűszerek, selyem vagy éppen az utazás olcsóbbá válása volt, a pénz esetében azonban inkább ellenkező irányú a folyamat, ugyanis, bár kezdetben elsősorban az ezüstön meg az aranyon alapult, a nemesfémek mennyisége nem tartott lépést azzal, hogy egyre nagyobb értékű pénz áll a rendelkezésünkre. Miután a globális aranystandard az 1860-as évektől kezdett kialakulni, és az 1920-as évek végére a spekulatív pénzügyi buborékok elterjedtté váltak, az 1970-es évektől egyre inkább a dollár lett a „tartalékvaluta”, és így a nemzeti szabályozó mechanizmusok mind kevésbé voltak képesek befolyásolni a pénzpiacokat. A témával foglalkozó gazdaságtörténészek két csoportra oszthatóak: az egyikük szerint a pénzpiacok a befektetés minden korábbinál hatékonyabb eszközei; a másik szerint viszont jól



példázzák a teljes irracionalitást.
A pénzérme bevezetése a hagyomány szerint Lüdiához fűződik i. e. 635-ből, és Hérodotosz szerint először egy jellegzetesen helyi üzletben, a prostitúcióban használták. Amihez rögtön tegyük hozzá, hogy a pénz nem feltétlenül „olajozza” a gazdaság működését, hanem ugyanígy használható a globális cserefolyamatok lassítására is. Az i. e. 5. századi Spártában Lükurgosz azért vezetett be vaspénzt, hogy a távolsági kereskedelem lehetetlenné tételével önfenntartásra kényszerítse a városállamot.
Nagy Sándor viszont már legalább ugyan mértékben volt bankár, mint hadúr, amikor az 1:10 arányt próbálta beállítani az ezüst és arany között; a rómaiak pedig, amikor nagy mennyiségű pénzre volt szükségük a csapatok fizetéséhez, akkor szembe találták magukat a leértékelt pénz meg az infláció problémájával.
Az arab világban Abd al-Malik kalifa vezette be a 8. század elejére az aranydinár – ezüstdirhem párost, amely legalább 1200-ig használatban maradt. Kínában a nemesfémhiány és a távolságokból fakadó kockázatok a papírpénz bevezetését eredményezték már a 9. század elején. A keresztény világban pedig az olyan, nagy léptékű (és nagy távolságokra kiterjedő) vállalkozások, mint amilyenek a keresztes háborúk voltak, szükségessé tették a helyi fizetőeszközök korábbinál szélesebb körű elfogadtatását, és a templomosok jelentős mértékben hozzájárultak a nemzetközi hiteleszközök fejlesztéséhez. Az 1200-as évekre a pénz már az egész európai gazdaságban jelen volt – többek között a szegények és a gazdagok, illetve a vidék és a város közötti ellentét növekedését eredményezve.174
Az uzsorától Newtonig
Az egyik akadályt eközben az jelentette, hogy mind a muszlim, mint a keresztény vallás tiltotta az (uzsora)kamatot, de a firenzei kereskedők ennek a tiltásnak az indokoltságát mind teológiai, mind gyakorlati alapokon már a 15. század fordulójára kétségbe vonták. 1494-re megjelent a kettős könyvelés is, és az 1600-as évekre a hagyományos partnerséget egyre inkább részvénytársasági megoldások szorították ki, miközben a kölcsönadott pénzért 10 százalékos éves kamatot volt szokás kérni.
A középkori bankok azért kértek viszonylag magas kamatot, mert kockázatos volt pénzt kölcsönözni: virágzottak egy-két generáción keresztül, illetve egyes emberek és családok meg is gazdagodtak közben, de aztán – hibás kalkulációk miatt vagy, mert az uralkodók nem fizették vissza a tartozásukat – törvényszerűen jött a csőd.
A különböző újítások persze korántsem mindig és mindenütt váltak be: a 15. század közepén például a kínai a pírpénz megbukott, és ezt követően jött a Mingek ezüstalapú rendszere. A papírpénz ugyanolyan „korai találmány”, mint a bankok is, melyek működéséhez első megjelenésükkor még nem voltak meg a szükséges feltételek.
Eközben folyamatosan új „pénzek” is jelentek meg (például a dohány Észak-Amerikában); és Francis Drake 1577 és 1580 között olyan mennyiségű nemesfémet zsákmányolt a spanyoloktól, hogy Keynes szerint ez lett aztán „a forrása és az eredete a brit külföldi befektetéseknek”. A spanyol gazdaságot – mint láthattuk – a beáramló nemesfém leginkább tönkretette.
Az 1600-as évek közepére az ezüst és az arany valóban globális fizetőeszközökké váltak, és mivel a nemesfém Európán keresztül áramlott tovább, ezért az itteniek helyzeti előnyben voltak. Dönthettek róla, hogy hová és mennyi jusson. A nemesfémből, bár mennyiségét tekintve, időben előrehaladva mind több volt forgalomban, 1500-ban minden élő emberre még 68, 1700-ban viszont csak 52 gramm jutott, és a különböző



helyeken különböző mennyiségben volt az arany meg az ezüst elérhető: ezért változtak az átváltási árak. Illetve a történeti véletlenek is szerepet játszottak. Newton az Angol Pénzverde igazgatójaként a 18. század elején olyan arany-ezüst átváltási árat választott, amely lehetővé tette a spekulánsok számára, hogy az ezüst amszterdami eladásával 1,4 százalék profitra tegyenek szert, úgyhogy a következő 50 évben az összes ezüst a kontinensre áramlott, és Angliában de facto az aranystandard vált meghatározóvá.175
A lokális tragacs és a globális pénz
Az Akerlof-féle tragacsmodellt a „javak világában uralkodó” Gresham-törvénynek szokták tekinteni. Amennyiben a vevő azzal a feltételezéssel él, hogy a használtautó-kereskedő tragacsot akar rásózni, úgy ez önbeteljesítő jóslattá válik, mivel csak nagyon keveset lesz hajlandó fizetni – és így csak tragacsot lehet neki eladni. Vagyis „a rossz autó kiszorítja a jót, akárcsak a Gresham-törvény esetében, a rossz pénz kiszorítja a jót”, írja Hámori Balázs magyar közgazdász. Majd azzal folytatja, hogy például az adózásnál valami hasonló történik, amikor az állam úgy állapítja meg a befizetendő összegeket, hogy eleve abból indul ki, hogy az adózók a jövedelmük túlnyomó részét le fogják tagadni, és ezért azok valóban kénytelenek csalni, ha nem akarnak teljesen tönkremenni. Akerlof azt is kimutatja, hogy mindig többféle modellegyensúly képzelhető el, és az, hogy melyiket választjuk, nagymértékben függ az úgynevezett szociális kódtól. Viszont eközben az USA-ban a beszedett adóknak csupán mintegy harmadrésze lesz nettó állami bevétel: a többi leginkább rámegy magára az adóbehajtásra (az önkéntes adományok esetében viszont a rendszer működtetésének költsége az állami rendszer működtetési költségeinek alig huszadrésze).176 És azt is észre kell vennünk, hogy a globális pénzpiacon viszont „anti-Gresham” törvény működik, és a „jó pénz” terjed el fizetőeszközként.
Buborékológia?
Kérdés persze, hogy mennyire racionálisak egyes pénzügyi viselkedések. Amszterdamban a 17. század eleji tulipánláz mintha a racionálisan viselkedő homo economicus elleni érvnek is tekinthető lenne, ezért a gazdaságtörténészeket ma is foglalkoztatja. Voltak, akik a tulipánmániából kiindulva amellett érveltek, hogy az effajta viselkedésből az következik, hogy a befektetéseket szabályozni kellene. Mások szerint viszont ezek teljesen racionális jövőbeni piacok voltak.177
Fontos elkülönítenünk egymástól a buborékokat és válságokat (a buborék nem feltétlenül vezet válsághoz, és a válságot sem csak buborék okozhatja), illetve a gazdasági és társadalmi buborékokat is. Az előbbinek az a lényege, hogy minden józan számítást meghaladó módon hatalmas anyagi nyereséget remélünk tőle, a társadalmi esetében pedig indokolatlanul nagy reményeket fűzünk az állítólag várható hatásokhoz. Ilyen volt a humán genom-projekt (HUGO), amelytől tíz éve még a személyre szabható gyógyszereket és az orvostudomány azonnali forradalmasítását várták. De említhetnénk a végül sikeresnek bizonyuló Manhattan-projektet is.
És akadnak olyan gazdasági buborékok is, amelyek nem pukkannak ki. Az 1830-as évek brit vasúti láza a történetet megíró Andrew Odlyzko szerint valóban „gigantikus, vadul spekulatív és [mégis] sikeres befektetési mánia volt” – ellentétben az ennek nyomán támadt, az 1840-es évek második vasúti buborékával.178 Pedig ekkor már álltak a rendelkezésre intő példák, mint amilyen az 1720-as déltengeri buborék is volt. Az ennek hatására meghozott Bubble Act több mint száz évig maradt életben, és ez rendkívüli módon megnehezítette a részvénytársaságok alapítását, és jelentős befolyással volt a gazdaság fejlődésére is.
A pénzügyi buborékok több mint 400 éve vannak jelen, ám időben előrehaladva változik a jellegük. A 17. és 18. században még viszonylag kis szerepük volt, mert leginkább a gazdagokat kopasztották meg, de a 19. század közepétől a részvénytársaságok felemelkedésével és a globális fizetőeszközök megjelenésével a tömegek



számára is „elérhetővé vált”, és egy esetleges buborék hatása is globálisabb lett.
A 19. század aranykora
Visszatérve a történelemhez: Londonban a napóleoni háborúk alatt számos külföldi fizetőeszköz volt forgalomban (jócskán felülmúlva a hivatalos fizetőeszköz mennyiségét). Egy emberre ekkoriban már csak 32 gramm arany jutott, és a szigetország fővárosa hamarosan a világ külföldi beruházásainak több mint a felét bonyolította. Az egyes bankválságoknak ekkoriban még csak lokális hatásuk volt.
Anglia 1844-ben tért át hivatalosan is az aranystandardra, ám ahhoz, hogy ez a pénzpiacok számára követendő példa (és így a font az „alappénz”) legyen, szükség volt a 19. század közepén a kaliforniai, illetve ausztrál aranylelőhelyek felfedezésére is. A századfordulóra csak Kína és néhány közép-amerikai ország tartott ki az ezüst mellett. A bányászatnak köszönhetően a növekvő populáció ellenére sem csökkent jelentősen az egy főre jutó arany mennyisége: 1955-ben fejenként 30 gramm volt, és bár már létezett papírpénz is, az arany és Nagy-Britannia világkereskedelmi dominanciája közti kapcsolat segített fenntartani az átválthatóságba vetett hitet, ami serkentően hatott a világgazdaságra.
Az éves jövedelem a világon évi 1,3 százalékkal nőtt, viszont korántsem egyenletes eloszlásban: 1913-ban az amerikaiak, ausztrálok és kanadaiak közel évi 5000 dollárt vittek haza, a britek pedig közel ugyanennyit. LatinAmerika, Japán és Európa is jól szerepelt – a többiek azonban már kevésbé, és a szegények meg gazdagok közötti különbségek az egyes régiókon belül háromszorosak voltak 1820-ban, és kilencszeresek az I. világháború előestéjén.179
Azok a viharos 20-as (és 30-as) évek
A világháború végére pedig megjelent a Ponzi-séma, aminek az volt a lényege, hogy az USA-ban olyan leveleket árultak, melyekhez az ingyen választ lehetővé tevő kupon járt, és ha valaki pénzre váltotta Olaszországban, akkor négyszáz százalékos haszonra tehetett szert. Charles Ponzi ki is épített egy rendszert, amivel 15 millió dollárt szedett össze a kisemberek pénzéből, mielőtt az összeomlott volna, mivel kiderült, hogy az újabb beszállók pénzéből finanszírozta.
Még ennél is nagyobb összeomláshoz vezetett Ivan Krueger svéd befektető, a „gyufakirály” bukása a 30-as évek elején. Ő is egyfajta piramisjátékból finanszírozta a korszak egyik legnagyobb nemzetközi vállalkozását, és ez Svédországban pénzügyi csődöt okozott. A spekulánsok a 20-as években amúgy is jelentős szerepet játszottak, és bár rendes üzletmenet esetén nem okozhatnának annyi kárt, mint a buborékok, írja Keynes, „amikor egy ország tőkefejlődése egy kaszinó tevékenységének mellékterméke lesz”, akkor baj van.
Mint ahogy voltak ekkoriban más problémák is. A világháború végén a világ pénzügyi autoritásai megpróbáltak visszatérni az aranystandardhoz. Ami a közgazdász John Kenneth Galbraith szerint „talán a modern idők legkárosabb pénzügyi döntése volt”, ugyanis a helyzet közben alapvetően megváltozott, és például a dolgozók pozíciója annyira megerősödött, hogy 1919-ban az USA-ban és Kanadában is sztrájkokra került sor. Az USA pedig nem volt hajlandó átvenni a britek korábbi pénzügyi szerepét.
Amikor pedig a Wall Street „kaszinószerű” buborékja kipukkadt, akkor az aranystandard is vele bukott.
A II. világháború aztán egyfelől megerősítette az USA kereskedelmét, másfelől pedig tabula rasát teremtett a befektetések piacán, mivel a gazdag országok kivonták addigi befektetéseik háromnegyedét, hogy finanszírozni tudják a hadi kiadásokat. Az 1940-es évek végén az európai életszínvonal átlagosan a fele volt az amerikainak. Az afrikai jövedelmek 1913 óta alig nőttek, Ázsiában pedig vissza is estek. Az 50-es évekre kialakult a „három



világ”, és ezzel végképp véget ért az az egység, amely az első világháború előestéjén a londoni City által irányított pénzügyi rendszert még jellemezte.180
Malthus aranya és a GDP románca
1944-ben a Bretton Woods-i találkozó többek között azt a célt szolgálta, hogy döntsenek az aranystandard utódjáról. Keynes amellett érvelt, hogy szükség van egy olyan nemzetközi szervezetre, amely a segítségére tud sietni egy időleges fizetési gondokkal küzdő országnak, de a kaszinókapitalistákat a nemzeti pénzügyi hatóságoknak kell kordában tartaniuk (azaz nincs szükség nemzetközi ellenőrzésre a tőkemozgások felett).
Bretton Woods két új nemzetközi intézményt hozott létre: az IMF-t és a World Bank-et. Az USA pedig ugyanúgy nem volt hajlandó közreműködni az ITO (International Trade Organizaton) megalapításában, melynek az lett volna a célja, hogy mérsékelje a vámokat, mint annak idején a Népszövetségben sem. Végül a GATT (General Agreeement on tariffs and Trade) jött csak helyette létre.
Az új pénzügyi rendszer egyik legfontosabb eszköze a nemzetgazdasági teljesítmény mérésére a GDP volt. Van, egyenesesen a kettős könyveléshez hasonlítja jelentőségét, mivel lehetővé tette az egyes országok összevetését.
A háború utáni, Washington által dominált világgazdaság számára az volt a legfontosabb kérdés, hogy miként lehet finanszírozni az európai újjáépítést. A Marshall-terv 90 milliárd dollárt juttatott összesen 16 európai országnak, az eredmény: konvertibilis pénzek, alacsonyabb vámok, az USA felé irányuló kereskedelem promotálása, és Nyugat-Európának a kommunizmustól való távol tartása. A Bretton Woods-i rendszer minden szempontból beváltani látszott a hozzá fűzött reményeket.
Viszont az arany olyan, véges mennyiségű készletnek bizonyult, amelynek a növekedése nem tud lépést tartani a népesség, illetve az igények növekedésével. Úgyhogy Nixon 1971-ben utasítást adott „a dollárnak aranyra való konvertálhatósága időleges felfüggesztésére”, és 1973-ra a különböző valuták ugyanúgy lebegtek, mint a szocialista világ pénzei.
Ekkoriban a jövedelmek globális szinten kétszer gyorsabban növekedtek, mint az 1880-as és 1890-es években. Viszont mivel az USA-ban az éllovasokhoz (mint amilyen pl. Japán volt) képest lassabban, ezért úgy tűnt, hogy többen is fel tudnak majd zárkózni hozzá. A történelem folyamán most először nem nőni, hanem csökkenni kezdtek a különbségek a világrégiók között, miközben az USA-tól Kínán át számos latin-amerikai országig sokan továbbra is inkább az elzárkózást, és nem a globális pénzügyekben való részvételt választották.
Viszont Nixon döntését követően hamarosan megváltozott a helyzet. A korábban elkülönült pénzpiacok egyre inkább egyetlen, globális pénzpiacba integrálódtak, és az IMF, az Amerikai kincstár és a Wall Street egyre inkább túltették magukat az antispekulációs felfogáson. A fejlődő országok pedig nagy összegeket vettek fel.181
Nemzetközi csoportok és nemzetközi válságok
Mivel a háború utáni hivatalos nemzetközi intézményrendszer meglehetősen gyenge volt, ezért számos nemzetközi érdekcsoport jött létre a nagyipar és politikusok privát networkjének számító Bilderberg Grouptól a World Wild Wildlife Fundig és a World Economic Forumig bezárólag az 1970-es évekig. Viszont az első olyan nemzetközi szervezet, amely komoly befolyást gyakorolt, az OPEC volt: mivel a 70-es évek elején az olajdollárokat nem tudta elkölteni, ezért azok rázúdultak az európai és amerikai bankokra. Ez inflációhoz vezetett, és a központi bankok válaszul elemelték a kamatot, az eredmény: számos fejlődő országnak gondjai



támadtak az adósság-visszafizetéssel, és az évtized végére tucatnyi országnak volt nagyobb az adóssága, mint a nemzeti jövedelme (Mozambiké például négyszer).
Az IMF válaszul a szerkezeti fejlesztés nevű csodafegyverrel állt elő, melynek az lett volna a célja, hogy radikálisan csökkentse az adott ország kormányzati kiadásait. Számos szegény ország olyan rossz helyzetbe került, hogy kénytelenek voltak az oktatásból és az egészségügyből is elvonni a pénzeket az államadósság miatt. Amikor pedig 1989-ben leomlott a berlini fal, akkor az IMF standard csomagját (liberalizáció, privatizáció, külföldi befektetések) kezdték alkalmazni a volt szocialista országokban is – számos helyen látványos kudarccal. 2001-ben például Argentínában, az IMF éltanuló országában volt krízis, és Örményország, Moldova és jó néhányan mások szintén az IMF-receptet követve adósodtak el.
1970 és 1990 között az évenkénti válságok száma egyébként is a korábbi 2,6-ról 3,1-re nőtt. Ugyanekkor a globális spekuláció mind gyorsabb és egyszerűbb lett a 24 órás részvénykereskedelemnek köszönhetően, és a hatások is mind gyorsabban terjednek. Az 1929-es Wall Street-i összeomlás hónapok, sőt évek alatt gyűrűzött át Európába. Az 1987-es amerikai Fekete Péntekből már Fekete Hétfő lett Londonban. Az 1997-es ázsiai események perceken belül éreztették a hatásukat. Ekkoriban az USA, Európa és japán lakossága birtokolta az összvagyon mintegy négyötödét. Kína a világ lakosságának több mint egyötödével 4 százalékot, Latin-Amerika kettőt mondhatott a magáénak – Afrika pedig gyakorlatilag semennyit.182
A Tobin-adótól a zöldmozgalomig
James Tobin amerikai közgazdász az 1970-es évek elején vetette fel, hogy a pénzforgalmat úgy lehetne kontrollálni, ha minden tranzakcióra egy egészen kicsi adót vetnének ki. A 90-es évek végén francia értelmiségiek azt javasolták, hogy a „Tobin-adóból” a fejlődő országokat kellene támogatni. Egyes közgazdászok azzal érvelnek az elképzelés ellen, hogy a legtöbb esetben nem spekulációról, hanem a tranzakció stabilizálására szolgáló, rutinszerű műveletről van szó.
A Tobin-adóról folyó vita során az is nyilvánvalóvá vált, hogy bár az átváltások 90 százalékában a dollár és több mint egyharmadában az euró is részt vesz, messze vagyunk még attól, hogy ugyanazt a pénzt használjuk mindenütt. Bár az 1970-es években már foglalkoztak az egységes nemzetközi pénz gondolatával, jelenleg közel kétszázféle van forgalomban, noha a 2009-es pénzügyi válság hatására felvetődött, hogy a dollárt SDR-rel (Special Drawing Rights) kellene felváltani, amely a dollárból, az euróból, a jenből és a fontból létrejövő valutakosárból állna össze, viszont MacGillivray szerint „az egyetlen meggyőző jelölt egy szénalapú fizetőeszköz” lenne.
Ugyanis a globális pénzügyi rendszer 1970-es évektől kezdődő felfutásában ugyanúgy kulcsszerepet játszott az olaj, mint ahogy a felmelegedésben is, és ha korszakolni akarjuk a globális tőke áramlását, akkor az első korszak az „arany története” volt, a második a dolláré, míg a harmadik korszakot a „fekete arany” határozza meg. Az emberek jólétére ma jóval nagyobb mértékben van hatással az olaj, mint az arany árának ingadozása. Egyes becslések szerint egy trillió barrel olaj áll még a rendelkezésünkre, és ennek a piaci értéke a Föld pénzügyi gazdagságának kb. a felét teszi ki.
A kőolaj és a földgáz pedig már 1895 óta szerepet játszik a szén-dioxid-kibocsátás növekedésében is, de csak az 1950-es évektől gyorsult fel a dolog – és érdekes módon az 1970-es évek radikális áremelkedése nem volt érzékelhető hatással a kőolajfogyasztásra. És amikor 2005-ben az újabb olajár-emelkedések miatt előtérbe került az „energiabiztonság” kérdése, ezen a terülten akkor sem történt változás.183 a zöldmozgalom ellenére sem. Ez a DDT elleni fellépésével indult. Az 1970-es évek elején már a pingvinekben is DDT-t találtak, és közben a környezetvédő szervezetek nemzetközivé nőtték ki magukat. A Worldwide Fund for Nature az 1980as évek közepén már arról beszélt, hogy a történelem folyamán először, az emberiség elérte a Föld terhelhetőségének határát.



1750 óta az emberiség 300 milliárd tonna szenet bocsátott ki a légkörbe, és az emisszió felére az 1970-es évek közepe óta, vagyis azt követően került sor, hogy a felmelegedés környezetvédelmi kérdéssé vált. Ami viszont megkérdőjelezi a környezetvédők hatékonyságát.
Ráadásul a fejlődő országok amellett érvelnek, hogy a globális környezeti erőforrásokból mindenkinek ugyanannyi jár, és már szokás „per capita emissziós jogról” beszélni. Ez lehetővé tenné a fejlődő országoknak, hogy nagyobb legyen a kibocsátásuk (és így az ipari fejlődésük). Illetve el is adhatnák az emissziós jogokat, és MacGillivray ezért mondja azt, hogy „a szénjogok a jövőben szükségképpen szilárdan össze lesznek kacsolva a következő globális fizetőeszközzel”. Ebben a vitában a nyugati világ mintegy fordított gyarmatosító álláspontot foglal el: annak idején az alávetett országok ásványkincseinek minél teljesebb kiaknázása volt a cél, most pedig az, hogy azok minél kevésbé aknázzák ki az ásványkincseiket, és így ne nőjön olyan gyorsan a károsanyagkibocsátás, illetve a felmelegedés.184
Viszont a klíma kultúrtörténetét megíró Wolfgang Behringer úgy véli, hogy a középkori „kis jégkorszakot mintegy tesztnek tekinthetjük a globális felmelegedés vonatkozásában”, és az erre az éghajlati kihívásra adott válaszok vezettek el a mai világhoz a hírközlési technológiákkal, fejlett tudománnyal és mezőgazdasággal stb. együtt. Tehát egyáltalán nem szükségszerű, hogy a globális felmelegedés katasztrófát jelentsen az emberiség számára.185
1929-től az eltérő értelmezésekig
Mint ahogy az 1929-es válságra is többféle választ lehetett adni. Ez a Szovjetunió kivételével mindenütt a szervezett kapitalizmus ilyen vagy olyan formája volt. A demokratikus rendszerek célja mind a hazai, mind a nemzetközi gazdaság igényeinek kielégítése volt, és ezért arra törekedtek, hogy újraépítsék a nemzetközi kereskedelmi rendszert. A fasiszta és protofasiszta rendszerek viszont az autarkiát választották, és ezért védekezni akartak a nemzetközi kereskedelem ellen. Hasonlóképpen alapvető különbség, hogy a nyugatiak célja az volt, hogy beépítsék a rendszerbe a szervezett munkásságot – a fasisztáké az, hogy felszámolják.186
A 2008-as hitelválságnak teljesen más okai és hatásai voltak, mint az 1929-esnek. Soros György szerint most azért nem hagyták, hogy összeomoljon a bankrendszer, mert az akkori tapasztalatok alapján tartani lehetett tőle, hogy világválság lesz az eredménye. Azaz a fogalmi rendszer változása és az eltérő okok mellett a történelem is számít még akkor is, ha a régi hibák elkerülése nem jelenti azt, hogy nem követünk el újabbakat.187
Viszont nagyon leegyszerűsítve ennek ellenére is azt mondhatjuk, hogy a globális gazdasági recessziók/válságok történetében a fordulópontot 1929 jelentette, és bár a globalizálódás elősegíti a pénzügyi válságok terjedését, ez nem szükségképpen jelenti, hogy a válságok súlyosabbak lennének.
Az eltérő értelmezéseket jól érzékeltetik az 1992-es „fekete szerda” különböző olvasatai, amikor a spekulánsok támadásai miatt a font összeomlott, és Nagy-Britanniának az európai árfolyamrendszerből is ki kellett lépnie
A közgazdászok és a politikai gazdaságtan művelői teljesen eltérő leírást adnak arról, hogy mi is történt. Az előbbiek szerint a válságot lényegében a transznacionális gazdasági erők, illetve az okozta, hogy a globalizáció immár erősebbnek bizonyult a nemzetállamoknál. A globális pénzügyi piacok létrejötték követően ugyanis a pénz szabadon áramolhat a határokon keresztül, és a területi alapokon szerveződő államok visszaszorulásával párhuzamosan eljött a „földrajz végének” kora, amikor a piacok tartják ellenőrzésük alatt a világgazdaságot.
A politikai gazdaságtan képviselői viszont úgy gondolják, hogy a kormányzati döntések vezettek a válsághoz – természetesen a pénzügyi szereplők közreműködésével. Ilyen volt például az az 1990-es döntés, amely felszámolta az addig a tőkeáramlás útjában álló, Európán belüli akadályokat (és ezzel megnövelte a valutaspekuláció veszélyét). Szerepet játszott az is, hogy míg a németek emelték a kamatot 1990-ben, addig a



FED 1992-ben csökkentette, és amikor Soros a túlértékelt lírát és fontot márkává konvertálta, akkor „spekulatív túlreagálás” következett be.
Az eltérő értelmezések problémája átvezet egy további kérdéshez. A neoklasszikus közgazdászok a gazdaságot személytelen erők működésére vezetik vissza. Leonard Silk szakújságíró leírását kölcsönvéve: a gazdaságot „rugalmas bérek, árak, kamatok és hasonló erők” eredőjének tekintik, amely annak megfelelően változik, hogy a racionális céljaikat követő eladók és vásárlók hogyan allokálják a rendelkezésükre álló forrásokat. Ez teljes mértékben önjáró rendszer.
A politikai gazdaságtan viszont olyan szociopolitikai rendszerről beszél, amelyben a legkülönbözőbb aktorok játszanak szerepet az államoktól és a nagy cégektől a szakszervezeteken keresztül, és próbálják befolyásolni az adókat, vámokat meg az egyéb, őket érintő tényezőket. Vagyis itt egyaránt vannak olyan társadalmi, politikai és gazdasági szereplők, akik befolyásolják a piacot, és az intézményeket egyaránt létrehozhatják racionális és irracionális döntések vagy történeti véletlenek is. Az amerikai alkotmány például azért nem engedi, hogy nem amerikai születésű állampolgár is elnök lehessen, mert annak idején Alexander Hamiltont ezzel akarták távol tartani a legfőbb hatalomtól. Amúgy pedig az intézményeket a politikai gazdaságtan szerint nem annyira a hatékonyságkeresés, mint az útfüggés jellemzi, és sokszor meggátolja a létük, hogy egy hatékonyabb intézmény jöjjön létre. 188
Szóval a beavatkozó állam, vagy a piac?
1945 és 1970 között inkább az állam szerepét hangsúlyozták a fejlődéssel foglalkozó közgazdászok, és aktivista kormányokat tartottak ideálisnak a fejlődő országok számára, bár a nemzetközi szerepvállalásra is hangsúlyt helyeztek.
Az 1970-es és 1980-as években a neoklasszikus meggyőződés és a szabad piac győzelmébe vetett hit volt a jellemző mind az akadémiai szektorban, mind pedig a fejlődésproblémákkal foglalkozó hivatalos intézményekben. Az IMF meg a World Bank a „szerkezeti fejlesztés” doktrínája alapján elvárta a kölcsönt felvevő országoktól, hogy bizonyos módosításokat hajtsanak végre a gazdaságszerkezetben – elvégre minden bizonnyal strukturális okai vannak annak, hogy ilyen helyzetbe kerültek. Ez az ún. Washingtoni Konszenzus sarkalatos pontja volt.
Az 1980-as évek végén és 90-es évek elején a „fejlődési állam” elmélete jelentett kihívást a neoklasszikus felfogás számára: eszerint az államnak alapvető szerepet kell játszania a gazdasági fejlődésben. A vita elsősorban a kelet- és délkelet-ázsiai országokkal kapcsolatban folyt: a neoliberálisok azt állították, hogy a siker oka az, hogy az ottaniak a piacra hagyatkoztak, és minimális szerepet szántak az államnak a gazdasági szabályozásban. A fejlődési állam hívei viszont az állami beavatkozásban vélték megtalálni a magyarázatot.
Aztán amikor 1997-ben a thaiföldi bank lebegtetni kezdte a helyi pénz árfolyamát, akkor pénzügyi és gazdasági összeomlás következett be, aminek a hatása tovaterjedt a térségben. Azzal kapcsolatban, hogy mi volt az összeomlás oka, ismét kétféle magyarázat született.
Az IMF és a neoklasszikus felfogás hívei az „urambátyám kapitalizmust” okolták: a bankok, az ipar és a politikusok közötti összefonódást; meg azt, hogy inkább a bankok, nem pedig a részvénypiacok finanszírozták a gazdasági fejlődést (és így nem voltak képesek rugalmasan reagálni), illetve, hogy nem átlátható pénzügyi megegyezések voltak a kormány által támogatott cégek és bankok között. Vagyis a fejlődési állam beavatkozása olyan morális kockázatot okozott, amely válsághoz vezetett.
A fejlődési állam hívei viszont azt mondták, hogy a „könnyű pénz” felelőtlenségre csábította a befektetőket, és a tőke szabad áramlása (amiért nagymértékben az USA felelős), és tovább rontotta a helyzetet, ugyanis a válság első jelére azonnal ki lehetett vonni a pénzt, ami a válság eszkalálódását eredményezte. Vagyis a



nemzetközi piacok természete felelős a kialakult helyzetért, és nem az érintett államok politikája.189
Ádám téveszméjétől a manipulatív tudásig: a 2008-as hitelválság
Még mindig a válságoknál maradva: Duncan K. Foley amerikai közgazdász „Ádám téveszméjének” nevezi azt az Adam Smith óta meghatározó felfogást, mely szerint a társadalom két, egymástól elkülönülő szférára osztható fel: egyfelől a gazdaságéra, ahol az egyedi szándékokat és interakciókat személytelen törvények irányítják, és eközben automatikusan gondoskodnak róla, hogy az önérdeknek és önzésnek pozitív végeredménye legyen. Másfelől a társadalom többi részére (ide értve a politikát, vallást, erkölcsöt is), ahol viszont nagyon is szükség van arra, hogy az önérdek és a társadalmi elvárások közötti különbséget kihangsúlyozzuk, és szükség esetén közbeavatkozzunk.
Foley szerint Smith három hibát követ el. Az erkölcsi az az, hogy ez a felfogás arra ösztönöz, hogy „fogadjuk el a direkt és konkrét rosszat annak az absztrakt jónak a nevében, amely majd jönni fog”. A logikai hiba pedig az, hogy „sem Smith, sem követői nem bizonyították be szigorú módon..., hogy az egyéni önzés miként válik közjóvá”. Végezetül pedig ott van a pszichológiai hiba: „a smithi megközelítés olyan stratégiát követel meg, amely a kapitalista fejlődés valódi következményeinek teljes elutasítását jelenti”, és különösen arra nincs tekintettel, hogy ez a rendszer milyen mértékben sújtja azokat, akik amúgy is hátrányos helyzetben vannak; illetve arra, hogy folyamatosan újratermeli a társadalmi egyenlőtlenségeket.190
Soros nem a morális megalapozottságú megközelítés fontosságát hangsúlyozza. Szerinte a közgazdaságtannal, illetve speciálisan a pénzpiacokkal kapcsolatos problémák arra vezethetőek vissza, hogy az emberre kétféle funkció jellemző: a kognitív (megismerő) és a manipulatív (végrehajtó), ahol a jövőt befolyásolják a szereplők döntései is. Gondoljunk csak a részvénypiacokra, ahol az elvárások hatással vannak az eredményre. Vagyis a tudásukat illetően „gyarló” piaci szereplők olyan, reflexív helyzetben vannak, ahol egyfajta visszacsatolás működik – beleértve persze a pénzügyi szabályozással próbálkozó hatóságokat is.
A klasszikus közgazdaságtan a természettudományok analógiájára – a reflexivitást teljes mértékben figyelmen kívül hagyva – matematikailag próbálta megalapozni magát. Amennyiben viszont ezek a matematikai szabályszerűségek nem írják le jól a valóságot azok között a reflexív viszonyok között, amelyek a pénzpiacokon is uralkodnak, akkor nincs értelme feltételezni, hogy igaz lenne az egyensúlyelméletre vonatkozó elképzelés, és hogy a piacok önmaguktól eljutnának az egyensúlyi helyzetbe.
Persze a reflexivitás elméletének elfogadása egyben azt is jelenti, hogy a közgazdászoknak le kell mondani az eddigi státuszukról, miközben azt is tudomásul kell vennünk, hogy bár a pénzpiacok képtelenek megbízhatóan előre jelezni a recessziót, kiváltani azért ki tudják. 191
Benoit Mandelbrot lengyel származású amerikai matematikus pedig kritikája megfogalmazásakor abból indul ki, hogy a piacok turbulensek és sokkal kockázatosabbak, mint ahogy a standard elméletek sugallják. A hagyományos modellek, ahol az árak lágyan változnak, 1 a 10 a 20.-onhoz adják meg annak a valószínűségét, hogy összeomlás következik be, és „nagyobb valószínűséggel fogunk elpárologni, mert egy meteor telibe találja a házunkat, mint hogy a pénzügyi piacon bankcsőd következzen be”.
A valóságban azonban nem ez a helyzet.192
169 Eriksen, Thomas Hylland: Kis helyek – nagy témák. Bevezetés a szociálantropológiába (Gondolat, 2006), p. 225–232.
170 Anderson, Chris: Ingyen! A radikális árképzés jövője (HVG, 2009), p. 64–77.
171 Eriksen, T., ibid, p. 236–237.
172 Eriksen, T., ibid, p. 238–240.



173 Narbeth, Colin: The Cowry Shell as Money (é. n.), http://www.conchsoc.org/pages/MW_6_p19-21a.pdf
174 MacGillivray, A., ibid, p. 189–190.
175 MacGillivray, A., ibid, p. 191–195.
176 Hámori Balázs: Érzelemgazdaságtan (Kossuth Kiadó, 1998), p. 96–99.
177 MacGillivray, A., ibid, p. 196–197.
178 Odlyzko, Andrew: Bubbles, gullibility, and other challenges for economics, psychology, sociology, and information sciences
(2010. augusztus 10) http://www.dtc.umn.edu/~odlyzko/doc/mania03.pdf
179 MacGillivray, A., ibid, p. 198–203.
180 MacGillivray, A., ibid, p. 205–209.
181 MacGillivray, A., ibid, p. 210–216.
182 MacGillivray, A., ibid, p. 217–223.
183 MacGillivray, A., ibid, p. 224–230.
184 MacGillivray, A., ibid, p. 232–234.
185 Behringer, Wolfgang: A klíma kultúrtörténete a jégkorszaktól a globális felmelegedésig (Corvina, 2010). p. 8–9.
186 Frieden, Jeffry A.: Global Capitalism. Its Fall and Rise in the Twentieth Century (W. W. Norton, 2006), 191–192.
187 Soros, George: The New Paradigm for Financial Markets: The Credit Crisis of 2008 (Public Affairs, 2008). p. 81.
188 Gilpin, Robert: Global Political Economy. Understanding the International Economic Order (Princeton University Press, 2001),
p. 35–43.
189 Gilpin, R., ibid, p. 305–331.
190 Foley, Duncan: Adam’s Fallacy. A Guide to Economic Theology (The Belknap Press, 2006), p. 1–3.
191 Soros, George: The New Paradigm for Financial Markets: The Credit Crisis of 2008 and What It Means (Public Affairs, 2008), p.
3–7.
192 Mandelbrot, Benoit B. – Hudson, Richard L.: The (mis)Behavior of Markets. A Fractal View of Risk, Ruin, and Reward (Basic
Books, 2004) p. 227–228.



1.11 Államépítés és/vagy szabad kereskedelem
10.Erastus Salisbery Field: Az amerikai köztársaság történeti emlékműve http://upload.wikimedia.org/wikipedia/commons/9/9d/Erastus_Salisbury_Field__Historical_Monument_of_the_American_Republic.jpg
A 20. század madártávlatból... és ami utána következik
1913-ban, a későbbiekkel ellentétben, még a Pax Britannica és a szabad kereskedelem volt a meghatározó. Ezt követően egészen 1989-ig a két világrendszer megléte volt a jellemző, és a szocializmus volt mind az első világháború (ekkor jött létre a Szovjetunió), mind pedig a második világháború igazi nyertese (ekkor ugyanis más országok vagy önként, vagy pedig kényszer hatására csatlakoztak a szocialista táborhoz).
Nagyjából 1980-ig drámai különbségek voltak a gazdag országok nyitott és a szegény országok elzárkózó gazdaságpolitikája között. Utána a protekcionizmus egyre inkább visszaszorult, és a szegényebb országok is egyre inkább a szabad kereskedelmet pártolták. A szocializmus bukása óta pedig szinte mindenki ugyanazt a modellt próbálja követni, és eközben úgy tűnik, hogy mindenki átveszi a modern államformát, míg 1913-ban még a legkülönbözőbb államformák léteztek egymás mellett.
Ismét csak Lukacs szerint, azt követően, hogy a 18. századra meggyökeresedett az az elképzelés, hogy három



nagy történelmi korszak volt, általánossá vált az a meggyőződés is, hogy „az újkor nagyon hosszú ideig, sőt talán örökké tarthat”. Ám ezt ma már nem gondoljuk így. Mint ahogy az is alapvető változás a korábbi felfogáshoz képest, hogy a „polgári kort” a modern értelemben vett állam, a pénz, az ipar, a városok, a magánélet, a család, az iskolai oktatás, a könyv, a képviseleti rendszer, a természettudomány és a történeti tudat jellemezte. Jelenleg viszont szinte mindegyik átalakulóban vagy megszűnőben van,193 és ez indokolttá teszi, hogy a gazdaságtörténet egyes, alapvetőnek tekintett elemeinek a változását is megvizsgáljuk.
A történelem vége
A kommunizmus 1989-es összeomlása Francis Fukuyama amerikai politológus szerint azt jelezte, hogy a világ a demokrácia felé tart, és a kapitalista gazdasági rendszernek nincs igazi alternatívája. Ugyanis nem lehet „visszacsinálni” a gőzgép vagy a mikrochip feltalálását: a tudomány és technika fejlődése állandóan újabb termelési lehetőségeket és „ezáltal újabb gazdasági rendszert” teremt, amelyet „kulturális kiindulási pontjától függetlenül” minden társadalomnak el kell fogadnia.
Valójában persze elképzelhető, hogy a jövőben ugyanúgy megszűnik a technikai fejlődés, mint ahogy korábban sem volt jellemző, sőt a technológiai visszaesésre is ismerünk példákat.
A fejlődés másik hajtóereje Fukuyamánál az lenne, amit Hegel „elismertségre való törekvésnek” nevezett, és amely állítólag mindent áthat az egyéni kapcsolatoktól az államok nemzetközi politikájáig bezárólag.
Mindebből Fukuyama három következtetést vont le. Először is: a demokráciák nem hajlamosak háborúzni egymással. Másodszor: a demokráciát a leghatékonyabban a gazdasági fejlődéssel lehet terjeszteni. Ha egy ország elér egy bizonyos GDP-t, akkor nincs visszatérés a nem demokratikus államformához. Harmadszor: a legjobb megoldás a gazdasági fejlődés előremozdítására az, ha az adott országot integráljuk a liberális kapitalista kereskedelembe, és elérjük, hogy privatizálja állami vállalatait, csökkentse a vámokat stb.
Amivel viszont korántsem mindenki ért egyet, hiszen ott van a nacionalizmus és az etnikai konfliktusok; az iszlám teokrácia mint rivális modell; az ázsiai puha autoriter rendszerek léte; a neokommunizmus mint potenciális lehetőség; a Huntington-féle „civilizációk összecsapása”, és így tovább.194 És az 1990-es évek második felére az is kiderült, hogy a Fukuyama által alapvetőnek tekintett neoliberális pénzügyi rendszer nem igazán stabil.
A közgazdaságtani magyarázat, a határmunkálatok és a pitypang
A szociológia létrejöttéhez az ipari forradalom vezetett el, amikor olyan társadalom alakult ki, ahol az egyéni döntések, nem pedig a merev törvények határozzák meg, hogy ki mit csinál, és ennek megfelelően feltérképezhetővé váltak a társadalomra jellemző törvényszerűségek is. Ez esetben a társadalomtudomány korábban ismeretlen területeket fedezett fel. De megtehetjük azt is, hogy korábban más tudományhoz tartozó témákat próbálunk bekebelezni (vagyis „határmunkálatokat” végzünk).
A közgazdaságtan a közgazdászok szerint „a döntéshozás univerzális tudománya, amely a hiány és a megszorítások esetén érvényes” mondja Gilpin. Ebből a megközelítésből indul ki az ún. Chicagói Iskola, amely szerint a közgazdaságtan metodológiája az emberi viselkedés minden területére alkalmazható, a szexuális párválasztástól az elnökválasztásig bezárólag. Azaz: a különböző társadalmi viselkedésformák is gazdasági megfontolásokra vezethetőek vissza, és ennek megfelelően a közgazdaságtan alkalmas minden társadalmi jelenség megmagyarázására. Ezt a felfogást közgazdaságtani imperializmusnak szokás nevezni,195 de persze korántsem mindenki fogadja el. Ami nem különösebben meglepő, hiszen a történelem folyamán is változik,



hogy mi számít elfogadottnak.
A premodern korban az emberek vagy „gyönyörű virágnak” tekintették a pitypangot, vagy pedig kártékony gyomnak, mondja Earl Babbie amerikai szociológus, és eközben vagy az egyik, vagy a másik álláspontot kizárólagosként fogadták el (tehát ha gyomnak tartjuk, akkor nem tekintjük normálisnak azt, aki szerint szép). A modern felfogás szerint „a pitypang egyszerűen csak sárga szirmú, zöld levelű növény”, mivel valójában sem nem szép, sem nem gyom: ezeket a szubjektív fogalmakat csupán az emberek használják vele kapcsolatban. Az ezt követő időszak posztmodern felfogása pedig abból indul ki, hogy „különböző nézőpontokból... alkotott képek léteznek. És a képek mindegyike egyformán »igaz«”. Kissé másként fogalmazva: törekedhetünk ugyan az elfogulatlanságra, de akármit csináljunk is, „nem léphetünk ki teljes mértékben emberi mivoltunkból”. A dolgot tovább bonyolítja, hogy „a gyakorlatban az emberek a legritkább esetben tudnak megegyezni az értékproblémák megítélésre alkalmas kritériumokban”, tehát elkerülhetetlen, hogy eltérő nézetek létezzenek egymás mellett.196
Nem csupán a pitypang, de a közgazdaságtan esetében is.
„Szándéktalanul jó” kereskedelem vagy „rossz kapitalisták”?
Vagy éppen akkor, ha a szabad kereskedelemről van szó.
Annak a feltételezésnek, hogy a kereskedelem pozitívan változtatja meg életünket, komoly múltja van. Egy kereskedelemtechnikai könyv már 1704-ben azt írta, hogy ahhoz, hogy sikeres kereskedők legyünk, jó modorúnak, visszafogottnak és megbízhatónak kell lennünk. Azaz a piac olyan, „csiszoltabb embertípust” hoz létre, amely aztán hozzásegíti a piacot a zökkenőmentesebb működéshez.
A skót moralisták pedig, akik közé Adam Smith is tartozott, úgy vélték, hogy az eredetileg önző cselekvés, szándéktalanul bár, de az egész társadalom számára hasznos eredményhez vezethet. Ezt Adam Smith a „láthatatlan kézről” szóló elméletben is megfogalmazta – ám ezt az elméletet lehet, hogy át kellene értékelnünk. Ugyanis a „láthatatlan kéz”a saját korában egyes kutatók szerint csupán egy magában álló, bár jól ismert metafora volt; ráadásul Smith és kortársai azt is figyelmen kívül hagyták, hogy egy „jó szándékú” cselekedetnek is lehetnek káros következményei.
Mint ahogy mások szerint a kapitalizmus éppenséggel megsemmisíti a társadalom alapjául szolgáló erkölcsi alapokat. Marx szerint a fő probléma a csökkenő profitráta és a periodikus túltermelési válságok, de már ő is említette korai írásaiban, hogy a kapitalizmus a hagyományos értékeket: a szeretetet, a családot stb. felszámolja, mivel minden áruvá válik.
Sőt, erre panaszkodtak az ipari forradalom konzervatív kritikusai is. Albert O. Hirschman az egyik közkedvelt forgatókönyvet „dolce vita” forgatókönyvnek nevezi: itt az első lépésben az édes élet a szorgalom jutalma – második lépésben viszont ellustulás és végső soron bukás az eredmény. Weber tette ezt az erkölcsi alapú megközelítést ismét divatossá.
Schumpeter arra a kérdésre, hogy „fenntartható-e a kapitalizmus”, azt felelte, hogy megoldhatatlan gazdasági problémákat okoz, és közben egyes rétegek (különösen az értelmiségiek) mind ellenségesebbek lesznek vele szemben.197
Ehhez képest a kapitalizmus bukása mindmáig nem következett be. Viszont – miként már szó volt róla – bár a kapitalizmus az első olyan társadalmi rend, amely minden korábbi társadalmi rendnél egyenletesebben elterjedt vagy elterjedőben az egész Földön, és egyre inkább kiszorítja a rivális megoldásokat, semmi sem garantálja, hogy a fejlődés „végpontja” lenne.



Mire képes a kapitalizmus?
Hirschman szerint a kereskedelem jóságába vetett hit „19. századi hanyatlására a leghihetőbb magyarázat az, hogy ... az ipari forradalom áldozata lett”. Ugyanis míg korábban a negatív hatások más társadalmakat értek (Afrikában, Ázsiában és Amerikában), „az ipari forradalommal a szenvedések hazatértek”, és innentől kezdve legfeljebb akkor hivatkoztak az áldásos hatásaira, ha nemzetközi kereskedelemről volt szó.
A 20. századi közgazdászok viszont két nagy csoportra voltak oszthatóak: akik kritizálták a kapitalizmust, és akik védelmezték. De még ez utóbbiak sem hivatkoztak a kereskedelem áldásos hatásaira. Ugyanis mivel a természettudományokat tekintették mintának, ezért csak a kvantitatív megalapozottságú érvelés volt elfogadható, az pedig, hogy a tranzakciók milyen hatást gyakorolnak a társadalmi kohézióra, homályos és nem mérhető. Illetve a kor közgazdaságtana azt tartotta, hogy ilyenkor egyszerűen a hosszú távú nyereség eléréséhez szükséges rövid távú kiadásokról van szó, tehát nincs miért aggódni. Amihez hozzájött az a meggyőződés is, hogy „a tökéletes verseny körülményei között nincs helye az alkudozásnak, a tárgyalásnak, a tiltakozásnak vagy a kölcsönös alkalmazkodásnak”.
A kapitalizmus szerepe viszont továbbra is vitatott maradt.
Marx írt mindent elsöprő erejéről, de tőle származik az ezzel ellentétes „feudális béklyók” elmélete is: eszerint a 19. századi Németországban nemcsak a kapitalista terjeszkedés jelentett gondot, hanem az is, hogy eközben a feudális kötöttségeitől is szenvedtek, „melyek az elavult, hasznosságukat már elvesztett termelési módok továbbéléséből fakadnak”.
Schumpeter az I. világháború alatt ezzel összhangban úgy vélte, hogy a kapitalizmus azért nem tudta meggátolni a háborút a mindent behálózó kereskedelem és a külföldi befektetések ellenére sem, mert nem vette át teljesen az uralmat.
A II. világháború után, a dinamikus gazdasági növekedés idején sokan meg voltak róla győződve, hogy a centrumországokban a kapitalizmus mindig is hibátlanul funkcionált, és ha a perifériaországokban nem ez a helyzet, akkor ez azért van, mert ott nem tudtak megszabadulni a feudális béklyóktól. Arno Mayer amerikai történész pedig ezt a gondolatot tovább víve már egyesesen azt állította, hogy az I. világháború előtti Európában a kapitalizmus nem mindent elsöprő erő volt, és azért nem működött tökéletesen, mert a polgárság mindenütt behódolt a nemességnek.198
Amerika, te kivételes
Az USA-t sokáig úgy tekintették, mint ahol a pluralizmussal párosuló, sikeres kapitalista fejlődés a feudális maradványok hiányára vezethető vissza. Az „amerikai kivételezettség” néven ismert felfogás szerint ehhez a sajátos történelmi múlthoz járult néhány további, pozitív tényező (mint amilyen az ország hatalmas kiterjedése és a legalább egy ideig rendelkezésére álló bőséges erőforrások). Louis Hartz amerikai politikatudós szerint viszont éppen ellenkezőleg: a feudális múlt hiánya egyben azt is jelenti, hogy hiányzik az Európára jellemző társadalmi és ideológiai sokféleség, ami nélkül nem képzelhető el igazi szabadság. A New Deal esetében az volt



a probléma, hogy az nem volt kitéve semmilyen ideológiai kihívásnak, és „így nem kellett semmiféle valódi filozófiát” képviselnie, hanem elég volt az is, hogy „szublimált amerikanizmusként” adták el. Ami viszont hosszabb távon azt eredményezte, hogy nem is épültek be egy új gazdasági vagy ideológiai rendszerbe a célkitűzései, és ezért könnyen félre lehet söpörni őket. Amihez John Lukacs azt teszi hozzá, hogy – ismét csak feudális múltja hiányában – az USA az egyetlen olyan állam, amely a felvilágosodás eszméin alapult. Mivel azonban a felvilágosodás kora gyakorlatilag véget ért, így érvényüket veszítették az országot megalapozó, akkori elvek is. Hirschman pedig azt, hogy a „legutóbbi makroszociológiai spekulációk” szerint a feudalizmus mindenféle problémájával és „beépített ellentmondásával” együtt is nélkülözhetetlen volt a nyugati demokrácia és a kapitalizmus létrejöttéhez.199
Valójában azonban semmi sem zárja ki, hogy más fejlődési pályát befutva is működőképes demokráciát építsünk ki, és az egészet az teszi különösen érdekessé a számunkra, hogy ismét csak gyökeresen eltérő értelmezéseket állíthatunk szembe egy adott jelenség (a feudalizmus szerepének) értelmezésekor.
Szabad kereskedelem (?) a ma világrendszerében
Ezzel összhangban a szabad kereskedelem megítélése sem egyszerű vagy egyértelmű. Paul Barioch gazdaságtörténész szerint az utóbbi két évszázadban kivételnek számított: inkább a protekcionizmus volt a szabály. Eközben a kereskedelemnek kétféle értelmezése létezett: vagy olyan nemzetközi közjónak tekintették, amelyből mindenki részesül; vagy pedig csatatérnek, ahol győztesek és vesztesek vannak.
És a politikai közgazdaságtannal foglalkozó Robert Gilpin is azt mondja, hogy a klasszikus szabad kereskedelem a Corn Law 1846-os eltörlése és az 1870-es évek közötti időszakra korlátozódott, majd pedig protekcionista vámokat vezettek be Nagy-Britanniában, hogy aztán csak a II. világháború után kezdjen ismét liberalizálódni a világkereskedelmi rendszer. Aztán a '70-es évek közepén a nemzetközi stagfláció meg az új protekcionizmus megint visszavetette a kereskedelmet – különösen, hogy az USA is különböző korlátozó megoldásokat alkalmazott. És bár 1995-re létrehozták a WTO-t, a régi problémák (például gazdasági regionalizmus) mellett újak jelentek meg (pl. a „tisztességes” munkafeltételek és a környezetvédelem kérdései, melyeket a különböző kultúrák eltérően értelmeznek). Úgyhogy a szabad kereskedelem jövője továbbra is kérdéses, és eközben mintha eltolódás lenne megfigyelhető a komparatív előnyöktől a kompetitív előnyök fontosságának hangsúlyozása felé. Az STT (new strategic trade theory) pedig a tökéletlen versenyt, meg a kutatás-fejlesztés fontosságát hangsúlyozva érveket ad a protekcionisták kezébe, és nem csupán számos kevésbé fejlett ország gondolja úgy, hogy a nyitottság hátrányos a számára, de emellett a három kereskedelmi nagyhatalom: az USA, Japán és az EU számára is túlságosan magas politikai ára lenne egyes korlátozások felszámolásának.
A szabad kereskedelem amúgy Adam Smith és David Ricardo elképzelésein alapul. Ezek szerint, ha lehetővé tesszük a javak szabad áramlását, akkor ez lehetővé teszi a különböző országok specializálódását és a szűkös erőforrások lehető legelőnyösebb kihasználását. A mai értelmezés szerint ennek két fő célja lenne: a fogyasztó számára előnyös megoldások létrehozása és a globális gazdagság maximalizálása.
De Alexander Hamilton nyomán (akitől ezt a gondolatot Friedrich List vette át az 1840-es években) azt azért el szoktuk fogadni, hogy az „infant industry”-t védeni kell, amíg meg nem erősödik. Amivel viszont az a probléma, hogy az ideiglenes védelem túlságosan gyakran válik állandóvá, és nincs rá módszer, hogy megállapítsuk, mikor kellene felszámolni.
Pusztán gazdasági szempontból, mindent egybevetve, a szabad kereskedelem tűnik célszerűbbnek, a valóságban azonban a gazdaság be van ágyazva a társadalomba, és innentől kezdve egyéb, nem gazdasági szempontok és érdekek is befolyásolják a döntést.200 Sőt, az egyes emberek is.



Az egyén szerepe a történelemben és az episztemikus redukció
Niall Fergusson brit történész kérdezi egy helyütt, hogy „egy-egy megalomániás parancsot adhat embereinek Oroszország lerohanására, de miért engedelmeskednek neki?” Azaz: Napóleon szándéka önmagában biztos nem elég egy oroszországi hadjárathoz.201
Braudel ezzel összhangban a történelem három szintjét különbözteti meg. A legalsó szint az egyes ember története: itt a személyes döntéseknek valóban van jelentősége, és a történelem nem tűnik determináltnak. Az embercsoport szintjén az egyén még komoly befolyással lehet a történelemre (lásd: Gavrilo Princip). Az ember és környezete kölcsönhatásának történetének makroszintjén viszont már teljesen mindegy, hogy a spanyolok, a portugálok vagy az angolok lépnek partra 1492-ben az Újvilágban, mivel így is, úgy is behurcolták volna ugyanazokat a járványokat. Ez a szint a „történelem tengere”, és Braudel megfogalmazásával élve, a tankönyvekben található eseménytörténet az évszámaival együtt „nem egyéb, mint a hullámok tajtéka a történelem tengerén”. Elvileg persze nem zárható ki, hogy egy ember ezen a szinten is beavatkozzon a történelem menetébe.202
Eközben egyik szint sincs kiváltságos helyzetben a többihez képest, és a különböző léptékeknél végzett vizsgálatokat nem lehet egymással összevetni. Ma a természettudományokon belül nem tűnik elfogadhatónak az episztemikus (megmagyarázó) redukció elve, amely azt állítja, hogy az egyes szintek eseményei/jelenségei úgy értelmezhetőek, mint az alatta lévő szinten zajló folyamatok hatásai. Ez ugyanis azt jelentené, hogy a biológiát vissza tudjuk vezetni a kémiára, a kémiát pedig a fizikára – vagyis ez utóbbin kívül valójában nincs is szükség másra. Valószínűleg hasonló a helyzet a történelem esetében is, és az egyes szinteket, ha nem is egymástól független törvények, de legalább egymástól független trendek jellemzik (és ezek nem konvertálhatóak át egymásba).
A háborúk szerepe a gazdaságtörténetben
Természetesen lehetséges olyan olvasat is, amely nem a szabad kereskedelem vagy az emberek/embercsoportok, hanem a háborúk felől közelíti a gazdaságtörténetet. Egy ilyen felosztásnál az első korszakban léteznek háborúk, és befolyásolják a gazdasági életet is (mint például a mongolok). De a gazdaság nem játszik olyan kitüntetett szerepet, mint a későbbiekben, és nincsenek explicit gazdasági elméletek, melyek megváltozhatnának egy-egy háborús korszak végén. A második korszakban egy-egy nagy háború lezárulása a gazdasági felfogás megváltozásával jár (pl. napóleoni háborúk után: merkantilizmus helyett szabad kereskedelem). Ez viszonylag rövid időszak. A harmadik pedig a II. világháború vége óta tart. Ha vannak változások a felfogásban, akkor ez nem háborúhoz kötődik, hanem pl. a szocialista rendszer összeomlásához vagy a 2008-as hitelválsághoz.
Az pedig más kérdés, hogy a háborúnak milyen hatása van a gazdaságra. A Világbank egy 2003-as tanulmánya szerint a háború a fizikai infrastruktúra mellett elpusztítja a felhalmozott tőkét is, és mivel lerombolja az intézményrendszert, ezért destabilizálja az államot és veszélyezteti az emberi jogokat. Ugyanekkor a neoklasszikus modell – amíg csak a tőke semmisül meg – a háború utánra gyors fellendülést prognosztizál.
Természetesen a helyi körülményeket sem szabad figyelmen kívül hagyni: a Sierra Leone-i polgárháborúban az ezredfordulón a fegyveres konfliktusok katalizátoraként hatott a helyi gyémánt. Itt mindkét fél érdekelt volt a káosz fenntartásában, amely lehetővé tette csempészést. Egy becslés szerint a 2001-ben folyó, mintegy 50 háború negyedében játszottak hasonló szerepet a „konfliktusjavak”. A drágakövek mellett az olaj, a különböző



fémek, az ásványok, a kábítószerek, sőt a fa is háborús katalizátor lehet.
Egy másik lehetséges konfliktus-forgatókönyv szerint egy kis csoport kezdi kitermelni a lelőhelyeket és okoz közben környezetrombolást. Az eredmény általában nem háború, inkább erőszakos helyi konfliktus, mely során a lakosság fordul szembe a kormánnyal.
Az erőforrás-konfliktusok harmadik fajtája a nemzetközi erőforrás-konfliktus. A hidegháború vége óta sokak szerint egyre kevésbé az ideológiai határozza meg az összecsapásokat, és egyre inkább a szűkös erőforrások. 203
Beágyazottság és szabad piac
Most pedig nézzük a kérdést még az eddigieknél is általánosabb szinten. A politikai gazdaságtan szerint a piacok különböző helyeken különböző szabályok szerint működnek, mivel hatással vannak rájuk azok a nagyobb szociopolitikai rendszerek, melyekbe beágyazódtak. Egyes ázsiai országok – a nyugati felfogással ellentétben – a társadalmi koherenciát és a közösségi jólétet fontosabbnak tartják az egyéninél. Az amerikaiak szerint az alacsony ázsiai munkabérek nem tisztességesek – az ázsiaiak szerint viszont ez az ő komparatív előnyük. Kínában az, amit a nyugati társadalom „megvesztegetésnek” nevez, tradicionálisan elfogadott volt. Az pedig más kérdés, hogy egy ilyen rendszer gazdaságilag kevésbé hatékony-e annál, ahol nincs kenőpénz.
A hagyományos közgazdasági felfogás Adam Smith nyomán úgy tartja, hogy az embernek a vérében van a szállítás, az üzlet meg a csere, tehát a nemzetközi gazdasági rendszer mintegy automatikusan létrejön. A kép azonban ennél árnyaltabb. Gilpin az USA II. világháború utáni példáját hozza fel, amely azért használta a politikai és gazdasági erőforrásait egy szabad kereskedelmi rendszer kiépítésére, hogy az így kínált előnyök által kösse magához szövetségeseit és a harmadik világ országait.204 De említhetnénk Nagy-Britanniát is, amely a saját gazdasági érdekeit követte a szabad kereskedelmi rendszer létrehozásakor, és innentől kezdve nem valószínű, hogy egy nyitott és egységes világpiac „magától” is létrejönne. Vagyis az állam egyelőre kulcsszerepet játszik (és nehéz elképzelni egy erős állam beavatkozása nélkül is nyitott világgazdaságot).
Az államépítés kvadránsai
A szabad kereskedelem fogalma tehát elválaszthatatlan a modern államtól. Fukuyama szerint „az államépítés minden társadalom számára az egyik legfontosabb kérdés”, hiszen a gyenge államok a leggyengébb láncszemet jelentik a számos különböző szinten összekapcsolódott világrendszerben, és a szegénység, terrorizmus, járványok stb. forrásául szolgálhatnak. Viszont problémát jelent, hogy csak arra vannak módszereink, hogy a pénzügyi forrásokat eljuttassuk valahová – azt viszont nem tudjuk, hogy miként lehet jól működő közintézményeket kiépíteni a segítségükkel. És kérdés az is, hogy „a liberális nyugat intézményei és értékei tényleg egyetemesek-e”.205
Az állam esetében meg kell különböztetni egymástól az állami szerepvállalás kiterjedtségét (milyen területeken vállal szerepet az állam) és az állam hatalmának nagyságát (menyire következetesen tudja megfogalmazni és megvalósítani céljait, továbbá betartatni a törvényeket).
Ha az x tengelyen az állami funkciók kiterjedtségét tüntetjük fel, az y tengelyen pedig az állami intézmények hatalmát, akkor egy négy kvadránsra osztott rendszert kapunk. Az amerikai felfogás szerint a legelőnyösebb a korlátozott állami szerepvállalás és a magas intézményi hatékonyság kombinációja (mert ez teszi gazdaságilag hatékonnyá az államot). Számos európai viszont úgy gondolja, hogy szerencsésebb a hatékony intézményrendszer és a kiterjedt állam kombinációja, mert ez biztosíthatja a társadalmi igazságtalanságok



mérséklését.
I. USA II. Franciaország, Japán
III. Sierra Leone IV. Törökország, Brazília
A washingtoni konszenzus pedig megfogalmazható úgy is, mint azon gazdaságpolitikai intézkedések összessége, melyek lehetővé teszik az x tengely mentén az origó felé történő elmozdulást.
A World Bank 1997-ben három kategóriát különböztetett meg az állam lehetséges funkcióit illetően: minimális szolgáltatások (egyszerű közjavak, tulajdonjog, törvényes rend és az ország védelmének biztosítása, egészségügy, szegények védelme és makrogazdasági irányítás). A közbülső kategóriába a „külsőségek” tartoznak: oktatás, környezetvédelem; versenytörvények; biztosítás, társadalombiztosítás, pénzügyi szabályozás (vagyis a nem tökéletes információkkal kapcsolatos területek ellenőrzése). A másik végponton elhelyezkedő aktivista felfogást az iparpolitikára és a vagyon újraelosztására is kiterjed.
Természetesen másféle kategorizálások is elképzelhetőek, de azt általában mindenki elfogadja, hogy kell lennie valamiféle hierarchiának az állam feladatai között, és az ország megvédése pl. fontosabb az ingyenes közoktatásánál.206
Jogrend, privatizáció, Dánia
Sok helyen, amikor elkezdték csökkenteni az állam kiterjedtségét, akkor az állam ereje nem növekedett, hanem csökkent. Ez történt a szubszaharai afrikai országokban is, ahol neopatriminiális kormányzati rendszerek jöttek létre (vagyis olyanok, amelyek egy személy, csoport, család, törzs stb. érdekében osztotta fel a tulajdonjogosultságokat). Ráadásul, mivel a „hagyományos” állami szektor rivalizált volna vele a felhasználható erőforrásokért, ezért azt inkább felszámolták, és eközben a külföldi segélyek feltételeként megkövetelt liberalizációra hivatkoztak. Ezért két évtized alatt az alapinfrastruktúrába való befektetés (utak, közegészségügy stb.) radikálisan csökkent a mezőgazdaság vagy a közoktatás támogatásával együtt, a katonaságra, diplomáciára stb. (vagyis az állami szuverenitás feltételeire) fordított összegek pedig látványosan nőttek.
De ekkoriban az volt az általános vélekedés, mondja Fukuyama, hogy „bármilyen mértékű liberalizáció jobb a liberalizáció teljes hiányánál”. A tapasztalatok alapján viszont ma inkább tűnik úgy, hogy a „kismértékű liberalizáció veszélyesebb lehet a liberalizáció elmaradásánál is.” Még maga Milton Firedman is azt mondta egy 2001-es interjúban, hogy az 1990-es évek elején három szóval jellemezte a volt szocialista országok számára kívánatos irányt: azzal, hogy „privatizáció, privatizáció, privatizáció”. Ehhez képest később kijelentette, hogy „tévedtem. Kiderült, hogy a jogrend valószínűleg alapvetőbb a privatizációnál.”
Kelet-Ázsia e szerint az intézményközpontú felfogás szerint leginkább az intézményi rendszerének köszönhette, hogy az utóbbi negyven évben annyival jobban teljesített Dél-Amerikánál. Emellett úgy látszik, hogy a hosszú távú gazdasági növekedés szempontjából az állam hatalma fontosabb, mint a kiterjedtsége.207 Más tényezők szerepe azonban korántsem ilyen világos.
Tudjuk, hogy például Dánia milyen úton jutott el jelenlegi állapotig, de azt nem, hogy ezt a tudást miként lehetne Szomáliában felhasználni, ugyanis egy intézményrendszer attól függően segítheti vagy hátráltathatja a gazdasági növekedést, hogy bizonyos, a működését támogató más intézmények léteznek-e.
Fukuyama szerint egyáltalán nem is biztos, hogy lehetséges egy működőképes elmélet kidolgozása. Ugyanis erre „nincs általánosan érvényes szabály..., a közigazgatás területe..., inkább művészet, mintsem tudomány”.



A föderalizmus és decentralizáció például több helyen is előnyösnek bizonyult – Oroszországban viszont oda vezetett, hogy mivel az adótörvényeket nem igazán tartják be, a helyi és a szövetségi kormányzat versengeni kezdett egymással az ugyanazon adóalapból származó jövedelmek megszerzésért.208
Ugyanekkor az autoriter gazdasági rendszerek gazdasági eredményei jóval eltérőbbek egymástól, mint a demokráciáké – ez utóbbiaknál ugyanis van az inkompetens vezetők kiszavazásával kontrollt gyakorolhatunk, és ez stabilizáló hatású. Viszont ha az állam alacsonyan fejlett, akkor a demokrácia növeli a GDP-t, közepes GDP-nél azonban már hátrányos lehet a gazdasági fejlődésre. Egy diktatúrát követően ugyanis a politikai jogok megjelenése serkentőleg hathat; egy bizonyos szint után viszont a szociális programok és a jövedelem újraelosztása lassíthatja a további fejlődést. De mindent egybevetve azért kimutatható, hogy az életszínvonal különböző mérőszámai (egy főre jutó GDP, férfiak; várható élettartam, illetve a férfiak és a nők oktatási lehetőségei közötti különbségek,) „előre jelzik a demokráciát”.209
Az államépítés problémái: a repülőgép-szerelő, a bíró meg az egyetemi tanár
A felmerülő problémák értelmezésekor az állami szektor két aspektusát különíthetjük el. Az egyik a tranzakcionális intenzitás (azaz: egy döntés hány közvetítőn keresztül valósul meg). A másik a specifikáció (ami azt mutatja meg, hogy mennyire mérhető a végeredmény). A „sugárhajtású repülőgép karbantartása magas specifikációjú, komplex szolgáltatás”, ahol nem lehet kétséges, hogy valaki ért-e hozzá. Ezzel ellentétben azt viszonylag nehéz megmondani, hogy egy középiskolai pályaválasztási tanácsadó milyen hatékonyan végzi a dolgát (ezért a munkája alacsony specifikációjú).
Ha egy olyan mátrixot rajzolunk fel, ahol az x tengely a tranzakcionalitás szintjét tükrözi (minél távolabb az origótól, annál nagyobb), az y pedig a specifikációét, akkor az alábbi táblázatot kapjuk:
I. kvadráns:
repülőgép-karbantartás
II. kvadráns:
vasutak, autópálya-fenntartás
III. kvadráns:
egyetemi oktatás
IV. kvadráns:
bírósági rendszer, alapfokú oktatás, prevenciós gyógyászat, pályaválasztási tanácsadás
A legjobban kezelhetőek a magas specifikációjú, alacsony tranzakcionális szintű tevékenységek, és a legkevésbé nyomon követhetőek a IV. kvadránsban találhatóak. Márpedig itt találhatóak a közigazgatás legproblémásabb területei: például a jogi rendszerek, melyek magas tranzakcionális szintűek, és specifikáltságuk a közepestől az alacsonyig terjed. Számos fejlődő országban a különböző kvadránsokba tartozó területek különböző minőségűek: elképzelhető például, hogy az elitképzés magas szintű (mivel annak alacsony a tranzakcionális költsége), míg a közoktatás alacsony szintű (mivel annak magas). És hasonlóképpen: a telekommunikáció valahová az I. és a II: kvadráns közé esik, tehát nem egy helyen magasabb színvonalú lehet, mint az autópálya-fenntartás.
A helyzetet tovább bonyolítja, hogy a közigazgatásban – a versenyszférával ellentétben – nem működik a „kiválasztás darwini folyamata”, és míg a vállalatoknál a szervezeti stratégiák véletlenszerű variálása egy idő után hatékonysághoz vezet, ugyanez az állami szektorban nem igaz, mert nincsenek a „legrosszabb gyakorlatot”



sújtó szankciók. Így aztán az egyáltalán nem optimális adminisztrációs megoldások is hosszú időn keresztül fennmaradhatnak.210
Építsünk államot!
9/11. után „a korábban humanitárius vagy emberi jogi kérdésként kezelt széteső állam problémája egyszer csak fontos biztonságpolitikai témává vált”, állapítja meg Fukuyama, és immár tarthatatlan a konzervatívok és a jobboldali libertariánusok azon álláspontja, mely szerint a „nemzetépítés” mint olyan, kivitelezhetetlen (de ez önmagában még nem jelenti, hogy valóban lehetséges).
Az alapkérdés már a hidegháború utáni humanitárius akciói óta az volt, hogy milyen lépésekben kellene végrehajtani az újjáépítést, illetve kinek és milyen feltételek mellett van joga beavatkoznia. A nemzetközi pénzintézetek meg segélyszervezetek (és jelenleg ők vannak többségben) a nemzetépítést olyan, világosan leírható folyamatnak tekintik, ahol megfelelő források birtokában ugyanúgy el lehet érni a kívánt célt, mint ahogy fel lehet építeni egy házat. Afganisztán és Irak azonban azt mutatja, hogy ez korántsem olyan egyszerű, mint szeretnénk.
A nemzetépítés három lehetséges fázisa: ott van először is konfliktus utáni újjáépítés, amikor mindent az alapoktól kell kezdeni. A cél: a modern intézményi és a fizikai infrastruktúra alapjainak megteremtése és működtetése lenne. A második fázisban a nemzetközi támogatással megteremtett stabilitást követően (mint pl. Boszniában) már olyan állami intézményeket kellene kiépíteni, amelyek a külső erők kivonása után önállóan is képesek működni és fenntartani az államot. A harmadik lépcsőfok részben egybeeshet a másodikkal: itt arról van szó, amikor a gyenge, de viszonylag stabil állam egyes funkcióit kell megerősíteni, mert máskülönben nem tudja ellátni az alapfeladatokat (mint amilyen az alapfokú oktatás biztosítása vagy a tulajdonjog védelme).
Egyes országokban csupán az alacsony specifikációjú szolgáltatások (mint amilyen az oktatás vagy éppen a jogrend) biztosítása jelent gondot (Peru, Mexikó); máshol az intézmények teljes skálája sem működik megfelelően (Kenya, Ghána stb.). Természetesen nagy különbség van államépítési szempontból Afganisztán és Irak között: az előbbiben ugyanis soha nem volt modern értelemben vett állam. A fő gond pedig az, hogy eddig sem az USA, sem a nemzetközi közösségek nem bizonyultak sikeresnek az önfenntartó intézményrendszerek kiépítésében.211
Szintén alapvető fontosságú annak az eldöntése is, hogy „ki határozza meg, hogy kinek és milyen alapon sérthetik meg a szuverenitását”, illetve: ez mennyiben van a nemzetállamokra bízva, vagy mennyiben kell az ilyen „döntéseket a nemzetközi jog- és normarendszernek korlátoznia?”
Ebben az amerikaiak meg az európaiak nem értenek egyet. Az előbbiek „hajlamosak arra, hogy az alkotmányos, demokratikus nemzetállamnál semmilyen magasabb demokratikus, legitimizációs alapot ne ismerjenek el”, mondja Fukuyama, vagyis az ENSZ vagy bármelyik másik nemzetközi szervezet szerintük addig legitim, amíg „a megfelelően alkotmányos, demokratikus többség kormányközi tárgyalási folyamatok során átruházta azt” rá. Ennek megfelelően a szerződésben részt vevők „a legitimitást bármikor visszavonhatják”.
Az európaiak viszont abból indulnak ki, hogy „a demokratikus legitimáció sokkal inkább a nemzetközi közösség, mint a nemzetállamok akaratából származik”. Hasonlóan alapvető különbség mutatható ki az európai és az amerikai államfelfogás között is: az előbbi szerint az állam érdekei az egyes állampolgárok érdekei felett álló közösségi érdekek, az utóbbi szerint (a John Locke-ig visszamenő liberális felfogással összhangban) nem léteznek az állampolgárok érdekei felett álló, kollektív érdekek.212
Neoliberális institucionalizmus, demokratikus deficit, hatalom



Továbbá vitatott az is, hogy az államnak milyen szerepe lesz a jövőben. Richard Cooper amerikai közgazdász már az 1960-as évek végén azt vetette fel, hogy a legsúlyosabb probléma a globalizáció irányába ható gazdasági, illetve technológiai erők meg a politikai fragmentáció irányába ható erők összeütközése. Vagyis a globalizációt támogató kormányok szintjén túllépve az a kérdés, hogy miként lehet olyan, nemzetközi kormányzati mechanizmust kiépíteni, amely gondoskodik a piac hibáinak korrigálásáról és a különböző közjavak szolgáltatásáról a környezetvédelemig bezárólag.
A neoliberális institucionalizmus szerint a jelenlegi nemzetközi intézmények alkalmasak a felmerülő problémák megoldására – ha pedig mégsem lennének azok, akkor egyszerűen módosítani kell őket, vagy újakat kell létrehozni, miként a múltban is történt.
Ugyanekkor probléma, hogy a japán és az európai felfogás szemben áll az amerikaival azt illetően, hogy mi engedhető meg a nemzetközi gazdasági versengésben, és számos társadalom nem tartja elfogadhatónak, hogy a piac nagymértékben beavatkozzon az állam és/vagy a nemzetközi gazdasági rendszer működésébe. Bár a közgazdászok szerint a közgazdaságtan célja a jólét megteremtése, abban koránt sincs egyetértés, hogy az-e a cél, hogy az egyes embereknek jó legyen, vagy az, hogy minél erősebb legyen az ország.
A neoliberális institucionalizmus egyik fő problémájaként a demokratikus deficitet szokták említeni. Egy demokratikusrendszeren belül megengedhetetlen, hogy a nemzetközi gazdasági intézmények ne legyenek elszámoltathatóak. A legtöbbet vitatott neoliberális intézmény a WTO. Ez közelíti meg a leginkább a neoliberális institucionalizmus által elképzelt „ideált”, miközben pénzbüntetéssel sújthat egy országot, ha az elutasítja egy határozatát. Másfelől viszont minden bizonnyal az egyik legdemokratikusabb nemzetközi intézmény annyiban, hogy mind a 130 tagjának egy-egy szavazata van. Ugyanekkor a seattle-i tiltakozóknak is az volt az egyik legfőbb kifogásuk, hogy demokratikusan nem elszámoltathatók.
Persze az elszámoltathatóságot követelő seattle-i civil szervezetek sem számoltathatóak el demokratikusan. Meg persze miközben jelentős különbség van aközött, hogy egy civil szerveződés vagy a WTO esetén merül-e fel a demokratikus deficit problémája, aközben az egyik hibája nem teszi elfogadhatóvá a másikét. Végezetül: nem csupán a nemzetközi, de számos nemzeti intézmény sem számoltatható el közvetlenül – kezdve az Amerikai Legfelsőbb Bíróságon és befejezve a FED-en. Ezek viszont felelnek az egyes kormányok felé, és így a választók elvileg mégis beleszólhatnak a dolgokba.
Szintén probléma, hogy egyre kevésbé van összhangban az egyes államok befolyása a nemzetközi gazdasági szervezetekben betöltött pozíciójukban kifejeződő gazdasági hatalmukkal. A Bretton Woods-i intézmények eredetileg az USA és a nyugat-európai országok befolyása alatt álltak, és ennek megfelelően az IMF vezetői pozícióját hagyományosan az európaiak, addig a World Bankét az amerikaiak töltik be, és így képesek a többi országgal szemben keresztülvinni akaratukat. Japán, Brazília és India ugyan az időben előrehaladva egyre nagyobb gazdasági hatalommá váltak, de 2012-ben még mindig nem volt egyetlen, nem nyugat-európai vezetője sem az IMF-nek.
Az LDC-k eddig három alkalommal próbálták meg a saját érdekeikkel összhangban befolyásolni a nemzetközi gazdasági intézményrendszert. A Bretton Woods-i konferencián javaslatot tettek egy, közvetlenül a fejlődő országok támogatására szolgáló intézmény létrehozására – eredménytelenül. Az 1973-as olajkrízis idején viszont már úgy érezték, hogy az exporttermékeiket politikai hatalommá lehet konvertálni. Az USA és más gazdasági nagyhatalmak ekkor még le tudták szerelni a kezdeményezéseiket. Seattle-ben, 1999-ben viszont, bár a saját céljaikat nem tudták elérni, az LDC-k már meg tudták gátolni a nekik nem tetsző elképzelések megvalósítását, mivel elég szavazattal rendelkeztek.
A neoliberális institucionalizmus kritikusai szerint a 21. század elején egy globalizálódott világban azok a gazdasági intézmények, melyek még a hidegháború elején jöttek létre, immár nem alkalmasak szerepük ellátására. 213



Állam és áramszünet
Amikor 1965-ben egy erőmű hibája miatt az USA északkeleti partja és Kanada egy része áram nélkül maradt, akkor ez mintegy 30 millió embert érintett, és sokan azt hitték, hogy egy újabb Pearl Harbor következett el. És bár a szolgáltatás gyorsan és zavargások, erőszakoskodások stb. nélkül helyreállt, ez felveti a kérdést, hogy vajon visszazuhanhatunk-e egy „új középkorba”. Robert Vacca olasz kutató 1970-ben írt könyvet erről a lehetőségről.
Miközben az utóbbi 100-150 évben, nagyon rövid időszakokat leszámítva, folyamatos volt az áramellátás, ha most huzamosabb ideig megszűnne, akkor a modern technológia is használhatatlanná válna, és visszakerülnénk az ipari forradalom előtti időkbe – anélkül azonban, hogy az akkori technikai megoldások a rendelkezésünkre állnának. A mai kisebb, helyi katasztrófák azért kezelhetőek, mert a 21. századi környezet közben továbbra is létezik, és az épen maradt területekről mintegy át tudjuk pumpálni a helyreállításhoz szükséges technológiákat.
Néhány lehetséges következmény: ha az áramszünet miatt a bankrendszer összeomlana, erős defláció venné kezdetét; leállnának a benzinkutak, és képtelenek lennénk a megszokott eszközeinkkel a helyváltoztatásra, szállításra stb. Radikálisan leszűkülne azoknak az élelmiszereknek a köre, amelyeket el tudnánk érni (mivel például nem állnának a rendelkezésünkre az áruházak elektromosan működtetett rendszerei). Ennek következtében a társadalom súlypontja visszatolódna az élelemtermelésre. Ráadásul 1648 után az állam egyre meghatározóbbá vált a társadalmon belül. Ez párhuzamosan haladt a technikai fejlődéssel, amely – az adónyilvántartástól kezdve a telefonig, melyen keresztül utasításokat lehet adni – szintén árammal működik. Ha ez működésképtelenné válik, akkor összeomlik a modern értelemben vett állam is.
Tehát Vacca szerint „hamarosan új középkor köszönt ránk”, mivel a technikailag fejlett világ nagy rendszerei túlságosan komplikáltak ahhoz, hogy kézben lehessen tartani őket, és ezért elkerülhetetlen az összeomlás (ami egyébként az emberiség több mint kétharmadát nem fogja közvetlenül érinteni).
A megoldás pedig, Vacca szerint, az lenne, hogy „kigondoljuk és megtervezzük a zárdai közösségek mai megfelelőit, s ezek a nagy hanyatlás közepette azon munkálkodnak majd, hogy megőrizzék és továbbörökítsék az újabb reneszánszhoz kívánatos tudományos és technikai ismereteket.” 214
Az NGO-k meg a neomedievalizmus
A neomedievalizmus, mint irányzat, szerint nem egy technikai katasztrófa miatt fogunk bizonyos értelemben visszatérni a középkorba (és feladni a jelenlegi, államközpontú modellt). Ugyanis az 1648-as vesztfáliai békét követően létrejött modern állam a nemzeti szuverenitáson alapult, vagyis azon, hogy a kormány teljes ellenőrzés alatt tudja tartani a hozzá tartozó területet és állampolgárait, a nemzetközi gazdasági rend pedig a szuverén államok együttműködésén múlik. A neomedievalizmus képviselői szerint viszont a 350 évig létező modern államok az etnikai és regionális konfliktusok, valamint a transznacionális gazdasági erők meghatározóvá válása mellett a technológiai fejlődés (számítástechnika, szállítás fejlődése stb.) hatására részekre fognak hasadni. Ezzel párhuzamosan a nem állami, illetve állam feletti tényezők (például multinacionális cégek), nemzetközi szervezetek és NGO-k, kezdenek majd döntő befolyást gyakorolni, és az eddigi hierarchikus felépítést horizontális váltja fel.
A neomedievalizmus koncepciójában az NGO-k lennének a kulcsszereplők a nemzetközi (vagy ha úgy tetszik: posztnacionális) ügyekben (az NGO-k egyébként leginkább az USA-ban és Európában találhatóak meg, tehát nem tekinthetőek ugyanolyan globális jelenségnek, mint a modern állam).
Az egyik legjelentősebb sikerük az volt, amikor 1992-ben, Rio de Janeiróban fel tudtak lépni a különböző



kormányokkal szemben az üvegházhatásgázok kibocsátásának csökkentéséért, és vitathatatlannak látszik, hogy a világ egyik meghatározó erejévé váltak. Viszont az, hogy egyes esetekben képesek befolyást gyakorolni a kormányokra, nem lenne azonos azzal, ha beépülnének a kormányzásba, vagy pedig átvennék a kormány szerepét.
Korábban kedvezett nekik, hogy a hidegháború vége a biztonságpolitikai szempontok háttérbe szorulását eredményezte, miközben az információs technológiák megteremtették a lehetőséget egy nemzetközi civil társadalom létrejöttére.
Ám korai lenne túlságosan messzemenő következtetéseket levonni az ITC hosszú távú, akár az országokon belüli, akár a nemzetközi piacokra gyakorolt hatásairól. Különösen, mivel a 2001 óta tartó terrorizmus elleni háború megváltoztatja a biztonsági elvárásokat.
Azt is fel szokták vetni, hogy a nemzetállamok 350, és a nemzetközi intézményrendszerek is több mint ötven éve működnek. Ehhez képest a nemzetközi NGO-knak legfeljebb egy-két évtizedes múltja van. Ráadásul a leghatékonyabb NGO tulajdonképpen az orosz maffia vagy az al-Kaida, vagyis a nem állami szerveződések nem válnak „jóvá” és pozitív értékek hordozóivá csak azért, mert más formában működnek.215
Transzgovernmentalizmus
Ellentétben a neomedievalizmussal, a transzgovernmentalizmus a liberális institucionalizmushoz hasonlóan abból indul ki, hogy a nemzetállamok továbbra is létezni fognak, és jelentős szerepet játszanak a nemzetközi életben. Viszont a neomedievalizmushoz hasonlóan úgy gondolja, hogy a jelenleg a különböző, kormányokhoz tartozó funkciókat kormányközi szervezetek rendszerének kellene továbbadni, mint ahogy ilyen megoldások már léteznek is – pl. vannak ilyen antitröszt-szabályozások is.
Eredetileg Graham Allison amerikai politológus vetette fel, hogy a technikai, illetve egyéb funkcionális problémákat a helyi politikai kérdésektől, illetve az átfogóbb nemzeti kérdésektől függetlenül lehetne kezelni. Eközben a transzgovernmentalizmus nem kíván foglalkozni az olyan elosztási kérdésekkel, melyek akár nemzeti, akár nemzetközi piacok esetében merülnek fel, és ennek megfelelően – mondja Gilpin – „olyan világot képzel el, ahol gyakorlatilag nem játszik szerepet sem a helyi, sem a nemzetközi politika”.
Összefoglalva a három különböző, a hagyományos megközelítést felváltani szándékozó elképzeléssel kapcsolatos kritikákat: erősen úgy tűnik, hogy a neoliberális institucionalizmus önmagában nem képes a nemzetközi gazdaság irányítására. Viszont az neomedievalizmus NGO-i sem képesek a nemzeti kormányok és a nemzetközi szervezetek nélkül, önmagukban funkcionálni, a transzgovernmentalizmus pedig – megközelítési módjából kifolyólag – figyelmen kívül hagy olyan,fontos tényezőket, mint amilyen a nemzetbiztonság i, illetve demokratikus deficit problémája.
A kormányzás „arról szól, hogy miként lehet felhasználni a [rendelkezésre álló] erőt politikai, társadalmi és egyéb célok megvalósítására”, mondja Gilpin. Nemzetközi viszonylatokban a hidegháború alatt a szovjetellenes blokk erősítésén volt a hangsúly, és ennek a korszaknak a lezárulásával a legtöbb amerikai szakértő számára a szabad kereskedelem előmozdítása vált a fő céllá. Jelenleg pedig amellett, hogy egyfelől megnövekedett a különböző nemzetközi intézmények szerepe (pl. a WTO-é), valamint a különböző NGO-k jelentősége a fejlődő országok tömörüléseivel együtt, a terrorizmus elleni harc tűnik a meghatározónak, és jobb esetben innét fogunk tovább mozdulni egy olyan rendszer felé, ahol a környezet hosszú távú megóvása az elsődleges cél.
193Lukacs, John: Egy nagy korszak végén (Európa, 2005) p. 13–24.
194Fukuyama, Francis: The End of History? (The National Interest, Summer 1989),



http://www.kropfpolisci.com/exceptionalism.fukuyama.pdf
195Gilpin, R., ibid, p. 26.
196Babbie, Earl: A társadalomtudományi kutatás gyakorlata (Balassi, 2003), p. 24–27.
197Hirschman, Albert O.: Versengő nézetek a piaci társadalomról és egyéb újkeletű írások (Jószöveg, 2000) p. 113 – 123.
198Hirschman, A., ibid, p. 126–143.
199Hirschman, A., ibid, p. 143–146.
200Gilpin, R., ibid, p. 196–202.
201Ferguson, Niall: A világ háborúja (Scholar, 2008), p. xxxix.
202Braudel, Fernand: The Mediterranean and the Mediterranean World int he Age of Philip Vol I. (University of California Press,
1995) p. 20–21.
203Collier, Paul, Elliott, V.l. et al: Breaking the Conflict Trap: Civil War and Development Policy (The International Bank for
Reconstruction and Development / The World Bank, 2003) http://www
wds.worldbank.org/external/default/WDSContentServer/IW3P/IB/2003/06/30/000094946_0306190405396/Rendered/PDF/multi0page.pdf
204Gilpin, R., ibid, p. 41–43.
205Fukuyama, Francis: Államépítés. Kormányzás és világrend a 21. században (Századvég, 2005), p. 7–15.
206Fukuyama, F., ibid, p. 15–29.
207Fukuyama, F., ibid, p. 30–36.
208Fukuyama, F., ibid, p. 38–39.
209Barro, Robert J.: A gazdasági növekedést meghatározó tényezők (Tankönyvkiadó, 2005), p. 53–55.
210Fukuyama, F., ibid, p. 77–82.
211Fukuyama, F., ibid, p. 129–134.
212Fukuyama, F., ibid, p. 136–142.
213Gilpin, R., ibid., p. 337–389.
214Eco, Umberto: Az új középkor (Európa, 2002), p. 18–20.
215Gilpin, R., p. 390–398.



2. A pénz fogalma, kialakulása és története a
kezdetektől a középkorig



2.1 A pénz fogalma és funkciói
Mi a pénz, mit nevezünk és nevezhetünk pénznek? Ez a mindenki számára ismert és feltehetően gyakran használt fogalom voltaképpen egyszerűen definiálható – ezt meg is tesszük hamarosan – de be fogjuk látni, hogy bár korrekt, mégis kissé felületes meghatározásról van szó. Leggyakrabban természetesen egy adott valuta valamely fém- vagy papírformában megjelenő, esetleg bankszámla adatban létező, számszerűsíthető összegét értjük alatta. A helyzet ennél természetesen sokkal összetettebb. Nézzük az alábbi egyszerű, nem is életszerűtlen mondatot: „ennek az embernek sok pénze van”. Mit érthetünk ez alatt? Igen ritka, hogy arra utalnánk: tele van a zsebe valamely törvényes fizetőeszköz különböző címleteivel. Valószínűbb, hogy rendelkezik bankszámlával (azaz pénzre szóló követeléssel), esetleg értékpapírokkal (pénzjövedelmet szolgáltató jogcímekkel). Vagy rendelkezhet értékes ingóságokkal, ingatlanokkal, amelyek értékét ugyan pénzben fejezzük ki, bár természetesen nem számítanak pénznek, és sok esetben (pl. ha az ingatlan egy üresen nem hasznosítható telek) még jövedelmet sem hoznak. Vagy csupán gondolhatunk arra, hogy ennek az illetőnek jó állása van, vállalkozásai révén kedvező jövedelmi viszonyokkal rendelkezik. És természetesen a fenti példák valamennyi kombinációja is elképzelhető. Másik oldalról, lehetséges, hogy emberünknek valóban tele van a zsebe pénzzel, de kizárólag az 1945-46 évek Magyarországán forgalomba került hiperinflációs pengőbankjegyek különböző címleteivel. Bár a példamondatunk ebben az esetben is korrekt, mégis jogosan érezzünk, hogy valami nem stimmel – pedig pénznek nevezzük azokat az egykor volt fizetőeszközöket is, amelyek már nincsenek forgalomban, és így értékük nincsen, legfeljebb – nemesfémből készült pénzek esetén – az anyaguk értéke. (Megjegyezhető, hogy sok esetben a régi pénzek – papírpénzek is – komoly numizmatikai értékkel rendelkeznek, amelyek akár sokszorosan meghaladhatják azt a vásárlóerőt, amelyet akkor képviseltek, amikor még forgalomban voltak!).
A fenti példa alapján belátható, hogy igen sok jelentés társítható a „pénz” szóhoz.
Legszélesebb értelemben a pénzt a rendelkezésre álló vagyon (személy vagy vállalkozás vagyona) egészének megnevezésére használjuk. Ez a vagyon általában sokféle anyagi vagy elvont, jogi értelmű jószágból tevődik össze – ingatlanból, ingóságból, értékpapírból, bankszámlából, természetesen valamennyi készpénzből, valamely szellemi termék forgalmazási jogából és még egyéb jövedelemre szolgáló jogcímekből. Ez a sokszínű portfolió a legtöbb esetben természetes folyamattal alakul ki – hiszen az átlagember számára az otthona ingatlanvagyon, annak berendezése, a használati tárgyai pedig ingóságok, és ezen felül általában rendelkezik valamekkora bankszámlával és valamennyi készpénzzel. Eltekintve ettől az esettől, tudatos portfolió-építésre azoknak nyílik lehetősége, akik nagyobb, a megélhetéshez szükségesnél nagyobb vagyonnal rendelkeznek. A diverzifikálás a vagyon gyarapodását és egyben biztonságát szolgálja – a sokféle befektetési lehetőség közül egyesek hozamot fognak termelni, lesz, amelyik értéktelenedik, de az összesség általában pozitív mérleget mutat, azaz a vagyon gyarapodását eredményezi.
Szűkítve a kört, a pénz a vagyonnak az a része, amelyet bárki elfogad anélkül, hogy előbb meggyőződne a piaci értékéről, esetleg más fizetőeszközre kívánná átváltani. A készpénzen kívül tipikusan ilyen jószágok (voltak)1 a fejlettebb országokban a csekkek, bár jogosan megjegyezhetjük, hogy egy csekk pénznek tekintése nem teljesen helyénvaló, mivel az átvevő bizalmától függ elfogadása. És így jutunk el a pénz leggyakoribb értelmezéséhez tartozó definícióhoz: a pénz az a jószág, amely – mivel általánosan elfogadják – azonnal felhasználható vásárlásra vagy adósság törlesztésére.
Az „azonnal” szónak komoly jelentősége van. Ismét egy életszerű példát nézve, gyakran találkozhatunk olyan apróhirdetéssel, hogy pl. egy ingatlan valamely ok vagy okok miatt sürgősen eladó. A sürgősség oka a legtöbb esetben az, hogy rendeznie kell a tulajdonosnak valamely tartozást. És tapasztalhatjuk, hogy a sürgős eladás következtében az ingatlan csak alacsonyabb áron értékesíthető, mint az adott esetben a várható piaci



érték – egyszerűen nincs idő arra, hogy a megfelelő árat kifizető vevő felbukkanását megvárja a tulajdonos. Az ingatlanok ezért sem tekinthetők pénznek, mivel értékük közel sem állandó, a piaci folyamatok mellett az esetleges értékesítés körülményei is alapjaiban befolyásolhatják „pénzesíthető” ellenértéküket.
A pénznek, mint forgalmi fizetőeszköznek mai világunkban egy alapvető tulajdonsága van: likvid – azaz folyékony – jellege, azaz hogy bármilyen formába önthető, amelyre éppen szüksége van annak, aki felhasználja. És voltaképpen egyetlen értéke kizárólag ez a likvid jellege, hiszen a pénznek mint anyagiasult – vagy elvont dolognak más gyakorlati felhasználási lehetősége nincs (pl. nem lehet megenni, házat építeni belőle, nem lehet viselni, stb.).2
A pénz lényegének, fogalmának leírásához a szakirodalom szinte egységesen a pénz funkcióit (egyes értelmezések szerint mozgásformáit) szokta áttekinteni. A pénz jó elkülöníthető funkciói tulajdonképpen folyamatosan, egymás után alakultak ki – a legelső még időszámításunk előtt öt vagy hatezer évvel, a legutolsó pedig kb. kétszáz évvel ezelőtt. Így a pénz funkcióinak leírása már egyfajta pénztörténetnek, a pénzfejlődés történetének tekinthető. Eltérnek a vélemények, hogy a pénznek pontosan mennyi elkülöníthető funkciója van a szakirodalom általában három, négy, vagy öt fő funkciót említ, a következőkben az utóbbi felosztást fogjuk röviden áttekinteni.
A pénz funkciói
A pénz legklasszikusabbnak tekinthető funkciója az értékmérési funkció, amely a XX. században fokozatosan megszűnt, pontosabban árkifejezési funkcióvá alakult át. Az értékmérés egyszerű megfogalmazással viszonyítást jelent – az egyes jószágok értékének meghatározását valamely egységhez képest. Ez az egység sokminden lehet, de a jó etalon az, amely önmagában nem változik, mindig standard marad. Így – bár a fejlődés során több jószág akár évezredes távra etalon maradt3 – végül a nem korrodáló fémek lettek bizonyos tömegben a viszonyítási alapok. A mai gazdaságban már szinte semmi jelentősége sincs, de korábban a forgalmi pénztől elkülöníthetetlen volt önmagában értékhordozó jellege, azaz az értékpénz formája. Értékpénznek így voltaképpen a nemesfémpénzeket nevezzük, hiszen ebben az esetben a pénz anyaga önmaga bír értékkel. Történelmi fejlődés eredménye, hogy a nemesfémekhez a világ minden részén értéket társítanak – és bár már nem jelenti a fizetőeszközök, valuták bizalmi alapját, az arany meglehetősen nagy értékkel bír napjainkban is. Az értékpénzek világában természetesen viszonylag könnyű volt az egyes valuták átváltása – hiszen akármilyen ország akármilyen aranypénze volt a kezünkben, annak súlya, tisztasága ismeretében könnyen átszámíthattuk értékét egy másik valutára. Így voltaképpen a pénzláb számított, azaz valamely pénzfajta egységeként meghatározott nemesfém súly.
Az értékpénz-rendszer természetesen nem zárja ki a pénzhelyettesítők, főként a papírpénzek használatát. Mint látjuk majd, ahogy Európa országaiban főként a XVIII. századtól megjelennek majd a forgalmi papírpénzjegyek, úgy fokozatosan csökken a jelentősége a nemesfémpénz-forgalomnak. Például az OsztrákMagyar Monarchia aranyalapú pénzrendszerének fennállása alatt ténylegesen szinte egyáltalán nem voltak aranypénzek forgalomban – elég volt a papírpénzek mindenkori átválthatóságát biztosítani illetve garantálni, hogy a bizalom a pénz irányában fennmaradjon. Természetesen a bizalom törékeny: rendkívüli helyzetben (tipikusan ilyenek a háborúk) a lakosságban azonnal visszatér a nemesfémek birtoklásának igénye (a fémpénzek a lakosságnál tezaurálódnak), rosszabb esetben árupénznek tekinthető fogyasztási javakat kezdenek szükségleteiken felül felhalmozni.
A XX. századi világgazdasági folyamatok, a két világháború okozta rendkívüli helyzet, és nem utolsósorban a társadalmi szokások változása miatt a forgalmi nemesfémpénzek rendszere a második világháború utáni időszakra végleg túlhaladottá vált. A valuták nemesfémre történő kötelező beválthatóságát csaknem minden



országban felfüggesztették az első világháború után, illetve más valutákra való átváltásuk is évtizedekig állami engedélyhez volt kötve (innen ered a „kötött valuta” kifejezés). Így bár a valuták nemesfém-alapú jellege, elviekben definiált pénzlába megmaradt, az valós értelemmel nem bírt már. A fejlett társadalmi berendezkedés miatt azonban ez természetesen már nem járt gazdasági összeomlással, bizalomvesztéssel – már senki nem akarta aranyban tudni vagyonát, ha az áruellátottság megfelelő volt, a rendeleti4 pénzjegyeket mindenki elfogadta, és az infláció minimális volt. Így alakult át az értékmérés árkifejezéssé, ahol egy valuta belföldi értékét a vásárlóerő, az a fizetőeszköz valamely egysége által megvásárolható áruk, szolgáltatások összessége határozza meg, a nemzetközi értékét pedig árfolyamával fejezzük ki. Nyilvánvaló, hogy stabil gazdálkodást, külkereskedelmet folytató országoknál e két mérőszám – azaz a belső vásárlóerő és az árfolyam – nem szakadhat el jelentősen egymástól.
Belátható hogy akár értékmérésről, akár árkifejezésről van szó, a pénznek ilyen funkciójában nem kell fizikai formában jelen lennie. Értéket viszonyítani, árat meghatározni az „etalon” távollétében is lehet. A pénz ilyen formában kizárólag számolási egységként használatos.
A pénz második, kiemelten fontos funkciója a csereeszköz jellege – valójában ez az a funkció, amelyet vélhetően mindenki a legjobban ismer, hiszen a mindennapi élethez szervesen hozzátartozik. Már a koraókorban megjelent a pénz anyagiasult, megfogható formában, mivel az árucsere folyamata térben és időben a legtöbb esetben eltért egymástól, így a vevőnek és az eladónak mindenképp szükséges volt az értékhordozót magánál tartani, hogy ott és akkor használja fel, ahol és amikor szüksége van rá. Ez az értékhordozó főként (nemesfém) érmeként, illetve később – mint látjuk majd – pénzhelyettesítőként jelentkezett. Általános definícióként elmondhatjuk, hogy a pénz csereeszköz minőségében az árukkal és/vagy a szolgáltatásokkal azonos időben, ellentétes irányban mozog. Ha e két mozgás nem azonos időben történik, akkor adósság keletkezik. Pénzadósság kiegyenlítése természetesen később is lehetséges, de általában már kamatokkal terhelt formában (és ekkor már inkább a pénz következő, fizetési eszköz funkciójáról beszélünk).
A csereeszköz funkció napjainkra annyiban kissé átalakult, hogy a pénz anyagi valójában (kézbe fogható tárgyként) egyre csökkenő szerephez jut. A vételi-eladási tranzakciók során a pénzcsere egyre inkább banki átutalásokon keresztül megy – azaz a pénz elvont, digitális jelek formájában történő forgalma zajlik. Ez a megoldás egyébként kétségtelenül olcsóbb, mint a nyomtatott készpénzforgalom – a bankjegyeknek hamisításbiztosnak kell lenniük, forgalomban gyorsan használódnak, gyakori cseréjük indokolt, mindezek pedig nem csekély járulékos költségként jelentkeznek a kibocsátók számára.
Fontos látni, hogy a pénz a csereeszköz funkciójában bizonyos szempontból az árukhoz hasonló „termékké” válik, amely esetében értelmezhetővé vált a kereslet és a kínálat fogalma. A pénz iránti keresletnek három összetevőjét szoktuk elkülöníteni. A tranzakciós kereslet a legnyilvánvalóbb, ez fedi le az adás-vételi (vagy adósságtörlesztési) ügyeket. A felhalmozási, vagy más néven tartalékképzési kereslet a magánszemély vagy vállalkozás pénzgyűjtését takarja. Miért kell a pénzt, a vagyont felhalmozni? Racionális esetben valamilyen konkrét célra kell félretenni, például egy olyan vásárláshoz, amely nagyobb összegbe kerül (ingatlan, gépkocsi), vagy egyszerűen a jövőről való gondoskodáshoz (nyugdíj, életjáradék). Továbbá létezik a pénz (illetve valamely valuta) iránt spekulációs kereslet is, vagyis az egyes valuták közötti átváltási arány ingadozására épített nyereségszerzés reménye.
És mivel kereslet van a pénzre, értékét, vásárlóerejét jelentősen befolyásolja, hogy mennyi van belőle forgalomban. Ennek jelentősége nem kicsi, főként miután megjelentek a pénzhelyettesítők. Belső értékkel rendelkező pénzből csak annyit lehet forgalomba hozni, amennyi bányászati tevékenység révén rendelkezésre áll (bár az alkimisták évszázadokon keresztül küzdöttek, hogy felfedezzék az aranygyártás titkát, ez nem járt sikerrel, modern kémiai ismereteink alapján lényegében lehetetlen vállalkozásról van szó...).
Nemesfémet gyártani tehát nem lehet, de a pénzláb módosításával lehet a pénzt „szaporítani”. Ez a nem kicsit csaló eljárás jelentette az ókorban és a középkorban a megoldást a folyamatosan anyagi problémákkal



küszködő uralkodók számára – a forgalmi pénzt rendszeresen, akár évente bevonták, és alacsonyabb nemesfémtartalommal újraverték. Így a nemesfém mennyisége nem nőtt, csak az adott valuta összesített forgalmi névértéke. Ez volt a pénzrontás intézménye (ismert nevén: lucrum camerae, kamara haszna), amihez természetesen szükséges volt a központi hatalom kizárólagos érmekibocsátási monopóliuma. A pénzrontás természetesen csak átmeneti megoldást hozhat. Az alacsonyabb nemesfém-tartalmú, egyre silányabb és szürkébb érmék megjelenése ugyanis hamar szemet szúrt mindenkinek, és meglódult az infláció – azaz több névértékű pénz volt ugyan forgalomban, de ezek összesített nemesfém-tartalma nem vagy csak alig emelkedett, és így hamarosan az árak is megemelkedtek.
A pénzhelyettesítők, azaz főleg a papírpénzek megjelenésével ugyanakkor a kormányzatok lényegesen nagyobb felelősséggel – illetve éppenhogy csábítónak tűnő lehetőséggel – szembesültek. Hiszen a bányászott nemesfémmel ellentétben papírpénzből bármennyit viszonylag könnyen és gyorsan elő lehet állítani, és forgalomba helyezni. Ez természetesen még átmenetibb megoldást – és utána annál hosszabb és rombolóbb gazdasági válságot – hoz, mint a pénzrontás, azonban a XIX. – XX. század háborúkkal terhelt időszakaiban az egyes országok kormányai szinte kivétel nélkül a bankóprés eszközéhez nyúltak. A következmények egyik legérdekesebb esettanulmánya éppen az a hiperinfláció, amely Magyarországot sújtotta 1945-46-ban.
Nem annyira élesen elkülönülő, viszont mégis önálló funkciója a pénznek a fizetési eszköz funkció. Itt a pénz mozgása önállóvá válik, nem történik ellentétes irányban áru- vagy szolgáltatásmozgás. Ennek legtipikusabb példája az adófizetés – bár megjegyezhető, bizonyos állami feladatok, melyeket a befizetett adókból finanszíroznak, tulajdonképpen szolgáltatásoknak tekinthetők. Fizetési funkciónak szoktuk tekinteni továbbá a hitelnyújtást, a betétképzést, a pénzváltást, illetve egyéb, pénzügyi közvetítési és szolgáltatási elemeket is.
A pénznek létezik gazdaság-tárolási, másnéven kincsképző funkciója is. Ez a funkció tulajdonképpen a középkori, feudális Európában a pénzgazdálkodás kiszélesedésével kezdett megjelenni, és alapját képezi a vállalkozásnak, a tőke megjelenésének. A földesurak a korai középkorban ugyanis birtokaik jövedelmét, a nekik járó adókat – holott a középkorban is létezett pénz – általában terményekben, iparcikkekben, szolgáltatott munka formájában szedték be. Ebben az esetben a beszedett adó mértéke nagyjából megegyezett a fogyasztás mértékével, hiszen romlandó mezőgazdasági termények felhalmozásának nem volt értelme. A pénzforgalom elterjedése, általánossá válása azonban gyökeresen új helyzetet teremtett – a földesúr az udvartartásának fogyasztási igényét meghaladó pénzmennyiséget is beszedhetett alattvalóitól, és ezt általában meg is tette. Az így felhalmozott pénzből sokan valamilyen formájú vállalkozásba kezdtek – hitelintézetet, manufaktúrát alapítottak, esetleg mások vállalkozásába szálltak be tőkéjükkel. Az első társaságok alapítása ekkor kezdődhetett meg. Fontos megjegyezni, hogy a vállalkozó szellemű földbirtokos sokszor nem rendelkezett elegendő felhalmozott vagyonnal, ami a kezdőtőkét biztosíthatott volna a kívánt vállalkozáshoz. Ebben az esetben földbirtoka eladásával, elzálogosításával tudott csak megfelelő összegű pénzhez, hitelhez jutni. Ahol a feudális kötöttségek ezt nem tették lehetővé – mint pl. Magyarországon – ott a vállalkozói réteg csak igen lassan illetve későn fejlődött ki.
A pénz utolsó főbb funkciójának világpénz jellegét tekintjük. Ez a globálisan legfeljebb néhány valutára kiterjedő funkció a nemzetközi kereskedelmi hálózatok komolyabb kiterjedésekor, a XIX. században jelent meg. Lényege éppen az, hogy a nemzeti határokon túl is érvényes, általánosan elfogadott fizetőeszköz legyen. A kereskedelem, áruszállítás kiterjedésében egyértelműen a közlekedés forradalma játszott kulcsszerepet. A vasút, a nagyobb befogadóképességű gőzhajók megjelenése nagyságrendekkel nagyobb mennyiségű áru elszállítását tették lehetővé, a korábbi utazási idő töredéke alatt. A világon a távolságok így mind térben, mind időben



lerövidültek, a kereskedelem sokkal nagyobb léptékű lett.
Bár az értékpénzek időszakában elvileg elegendő lett volna a távolsági kereskedelemben pusztán aranyat használni, esetleg egy közös megegyezésű pénzlábbal, végül bizonyos országok valutái vették át ezt a szerepet. Klasszikusan első világpénz az angol font sterling volt, ez töltötte be a nemzetközi valuta szerepét egészen az első világháború végéig (kicsit analóg példának tekinthető a „világnyelv” kialakulása is – bár nem kevés próbálkozás született a logikusan felépített, egyszerű nyelvtani alapokon álló, könnyen elsajátítható közös nyelv mesterséges megteremtésére, napjainkra lényegében bebizonyosodott, hogy az angol nyelv véglegesen átvette ezt a szerepet). Mi emelhetett egy adott valutát ebbe a szerepbe? Az angol font legfőbb előnye valóban korlátlan, garantált beválthatósága volt, a bizalom kialakulását a kor viszonyai között kiemelkedő rend és jogbiztonság is fokozta, amely Nagy-Britanniában ekkor uralkodott. Az Egyesült Királyság ekkor a tengeri kereskedelem központi országának is számított, kiépült, virágzó gyarmatbirodalommal.
A két világháború közötti időszakban már egyértelművé vált, hogy az USA fokozatosan megelőzi világhatalmi erejében az Egyesült Királyságot. A második világháború idején, 1944-ben lezajlott Bretton Woods-i konferencia5 hivatalos szintre is emelte az USA dollár világvaluta jellegét – a dollár aranyra történő korlátlan átválthatóságát minden központi bank számára garantálták. Ez a garancia ugyan – az aranystandarddal, és a Bretton Woods-i rendszerrel együtt – 1973-ban végleg megszűnt, a dollár világpénz jellege továbbra is megmaradt.
A világpénznek két fő szerepköre van. Egyfelől tartalékvaluta szerep, azaz a világ országai valutatartalékaikat zömében valamilyen világpénzben halmozzák fel. Így a világpénz voltaképpen az arany egyik korábbi fő funkcióját vette át a nemzetközi kereskedelemben. A tartalékvaluta főként az államok közötti kereskedelmi elszámolásoknál bír jelentőséggel, azaz amikor jegybankok a klíringelszámolások (az egymással szembeni, szállítások utáni követelések kölcsönös jóváírása) utáni különbözetet kiegyenlítik. A követelések és tartozások közti különbség egy ország szempontjából pozitív vagy negatív lehet, a folyó fizetési mérleg szaldóját kapjuk meg.
A másik szerepkör a kulcsvaluta jelleg, ami alatt azt érjük, hogy egy adott ország által kibocsátott valuta értékét-árfolyamát ehhez viszonyítva adjuk meg. Keresztárfolyamnak azt hívjuk, ha két ország valutáját közvetlenül hasonlítjuk össze, azaz a két valuta valamely kulcsvaluta-árfolyamának hányadosát vesszük.
Megjegyezhető, hogy bár az USA dollár világpénz funkcióját a második világháború után nem vonta kétségbe egyetlen európai ország sem, elszámolópénz formában több regionális (nyugat-európai) valutát létrehoztak. A háború utáni években az EPU (az Európai Fizetési Unió) közös elszámolási valutája 1958-ig volt használatos, az ECU (Európai Valutaegység) 1979-től 1999-ig létezett. Utóbbi helyébe lépett az EU országainak egy részében az euró, bevezetéskor 1:1 átváltási aránnyal.
1 A papírformájú csekkek használata a digitális nyilvántartások, ügyintézési formák térnyerésével jelentősen visszaszorult.
2 Hamarosan látjuk azonban, hogy ez a pénz kialakulásának kezdeti időszakában nem volt így – az árupénzek zöme általában
mindenki által elfogadott fogyasztási jószágok voltak.
3 Pl. élőállat is lehet, de bármennyire közösen ismert és elfogadott, a „minősége” példányonként változik, így nem a legjobb.
4 A rendeleti pénz elfogadása általában az állam által előírtan kötelező. Ezt a kötelezettséget rendezett gazdaságban azonban soha nem
kell államilag érvényesíteni, a lakosság természetesnek tartja a pénzjegyek elfogadását.
5 A találkozó hivatalos neve Egyesült Nemzetek Monetáris és Finanszírozási Konferenciája volt. Az USA vezető katonai és gazdasági
világhatalmi szerepe a második világháború idején rögzült, így kulcsszerephez jutott a Bretton Woods-i központi monetáris rendszer
megalkotásában. Ez a rendszer nem volt valutaunió, de az egyes országok közötti kereskedelmi és pénzügyi kapcsolatok köré komoly
szabályrendszereket alkotott. Ekkor alapították meg a Nemzetközi Valutaalapot (IMF), és a Nemzeti Újjáépítési és Fejlesztési Bankot



(IBRD) is.



2.2 A pénz eredete, az ókori pénzrendszerek
Az előző fejezetben taglaltak alapján – de valószínűsíthetően anélkül is – beláthatjuk, hogy a pénz elválaszthatatlan része a gazdálkodási életnek, nélküle csak a gazdaság legkezdetlegesebb formája – azaz az önellátó termelés – létezhet. Történelmi ismereteink alapján a pénz valamilyen formája csak ekkor, az önellátás szakaszában nem létezett, hiszen ekkor egyszerű termelési folyamatok révén mindenki ki tudta elégíteni a szükségleteit, az előző alfejezetben részletezett funkciók egyikére sem volt még szükség.
A pénz születése, első funkciójának megjelenése szinte egybeesett a felesleg termelésének megjelenésével. A felesleget a termelő ugyanis értékesíteni akarta, kezdetben olyan termékekre cserélve, melyeket maga nem termelt meg. Ez volt a cserekereskedelem születése. A legősibb időszakban ez még működőképes volt, ugyanis kevés termékféléből kevés felesleg született, így az átváltás meglehetősen egyszerű volt – pl. adott mennyiségnyi gabona átváltása gyümölcsre, haszonállatra vagy éppen szerszámra.
Megjegyezhető ugyanakkor, hogy több vélemény szerint a kezdeti társadalmak, közösségek nem cserekereskedelemre, hanem ajándékozásra épültek. Ennek a jelenségnek az alapját szociológiai, antropológiai módon közelíthetjük meg – az emberek zárt közösségekben egymásra utalva éltek, és a vonatkozó elméletek szerint ilyen csoportokban hosszabb távon működőképes volt a termelt, gyűjtött javak egyfajta közösségi birtoklása. Akinek feleslege volt, adott a másiknak, de nem kereskedelmi alapon, hanem mert biztos lehetett benne, hogy számíthat másoktól ajándékra, ha szükségletei támadnak. Mindezek természetesen csak kis létszámú közösségekben működthettek.
Az árutermelés, a termelési felesleg megjelenése, és az ezek nyomán kialakuló kezdetleges kereskedelem viszont rövidesen magával vonta a termelési ágazatok szétválását, a szakosodást. Egyszerűbb volt ugyanis a kor emberének egyféle, de legalábbis kevésféle termelési folyamatban gyakorlatot szereznie, mint az összes szükségletéhez tartozó javakat kivétel nélkül előállítani. Így pl. valamely iparcikket, szerszámot saját szükségletein felül termelő mester mezőgazdasági termékre cserélte az általa előállított portékát – hiszen míg lábbelit vagy ruhát, esetleg edényt állított elő, nem volt ideje arra, hogy földet is műveljen. Ez kisebb közösségben még működött is, de azonnal jelentkezett a teljes szakosodást gyakorlatilag kizáró, a cserekereskedelem alapjait érintő probléma: szinte lehetetlen volt, hogy a szakosodott termelő az összes egyéb szükségletét egyidejűleg ki tudta volna elégíteni cserekereskedelmen keresztül. A fenti mondatban a kulcsszó az egyidejűleg, azaz egyszerűbben fogalmazva: a kereső és a kínáló nem mindig talált a megfelelő időben egymásra. Hiszen lehetett valakinek egy jó íja, amiért mesterünk adott volna szívesen lábbelit, ha az íj tulajdonosának éppen nem volt szüksége lábbelire, a csere nem valósult meg. És fordítva: lehetett valakinek égető szüksége lábbelire, de ha nem tudott semmit felajánlani cserébe, ami éppen kellett a mesternek, akkor sem jött létre az üzlet. Természetesen, ezt a helyzetet részben ellensúlyozni tudta a nagy cserepiac léte – hiszen ha sok ember találkozik, akinek van valamije eladó, illetve szüksége van valamire, akkor megnő az esély arra, hogy egymásra talál az igény és a kínálat. A szakosodás tett lehetővé egy újabb vívmányt: a városok kialakulását.
Az ókori kultúrák egyik kiemelt fontosságú helye volt az ősi Mezopotámia, azaz a Tigris és az Eufrátesz folyók terülte, valamint az észak-afrikai Egyiptom. Európa, Afrika, Ázsia Közel-Keletnek is nevezett találkozási pontjára sok vidék sok felfedezése, találmánya eljutott, ami révén a kereskedelem, a városiasodás itt volt a korszakban a legjelentősebb. Így szinte természetes, hogy a mezopotámiai sumér kultúra fejlesztette ki az első ékírást az i.e. IV-III. évezred fordulóján.6 A gazdaságtól elválaszthatatlan matematika is itt mutatott a korábbi ismeretekhez képest lényegesen nagyobb fejlődést – a sumérok vélhetően, de a babiloniak már bizonyosan



ismerték a matematikai alapműveleteket, azaz az összeadást, kivonást, osztást, szorzást. Sok egyéb mellett nyilvánvalóan a kereskedelem volt az, ami miatt a számolás tökéletesítése elkerülhetetlenné vált.
Az ókori árucsere-folyamatokban már ismeretesek állandó, vagy közel állandó cserearányok. A viszonyítás alapját az ókorban általában valamely haszonállat, legtöbbször a szarvasmarha fejezte ki – azaz ekkor már ismert volt a pénz értékmérő, árkifejező funkciója. Ha egy ökör valamely egységet ért (és ekkor még csak egységet, nem volt semmilyen fizetőeszköz!), akkor ehhez viszonyítva adták meg más jószágok (pl. más haszonállat, gabona vagy használati tárgy) értékét. Ezt az arányszámot nyilván az adott jószág tenyésztéséhez, termesztéséhez, előállításához szükséges idő- és energia-befektetés alapján határozták meg. A piaci alku így főleg csak arról szólt már, hogy egészséges-e, jó húsban van-e az ökör vagy a sertés, jó minőségű-e a gabona, illetve mekkora a kínálat a kereslethez képest az adott jószágból, és ez alapján mozogtak, módosultak a cserearányok. És belátható, hogy ilyen cserénél – mint azt a pénz értékmérő funkciójában megállapítottuk nem szükséges a viszonyítási alapként szolgáló szarvasmarhának jelen lennie, csak mint viszonyítási egységet kellett az üzlethez „elképzelni”.
Az állandó nagyságrendi viszonyok és az általános elfogadottság bizonyos áruknak kiemelt, kulcsfontosságú szerepkört adott. Ezek az áruk köztes csereeszközökké, árupénzekké alakultak, létük jelentősen csökkentette a cserekereskedelemmel kapcsolatos legfőbb – kereslet és kínálat nem mindig van egy helyen és időben problémát. A pénz megjelenése – még árupénz formában is – bontotta kétfelé a csere folyamatát vételre és eladásra. Az árupénz önmagában is használati értékkel bíró áru, amely a következő fő tulajdonságokkal rendelkezik: osztható, egynemű, értékálló, szállítható (vagy mozgásra képes), és talán a legfőbb, hogy mindenki számára ismert és elfogadott. Az ókorban tipikusan ilyenek voltak a szarvasmarha (vagy más domesztikált haszonállat), a só, fűszerek, fémből készült használati tárgyak. Bár gondolnánk, hogy ez a kezdetleges kereskedelmi modell régen megszűnt, ez nem így van. Napjainkban különleges, többnyire izolált körülmények között, pl. a börtönökben is használatos az árupénz, például cigaretta vagy palackozott alkohol formájában. Vagy történelmi távlatokban nem sokat visszahaladva, a második világháború után Magyarországon tomboló infláció idején pillanatok alatt visszatért a lakosság csaknem egésze a cserekereskedelemhez, amelyben szintén kialakultak a kulcsfontosságú áruk – azaz az árupénzek. Ez utóbbi tökéletesen mutatja a pénzrendszerek tulajdonképpeni sérülékeny jellegét, a nagyfokú fejlődés ellenére bármikor kialakulhat teljes monetáris összeomlás – igaz, napjainkban a nagyhatalmak esetében ennek bekövetkezésére elhanyagolhatóan kevés esély van.
Érdekességképpen megemlíthető, hogy nem csak használati vagy fogyasztási cikkek, jószágok tölthették be az árupénz szerepét – igaz, szinte csak izolált környezet és az ebből eredő sajátos kulturális fejlődés adott lehetőséget más „fizetőeszközök” elterjedésére. Ezekre a különleges, „furcsa” fizetőeszközöket főleg Óceániában, illetve Afrikában találhatunk. Így például a mikronéziai Yap-szigeteken hatalmas, malomkő formájú kőpénzek szolgáltak fizetési eszközül,7 a térség egyes részein és az Indiai-óceán bizonyos szigetein különféle kagylók (főleg kaori, másnéven kauri kagylók). A Salamon-szigetek némelyikén tyúkok szeme közeli apró tollpelyhekkel díszített övszerű tekercseket (un. tollpénzeket) használtak, de ismert arra is példa – bár ez igen groteszknek tűnik – hogy emberi koponyák töltötték be a csereeszköz szerepét.
A fentiek egyike sem volt használati tárgy, legfeljebb dísztárgy, értéküket ritkaságuk vagy előállításuk fáradtságos volta adta, elfogadottságukat pedig helyi közösségi értékrend.
Visszatérve az ókori Mezopotámiába, a sumérok voltak ez elsők, akik már továbbléptek az árupénzek világán – ehhez viszont elengedhetetlen feltétel volt a matematika, mint az egyik legfontosabb tudomány alapjainak kifejlesztése, felismerése. Bizonyos, hogy a sumér matematika már ismerte a végtelen számsort. A sumérek a 60-as számrendszert alkották meg és használták – ez a választás igen praktikus alapon történt, és egyben a számtani ismereteik fejlettségének jele is volt. Látszólag különös, hogy nem 10-es számrendszert használták – elvégre a kéz (illetve a láb) ujjainak száma vélhetően már legősibb gondolkodásban megjelent, mint az első matematikai absztrakció. A számítási alapműveletek szempontjából azonban nem egyértelműen a



legjobb szám a 10, mivel csak kettővel és öttel osztható. A 60 viszont osztható kettővel, hárommal, néggyel, öttel, hattal, tízzel, tizenkettővel is. Miután a matematika, mint tudomány alapjaiban már kifejlődött, az egyes áruk, jószágok közötti viszonyszámok, értékszámítások lehetővé váltak – és viszonyítási egységként megjelent a fém, a fémsúly.
Miért kézenfekvő az értékek fémhez való viszonyítása? Talán legfontosabb érv, hogy ebben az esetben nincs vita a más árupénzeknél jelentkező, nehezen kezelhető minőségi problémákkal. Hiszen egy adott tömegű és tisztaságú fém valamely mennyiségének többszöröse pont a többszörösnek megfelelő ugyanolyan fémet ad (azaz az értéke a szorzóval arányosan nő), míg ez haszonállat, vagy más tipikus árupénz esetében ez korántsem biztos, hogy így van – sőt, a legritkább esetben van így.
De mit szorzunk, mi az a „valamely alapmennyiség”? Haszonállat esetében egyszerű, egységnyi haszonállat általában egy példány. Egynemű anyagnál (só, gabona, fém) az alapegység meghatározása bizonyos szempontból önkényes eljárás – az ókorban több mértékegység-rendszer is kialakult. Az ókori Mezopotámiában így i.e. 3000 körül a következő tömegrendszer (jóval később pénzrendszer is...) rögzült: 180 búzaszem (vagy árpaszem) tömege volt 1 sékel, 60 sékel ért egy fontot (görög nyelven mina vagy mna), és 60 font felelt meg egy talentumnak.8
A sumér kultúra a tömegegységek használatát természetesen a nemesfémekre is kiterjesztette. A nemesfémek nem pusztán árupénz gyanánt szolgáltak, szakrális tisztelet is övezte őket. Az ezüstöt a holdisten fémének, az aranyat a napisten fémének tartották, és a nap-hold keringési idejét összehasonlítva – a sumérok már bizonyos csillagászati ismeretekkel is rendelkeztek – 1:13 1/3 arány adódott. A sumér kultúra ezt két fém értékarányának tekintette. Érdekes, hogy bár így kultikus, szakrális alapon határozták meg a fémek egymáshoz viszonyított értékét, (azaz sem a kereslet és a kínálat, sem a használati vagy belső érték nem volt szempont), a nemesfémek akkor rendelkezésre álló becsült mennyiségét nézve helyesen határozták meg az átváltási arányt.
Kezdetben nagy valószínűséggel a szakrális átváltási rendszerhez a réz hozzátartozott. Ha az arany az év, az ezüst a hónap, a réz kézenfekvően a napoknak felelhetett meg, azaz 1 font arany 360 font rézzel volt egyenértékű. Ez a rendszer – ha így is volt egyáltalán – nem maradhatott fenn sokáig, mert a réz széles körben elterjedt, használati fém volt, melyből sokat bányásztak és így a piaci ára volt, amely jelentősen függött a kereslettől és a kínálattól. Így a szent és kötött értékarány rendszerben nem maradhatott meg.
A sumér templomok a kereskedelem fellegvárának számítottak, a kor viszonyai között a legnagyobb piacok működtek ott. A papok matematikai tudásuk révén közvetíteni tudtak a sokszor már igen összetett cserefolyamatokban, így a kereskedelem hosszú ideig a templomokban zajlott csak. Mindenki eljött, akinek feleslege volt valamiből, és szüksége volt valamire. A földművesek és kézművesek elhozták magukkal az állataikat, gyümölcsöt, gabonát, edényeket, és vinni akartak olyat, amivel nem rendelkeztek. A sokféle jószágot a papok összeszámlálták, összerendezték, és mindent viszonyszámmá alakítottak, aranysúlyt, ezüstsúlyt társítottak az egyes portékákhoz, a csere ezután történt meg – és a közvetítő is jól járt, hiszen ezért a szolgálatért neki is járt valamely termény- vagy termékhányad. De mi alapján döntötték el az egyes termékekhez társított fémsúlyt? Ez főként hagyományok alapján történt, de természetesen figyelembe kellett venni a kereslet-kínálat törvényeit is. Hiszen ha gabonából bőséges termés volt, de élőállat valamiért kevesebb volt a megszokottnál az adott évben, a két termék átváltási arányának ehhez kellett igazodnia. Természetesen, a sokszor önkényes ármeghatározáshoz az adott jószág belső értékét, az előállításához szükséges munkát és esetleges egyéb költségeket is figyelembe vették, így a csere többnyire mindenki megelégedésével ért véget.9
A suméroknál a nemesfémek csak korlátozottan voltak a napi tranzakcióknál forgalomban – az arany és ezüstvagyonuk zömét templomokban tárolták, kincsként felhalmozták. Ez a szakrális tisztelettel is összefüggésben állt. Ugyanakkor fennmaradtak ékírásos agyagtáblák, melyek szabályos kölcsönzési tranzakciókat rögzítenek, egyfajta korai szerződésnek tekinthetők – ezek sok esetben valamely mennyiségű ezüst kölcsönbe adásának tényét rögzítik, természetesen a szereplők nevével, fizetési határidővel, kamattal. De összességében kevés fém volt forgalomban, érmék pedig még nem készültek. Így a korai ókorban itt még a pénz



funkciói közül csak az első, az értékmérő funkció játszott szerepet. Kezdetben nem is volt egyébre szükség, hiszen a nemesfémeknek használati értéke gyakorlatilag nem volt – kizárólag szépségük és ritkaságuk, a nekik tulajdonított hatalom miatti tisztelet miatt őrizték. Birtokolni a nemesfémet kizárólag presztízst jelentett, nem többet. A fém csak a számítási egység alapját képezte. Mindez addig működhetett, amíg a kereskedelem csak a templomudvarokon, számolni tudó papok közvetítésével zajlott. De amint az emberek egymás között, a piaci közvetítő kizárásával kezdtek kereskedni, már nem volt elegendő a pénz értékmérő funkciója, csereeszköz funkciójára is igény jelentkezett, azaz forgalmi pénz kellett. Mi lehet forgalmi pénz, ha a tárgyalt problémák miatt már nem árupénzek cserélnek gazdát? A válasz kissé különös: szó szerint bármi, amíg a pénz definíciójának megfelel, azaz bárki bármilyen áru ellenértékeként elfogadja. És ez szűkebb vagy tágabb körű, általában íratlan társadalmi megegyezés kérdése.
A csereeszköz funkcióban a pénz – mint az előző fejezetben láthattuk – pontosan olyan áruként viselkedik, mint a többi: túlkínálat esetén csökken az értéke, csak több egységért tudunk azonos árumennyiséget vásárolni rajta. Éppen ezért a példaképpen megemlített „különleges” pénzek globálisan nem terjedhettek el, sőt még eredeti, többnyire izolált származási helyükön is zömében elsorvadtak. Hiszen kaori kagylóból akár tenyésztés révén nagy mennyiségeket lehet előteremteni, a Yap-szigeteken is „inflációt” eredményezett a XIX. században odaszállított nagy mennyiségű malomkő. Szinte természetes volt, hogy a csereeszköz funkciót a nemesfémek vették át, hiszen ritkák (mesterségesen nem állíthatók elő, értékükkel kitermelésük költsége is arányban áll), viszonylag könnyen elválaszthatók, finomíthatók, megmunkálhatók, és nem utolsósorban, „szépek”; felkeltik az emberek figyelmét csillogásukkal, birtoklásuk önmagában is egyfajta örömet okoz. (vannak az aranynál sokkal ritkább fémek is, melyek értékmérési funkciója soha fel sem merült). Ez utóbbi miatt a nemesfémek ékszerként, dísztárgyként történő felhasználása már a korai ókori időkben megjelent.
A fémsúlyban való számolást fokozatosan váltotta fel a fém forgalomba kerülése. Babilonban rézből vagy bronzból készült, egységes súlyú kacsaformájú öntvények kerültek fokozatosan forgalomba, ezek tulajdonképpen már forgalmi pénznek voltak tekinthetők, de természetesen még nem beszélhetünk érmékről.
Az első értékpénzeket, érméket nem a sumérok készítették. Ismereteink szerint az első egységes méretű és súlyú vert pénzérméket Lídiában (írják még Lűdiának és Lydiának is) hozták forgalomba,10 feltehetőleg az i.e. VII. században, Gügész király idején. Lídia Kis-Ázsiai, azaz a mai Törökország területén fekvő államalakulat volt, mely fénykorát a gazdagságáról híres Kroiszosz (latinosan Krőzus) király (i.e. 560-547) idején élte. A királyság nemesfémekben való gazdagságát a környékbeli bányák, valamint a Pactolus folyó bő aranyhozama biztosította. Az itt kitermelt fém – és az érmék is – főként az arany és az ezüst élektronnak (electrum) nevezett ötvözetéből állt. A lídiai érmék természetesen még nem a modern szemléletű szabályos korong formájúak voltak, erre a korai pénzverési technológia nemigen adott volna lehetőséget. Inkább ovális, kisméretű aranyrög alakúak voltak, és meglehetősen pontosan illeszkedtek a szabályos súlyrendszerbe, melynek alapegysége itt a sztatér (a sékelhez hasonló tömeg) volt. Az érmék egyik oldalán általában egy állat (pl. a líd jelképnek számító oroszlán, vagy kos) szimbolikus képe volt ábrázolva, másik oldala pedig vagy üres maradt, vagy valamely felirat szerepelt rajta, pl. egy városé, vagy személyé. Minden bizonyosság szerint az érmék nem központi kibocsátásúak voltak, magánszemélyek és városok is vertek pénzérméket.
A görög pénzrendszer
Mint szinte az összes archaikus társadalomban, az ókori Hellászban is árupénzekben való számlálás vette először át a cserekereskedelem szerepét. Ha egy városállamban valaki valamely közösségi feladatot (pl. bíráskodás) elvégzett, néhány vaspálcát kapott a szolgálatáért. Ezeket a vasnyársakat birtokosuk – számuk szerint – egy-egy darab húsra válthatta be, azaz a pálca egy adott mennyiségű élelemre való jogcím jelképe volt.



Ezeket a vaspálcákat görögül obelosznak (vagy obolosznak) nevezték, innen származik a közismert obulus szó. Mivel a pálcák a birtokos személyétől függetlenül számítottak jogcímnek, így csereértékkel bírtak, „forgalomképesek” voltak. Már ekkor létezett az obelosznál nagyobb számítási egység: az „egy marék nyárs”, amely elnevezése görögül a drachma volt. Az „egy marék” hat darabot jelentett, azaz egy drachma hat obelosszal volt egyenértékű. A nyársak meglehetősen nehézkes forgalmának gyakorlatát az argoszi Pheidon király (i.e. VII. század) változtatta meg, aki a vaspálcák helyett teknősbékát ábrázoló ezüstérméket helyezett forgalomba.11 Nevében azonban megmaradtak a nyársak – ugyanis a pénzérméket továbbra is obelosznak nevezték. Megjegyezhető, hogy az érmék használata nem terjedt el azonnal az egész hellászi világban – a szigoráról híres, egyéni gazdagodást és hatalomszerzést megvető Spárta például csak az i.e. IV. században kezdte az éremhasználatot, ekkor is szinte csak kényszerből. A Spártai értékrenddel ugyanis ellentétes volt az arany és az ezüst birtoklása, a kereskedést, mint életformát alapvetően elutasították. A korszak viszonyai között (ekkor zajlott Peloponnészoszi háború) azonban szövetségeseiktől csak pénzérmékben fizetett segítséget tudtak elfogadni, így az érmék végül meghonosodtak itt is.
Az ókori görög pénzrendszer taglalásakor nem szabad elfelejteni, hogy ekkor Hellász nem egységes államalakulat, hanem önálló városállamok olykor háborúzó, olykor szövetséges hálózata volt. Az egyes városállamok saját pénzt verettek, és a rendszer egységesedése is csak fokozatosan alakult ki. A líd pénzrendszert teljes egészében babiloni mintára alkották meg, azaz megőrizte a 60-ast, mint alapszámot. A görögök pénzrendszerüket valószínűleg a lídektől – egyes vélemények szerint közvetlenül Babilonból – vették át, azonban viszonylag hamar, feltehetően az athéni Szolón (arkhóni éve i.e. 594-592 körül volt) idején részben már áttértek a decimális rendszerre: 1 talentum = 60 mina, 1 mina = 100 drachma, 1 drachma = 6 obulus (obolit) volt. Később, az i.e. IV. századtól megjelentek a bronz váltópénzek is – ezek neve khalkosz volt, és az obolit 1/8-át érték. Kezdetben 1 drachma kb. 4,5 gramm ezüstöt tartalmazott, később az ezüst mennyisége némileg csökkent. A pénzrendszer bevezetését Athénban hamarosan az ezüstérmék megjelenése is követte, az érmeverés volumene a laurioni ezüstbányák kiaknázásának kezdetétől (i.e. 480-tól) növekedett meg jelentősen.
A görög pénzrendszer bevezetése, struktúrájának törvénybe foglalása kissé meghaladta a korát. A fémpénz iránt – hiába voltak értékpénzek – csak lassacskán alakult ki a bizalom. Az egyszerű emberek, főleg a földművesek még a cserekereskedelem, a természetbeni fizetségek világában éltek, nem értették a kereskedelem, a kereskedői logika lényegét. A portékákért a kereskedő miért pénzzel akar fizetni, és miért nem közvetlenül az árut kapják meg, amire szükségük van? Természetesen, a kereskedőtől kapott ezüstpénzért bármikor megvehették az emberek azt, amire szükségük volt – de az ehhez szükséges bizalom, a forgalmi pénzek természetes értékhordozó jellegében való hit még nem rögzült teljesen. Csak a stabil, rendszeres kereskedelem tette lehetővé a pénz elterjedését – hiszen az áruért cserébe csak akkor fogadnak el pénzt, ha biztosak abban, hogy azt bármikor el tudják költeni. Ha a bizalom kialakul viszont, a pénz még akkor is megőrzi értékét, ha éppen egy adott pillanatban nincs lehetőség elkölteni – hiszen ekkor felhalmozzák, raktározzák a következő kereskedő érkezéséig.
A külkereskedelem fellendülésének volt egy sajátos következménye is – a világon egyre többfelé kibontakozó pénzgazdálkodás sokféle érméje került földrajzilag egy helyre. Az érmék közös tulajdonsága volt, hogy nemesfémtartalmuk révén önmagában is értéket hordoztak, de hogy ez mekkora érték volt, azt sok esetben nem volt egyszerű tisztázni. Megjelentek tehát a pénzváltók, azok a mesterek, akik pénzből csináltak pénz, akiknek megélhetésük alapját éppen a pénz létezése jelentette. Ez volt a korai pénzügyek kialakulásának egyik fázisa. A másik éppen a pénz felhalmozásának következménye volt – a felhalmozott pénz, amennyiben már tulajdonosának több volt, mint biztonsági tartalék, alapját jelenthette a kezdeti kölcsönügyleteknek. Szükségszerűen megjelentek tehát a pénzügyi közvetítés első elemei, és az ezeket biztosító első bankok, bankárok, akik megőrzésre pénz vettek át, illetve hitelt nyújtottak saját vagyonukból vagy engedély alapján a náluk letétbe helyezett pénzből. Ebben a korszakban állami bank természetesen nem létezett – az állam többletbevételét, vagyonát kincstárakban halmozták fel, és Pallasz Athéné oltalmába helyezték.



A római pénzrendszer
Az Appennin-félsziget nagyjából középtáján elhelyezkedő, a hagyomány szerint i.e. 753-ban alapított Rómában a pénzgazdálkodási rendszer mintegy kétszáz éves elmaradással terjedt el a görög világhoz képest. A későbbi világbirodalom fővárosában kb. az i. e. IV. századig a szarvasmarha töltötte be a pénz, a számolási egység szerepét – mint általában az árupénzek ókori világában. A pénz latin neve, a pecunia szó szerint baromvagyont jelent (pecus = marha), azaz itt is, akárcsak a görögöknél, a pénz elnevezése később is emlékeztetett az ősi viszonyokra. Ebben az időszakban már voltak forgalomban kezdetleges pénzérmék melynek intézményét a rómaiak a görögöktől vették át – de még csak kis számban. Ezek az „érmék” súlyra mért réz vagy bronzdarabok voltak, ennek római egysége az „as” volt. Ez tehát forgalomba került árupénznek volt tekinthető, hiszen a bronz ebben az időben ezen a területen még nem túl gyakori használati fémanyag volt, birtoklása mindenképpen vagyont jelentett. Róma látványos megerősödése Pürrhosz támadásának visszaverése (i.e. 280-275) majd a pun háborúk (i. e. 264-241, i. e. 218-201, és i. e. 149-146) katonailag sikeres lezárásával történt meg – az óriási területi nyereségek és a tengeri befolyás kiterjesztése mellett hatalmas hadisarcot szedtek be, mintegy 4400 talentum ezüstöt. A görög kultúra ebben az időszakban igen nagy befolyással volt a katonai sikerek révén megerősödött Rómára, így több egyéb mellett a pénzverés, pénzgazdálkodás intézményét is átvették. Az i. e. 217-ben (más forrás szerint i.e. 212-ben) végrehajtott pénzreform során ezüst és bronzpénzekből álló rendszert alakítottak ki, melyben az alapegység az as maradt, és amelyből 10 darab tett ki egy 4 gramm súlyú, ezüst denariust (dénárt).12
A római birodalom gazdagságának alapját kezdeti időkben a hadisarcok és a meghódított területek kizsákmányolása adta. A nemesfém mindenhonnan áramlott a birodalom központjába, ahol a görögöknél már tapasztalt felhalmozás itt is meghonosította a pénzgazdálkodást, megjelentek kezdetleges pénzügyi műveleteket végző bankárok.
Mind az egyre növekvő birodalom kereskedelmi ügyei, mind a központi hatalom fenntartása és erősítése szükségessé tette, hogy a birodalom területén egységes pénzrendszer alakuljon ki.
Akárcsak a görögöknél, pénzverés a kezdeti időkben nem volt központi uralkodói illetve állami monopólium – minden város, minden nép, minden provincia saját érméket veretett. Az időszámítás előtti első évszázad komoly változást hozott a birodalom életében, az évszázadokig fennálló köztársasági berendezkedés megszűnt, helyére császárság lépett.13 Octavianus (Augustus) császár (i. e. 63 – i. sz. 14) a polgárháborús időszak végével, hatalmának megszilárdítását követően több olyan intézkedést tett, amely megerősítette, lényegében távlatilag biztosította a Római Birodalom gazdaságának működését. Egyik legfontosabb intézkedésként monopolizálta a pénzverést. Ebben a korban terjednek el az aureus nevű aranypénzek, melyek súlya kb. 8 gramm volt, a római font 1/40-ed része. 25 dénár (denarius) ért egy aureust, egy dénár négy sesterciusszal volt egyenértékű, amely utóbbi 4 ast ért. A legkisebb érme a quadrans volt, egy as egynegyedét érte. A pénzreform mellett adózási reformot is véghezvittek, aminek eredményeképpen a római államhatalom stabil és kiszámítható, a kiadásait ekkor még fedező bevételre tett szert.
A Római Birodalom pénzügyi válsága már az i. sz. II. században kezdődött. A nagyarányú hódítások idejének lejártával az állam egyre kevesebb nemesfémhez jutott, kiadásait a beszedett adók és sarcok egyre kevésbé fedezték. A Földközi-tenger környékén a nemesfém egyre ritkább lett, ennek fő oka az volt, hogy az ekkor már létező távol-keleti kereskedelem miatt a nemesfém keletre, főleg Indiába áramlott, ahol mint kincset felhalmozták. Az egységes pénzrendszer és az érmeverési monopólium viszont az államot különleges lehetőségekkel ruházta fel – ha az uralkodóknak pénzre volt szükségük, bevonták a régi pénzeket, és kisebb nemesfém-tartalommal újra kiadták. Ez a gyakorlat már Nero császársága idején (i.sz. 54-68) megkezdődött, ekkor mind az aureusok, mind a denariusok nemesfém-tartalma lecsökkent (előbbiek 1/45 római fontra, azaz 7,3 grammra, utóbbiak 1/96 fontra, 3,4 grammra).



Ez a klasszikus módszer természetesen csak tüneti és rövid ideig tartó megoldást hoz. A pénzkínálat bővülése inflációt okoz, és amint a közönség észreveszi, hogy az új pénz rosszabb minőségű, silányabb a réginél, bekövetkezik a bizalomvesztés. A Gresham törvény szerint a rossz pénz kiszorítja a forgalomból a jót, ugyanis ha egyidejűleg egy országban kétféle értékpénz van forgalomban, akkor az azonos névértékű, de magasabb nemesfém-tartalmú pénzt felhalmozzák, a rossztól pedig szabadulni akarnak. Ez történt a Római Birodalomban is, az állam ráadásul – fokozva a bizalmatlanságot – egy idő után már adósságait is csak rontott pénzben volt hajlandó kifizetni. A pénzforgalom így hanyatlott, aki tehette, a pénzt valóságos javakba fektette.
De az államnak már nem volt lehetősége visszafogni a kiadásait. A III. századtól a keleti betörések szinte mindennapossá váltak már, a zsoldoshadak fenntartása tetemes kiadást jelentett.
Diocletianus császár, a dominatus rendszer megalapítója i. sz. 301-ben tett egy (utolsó) komoly kísérletet a Római Birodalom életében a monetáris ügyek rendezésére. Az elértéktelenedett és bizalmat már nem élvező pénzérméket bevonatta, és teljesen új rendszerbe illeszkedő új érméket veretett. Az aranypénz elnevezése solidus lett, 1/60 font (5,3 gramm) aranyat tartalmazott, és 1000 denariussal volt egyenértékű. A pénz vásárlóerejét a közszükségleti cikkekre vonatkozó ármaximálással teremtették meg. Ez a rendezés azonban már csak rövidtávú eredményeket hozott – Diocletianus utódai ismét a pénzrontás eszközéhez nyúltak, ami miatt a pénz iránti bizalom lényegében teljesen megszűnt a birodalom nyugati részének lassú, V. századi haldoklásának időszakában.
Pénz az ókori Kínában
A távol-keleti hatalmas országban a pénzzel már nagyon régi időktől kezdve találkozhatunk – az itteni pénzforgalom közel egyidős az Európaival. Mint szinte mindenhol, itt is árupénz jelent meg először – az i. e. III. évezredben főként rezet és bronzot használtak fizetőeszközként, gyakran valamely használati vagy dísztárgy pl. kés, ásó vagy karperec – formájában.14 Ezeket az eszközöket a mai Kína területén akkor működő független fejedelemségek adták ki és használták. A birodalom egyesítésére az i. e. III. században került sor, a győztes Csin állam ekkor saját pénzét emelte fel birodalmi szintű használatra – ekkor jelentek meg az első korongalakú érmék. A kínai érmék jellegzetessége volt, hogy egészen a XX. századig nem verték, hanem öntötték őket. Az érmék anyaga hosszú időn keresztül szinte kizárólag bronz, majd réz volt, nemesfém érme csak nagyon kevés készült, forgalomba szinte egy sem került közülük. Az évszázadok során természetesen sokféle kínai pénzérme került forgalomba, de kevés kivételtől eltekintve egy közös tulajdonsággal bírtak: az érmekorong közepére négyszögletes lyuk került. (ennek szimbolikus jelentésén túl gyártástechnológiai okai is voltak, az öntőcsatornából frissen kiemelt érméket így könnyebben meg lehetett tisztítani a sorjától).
A kínai pénztörténet azért is jelentős, mert ismereteink szerint itt jelentek meg először tudatos állami lépésként a pénzhelyettesítők. Már i. e. 140-ben kiadtak olyan érmét, amely kényszerárfolyammal volt felruházva, azaz a benne lévő fém értéke messze alulmúlta előírt vásárlóértékét, névértékét. Ez természetesen azonnal magával vonta a hamisítás megjelenését, hiszen ha egy érmének nagyobb (sokkal nagyobb) a névértéke, mint a belső értéke, megéri „házilag” is gyártani. A pénzhamisítást az ókori Kínában már súlyosan büntették. A kor körülményei között az uralkodók nem tudtak ellenállni a csábításnak, hogy kiadásaikat tömeges értéktelen érmeveréssel fedezzék, és így az inflációnak hamarosan már semmilyen kényszerárfolyam-rendelet nem tudott gátat szabni. Ennek ellenére, Kínában évszázadokon keresztül meghatározó volt a pénzhelyettesítők forgalma.
A papírgyártás feltalálásával illetve korszerűsítésével itt jelentek meg először a papírpénzek, pontosabban a papírpénzek őseinek tekinthető váltók. A Szung-dinasztia (960-1279) idején, amely a kínai történelemben az egyik legnagyobb gazdasági virágkor volt, a fémpénz kibocsátás már elmaradt a gazdaság igényeitől. Emiatt 1020 körül megjelentek a fizetési kötelezvénynek tekinthető jegyek, melyet jiaozi-nak neveztek. Ezeket ismerjük jelenleg a legrégebbi papírjegyeknek. Későbbiekben, a középkorban folytatták a jegyek kibocsátását,



mivel azonban a fémpénzek megfelelő szabályozás hiányában folyamatosan kiáramlottak az országból, a papírpénzek vásárlóereje is folyamatosan csökkent. A XV. században az infláció már folyamatos és megfékezhetetlen volt.
Pénz az koraközépkori iszlám világban
Az iszlám vallás, amely az arab világtól napjainkig elválaszthatatlan, az i.sz. VII. században született meg Mohamed próféta tanai nyomán. Az iszlám rendkívül erős egységbe kovácsolta híveit, a kialakuló politikai, állami berendezkedésnek köszönhetően a közel-keleti területek birodalommá fejlődése történelmileg igen gyorsan lezajlott. A VII. század elején a közel-keleten két erős államalakulat létezett, a Bizánci Birodalom, és a Szászánida (Perzsa) Birodalom. Az iszlám térhódítás az utóbbit a század végére teljesen elsöpörte, az előbbi jelentős területveszteséget szenvedett el.
Az arab világban a pénz nagy jelentőséggel bírt, főleg a kereskedelem pillérének számító karavánok esetében. A karavánok hosszú időre hagyták el otthonukat, hogy messze földön adják-vegyék a portékákat. A hosszú út alatt nagy volt a kockázat is, az időjárás, a portyázó rablók mind bizonytalanná tették, hogy a karaván eljut-e a céljáig, illetve visszaér-e onnan. Ezt a kockázatot az arab világban megosztották – ebben lényegesen eltért a rendszer a korábban ismertetettektől. A kockázatot nem csak azok vállalták, akik rész vettek a karavánutakon – öreg kereskedők, földbirtokosok is betársultak egy-egy karaván költségeibe, vállalva a kockázat arányos részét. Fontos megjegyezni, hogy a görög és a római kultúrával ellentétben az arab kereskedők, karavánosok nem a társadalom lenézett tagjai voltak, hanem éppen ellenkezőleg – világot látott, bölcs embereknek tartották őket, nem egy esetben uralkodói körök ápoltak velük baráti viszonyt.
Mivel a karavánok főként „nemzetközi”, távolsági kereskedelmet folytattak, ez már szinte a legrégibb időktől kezdve a pénz, mint csereeszköz segítségével történhetett. Az önálló arab érmeverés csak viszonylag későn, a VII. század végén kezdődött meg, addig a meghódított területek, főként Bizánc érméit használták. Az első önálló érmék is lényegében a korábbi bizánci, vagy szászánida érmék utánzatai voltak – itt tökéletesen látszik, hogy az érmék elfogadottsága sokszor ismertségükön múlik. Az érmék elnevezésüket is az európai nevek arabos hangzású átalakításával kapták – így lett a bizánci denáriusból dinár, a görög eredetű drachmából dirhem, a szintén bizánci follis nevű rézérméből pedig fels. Az iszlám területeken az aranypénz nagyobb arányban a IX. századtól, az észak-afrikai területek aranybányáinak megszerzése után kezdett elterjedni.
Az arab érméket hosszú ideig elkerülte a Római Birodalomban megszokott gyakorlat, a pénzrontás. Az arab államberendezkedéseknek sokáig nem is volt szükségük a pénz rontására, az államok gazdálkodása – főként a különböző címeken beszedett adóknak és illetékeknek köszönhetően – hosszú időn keresztül stabil volt. Az arab kereskedelemnek hosszú időn keresztül alapját képezte a személyes bizalom – a tartozások és követelések jelentős részénél az igazi biztosíték a bizalom volt az adós személye iránt. Ebben a rendszerben a pénz értékállóságára is vigyázni kellett.
Pénz és arany Amerikában a felfedezések előtt
Amerikában a felfedezések előtt már rengeteg aranyat bányásztak, és mostak ki a folyókból, de pénzt nem vertek belőle, nem használták mint fizetőeszközt. Szépsége miatt szakrálisan tisztelték (mint láthattuk, ez nem volt ismeretlen a Közel-Keleten, vagy Mezopotámiában sem!), és leginkább fényűzési célokra használták ékszereket készítettek belőle, palotákat díszítettek vele. Az újvilág felfedezését követő hódításokig nem is igazán fejlődött ki az igény az érmepénzekre, a helyenként egyébként fejlett kereskedelem árupénzek



forgalmával zajlott.
Így a mai dél-mexikói területeken egykor virágzó azték birodalomban is árupénzt használtak, általában kakaószemekkel, vagy szövetdarabokkal fizettek. Az isteni eredetűnek tekintett, és így különös tisztelettel övezett kakaószemeknek voltak sajátos egységei is: pl. a 8000 szemet tartalmazó zsákot „xiquipilli”-nek nevezték.
A földrajzi felfedezések, majd az aranyéhes konkvisztádorok megjelenése gyökeres változásokat hozott – a területeken felhalmozott nemesfémet Európába hurcolták, az egykor virágzó közép- és dél-amerikai kultúrák pedig hamarosan szinte nyom nélkül eltűntek.
6 Az ékírással közel azonos időben fejlődhetett ki az egyiptomi hieroglif, azaz képírás.
7 Erre természetesen az adott lehetőséget, hogy a kőpénzek alapjául szolgáló mészkő nincs a szigeten, hosszú és veszélyes úton
szállították oda szomszédos szigetekről.
8 Ez az átváltási rendszer az ókori Közel-Keleten és Európában szinte mindenhol elterjedt, de mégsem volt egységes, mivel az
alapegységéhez rendelt tömeg területenként, koronként változó volt. A legelterjedtebb görög talentum kb. 26 kg tömeget jelentett, így itt a
mina 433 gramm tömegű volt.
9 Többnyire igen, de van ismert példa arra is, hogy a parasztok panaszt tettek a közvetítő papokra a királynál, hogy becsapták őket.
10 Említést érdemel, hogy egyes történészi vélemények szerint az első érmék már az ókori Hellász területén készültek.
11 Mindenképpen említést érdemel, hogy egyes történészi vélemények szerint nem így volt, az első görög érmék csak Pheidon király
után készültek.
12 Az átváltási arány később 1:10-ről 1:16-ra változott.
13 Kezdetben a császárság formálisan fenntartotta a köztársaság intézményrendszerét (principatus időszaka), ezt az i. sz. III. század
végén váltja fel a nyílt egyeduralom, a dominatus intézménye.
14 A korabeli leletek alapján azonban a súlyrendszerbe illeszkedő bronztárgyak csak a formájukat utánozták a használati tárgyakat, a
kés alakú árupénzek vágóeszköz gyanánt aligha voltak használhatók.



2.3 Pénzügyek a kora-középkori Európában
A Nyugat-római birodalom gazdasági rendszere – magával a birodalommal együtt – a IV. – V. századi népvándorlásokkal összeomlott. A hódító-vonuló barbár népek fejletlen termelési, kereskedelmi kultúrával érkeztek, és bár kezdetben a római gazdasági rendszer több elemét (pl. részleteiben az adórendszer) átvettek, az új világban ezek fokozatosan elsorvadtak. A jogi biztonságot nyújtó központi államalakulat eltűnt, a korai feudális berendezkedésű államok megjelenése majd gyors bukása olyan környezetet teremtett, ami szinte teljesen eltörölte a korábbi évszázadok fejlődését. A birodalom romjain megmaradt lakosságnak ismét főként önellátásra kellett berendezkednie, amivel együtt járt, hogy a kereskedelem a korábbi szint töredékére esett vissza. Mindez másodlagos hatásként a városok hanyatlását is magával vonta – specializáció hiányában, önellátásra törekedve a lakosság döntő többsége visszatért a földműveléshez, a városok sok helyen szinte teljesen elnéptelenedtek.
Ebben a környezetben a pénzforgalom is radikálisan csökkent, de természetesen nem szűnt meg végleg. Mint láttuk, a Római Birodalom egységéhez évszázadokig jelentősen hozzájárult a központi pénzkiadás. NyugatEurópában a birodalom bukása után szerveződött, gyengén központosított, kezdeti feudális Frank állam ezt a vívmányt nem tudta átvenni, számos érmeverde létesült, ahol teljesen önálló pénzkiadást folytattak. A pénz szerepe így megváltozott – átfogó, globális fizetőeszköz helyett inkább helyi jellegű szerepet kapott, illetve a jelentősen lecsökkent, de azért működő külkereskedelemhez használták. A Római Birodalomban korábban üldözött, majd Diocletianus császár után hivatalosan is államvallássá tett kereszténység a korszakban megerősödött, 756-ban hivatalosan is létrejött az Egyházi Állam, amely a világi hatalmakhoz hasonlóan saját pénzverést folytatott, általában pénzláb-meghatározás nélkül. Az első barbár királyságok római mintára folytatták a pénzkiadást, főként aranypénzeket verettek. Az arany viszont rohamosan fogyni kezdett. Az összesített európai külkereskedelmi mérleg ugyanis – főként keleti luxuscikkek behozatala miatt – tartósan passzívvá vált, azaz az arany kiáramlott, ebben az időszakban pedig Nyugat-Európában csak alig akadt utánpótlást biztosító bányavidék. A monetáris ügyek reformjára a Frank Birodalomban a Karoling dinasztia idején került sor. Kis Pippin (714-768) és fia, Nagy Károly uralkodó (742-814) teljesen átalakította lényegében létrehozta – az önálló frank pénzrendszert. Az új rendszerben – összefüggésben az aranykészletek csökkenésével – ezüstalapú valutát hoztak létre. A központosított érmekibocsátás érdekében a pénzverdék számát jelentősen lecsökkentették. Ezzel együtt törvénybe iktatták a pénzlábat, mely szerint 1 karoling font ezüst (itt is kb. 400 gramm) 20 sou-t, (azaz 20 schillinget) ért, 1 sou pedig 12 dénárral (pfennig, penny) volt egyenlő. Ebben a rendszerben forgalmi pénzként csak a dénár jelent meg, a sou – amely név a latin solidusból eredeztethető – ekkor még csak elszámolási egység volt. A korszak pénzforgalmi viszonyait tekintve ez a modell évszázadokig megfelelőnek bizonyult, nagyobb értékű ezüstpénzek csak a XII. századtól kerültek forgalomba, aranypénz pedig a XIII. század közepén terjedt el újra. Ez a háromlépcsős, 1 font = 20 schilling = 12 dénár rendszer több országban meglehetősen sokáig hivatalos maradt – Nagy-Britanniában csak az 1971. február 15-én életbe lépett valutareformmal törölték el.
A pénz értékét Európában így helyreállították, de a kereskedelem nem, pontosabban csak nagyon lassan indult fejlődésnek. A korai, önellátó jellegű feudális társadalmakban nem csak a jobbágy, hanem kezdetben a földesúr sem akart pénzt felhalmozni – szükségleteit jobbágyai munkáján keresztül, azok természetbeli adójával elégítette ki. Ilyen körülmények között a felesleg termelése, piacok kialakulása csak nagyon lassan indulhatott meg. Az aranynak pedig főként az ősi funkciója éledt újjá – dísz- és kegytárgyakat, ékszereket készítettek belőle, vagy templomok és paloták díszítéséhez használták.
A lassú fejlődésnek óriási lendületet adtak a XI. századtól a keresztes hadjáratok,15 amelyek újra megnyitották az iszlám által elzárt utat kelet felé. A keresztes lovagok európai szemmel nézve hatalmas



területeket vontak ellenőrzésük alá, nyomukban lassan megjelentek a vállalkozó kedvű kereskedők, szerencsét próbálók is. A hadsereg ellátására, az utánpótlás biztosítására csak tengeren nyílt lehetőség, ami komoly szervezést igényelt. Az első keresztes hadjárat sikerei nyomán több keresztény fejedelemség és királyság alakult közel-keleten, melyek a harcok befejezése után is fenntartották az élénk áruforgalmat az anyaországgal. A hódításokkal nagy vagyonra, sok földre szert tett keresztes lovagok a közel-kelet termékeit hazaküldték, cserébe pedig hazájuk árucikkeit szállíttatták az ismét biztonságossá tett kereskedelmi utakon. A nagyobb távolságok, és a korábbihoz képest hatalmas árumennyiség miatt a kereskedelem hamarosan erősebb szervezetekbe tömörült, hiszen a kockázat kezelése közösségileg előnyösebb volt. És a nagy tételekben folyó távolsági kereskedelem megjelenése több szempontból új, addig szinte ismeretlen helyzetet teremtett, megoldandó problémákat vetett fel.
Kockázatos volt például magának a kereskedőnek a munkája – az áru elveszhetett, vagy a hosszú, többhónapos utak alatt a kereskedőt könnyedén kirabolhatták. A kereskedőnek elvben két dolgot kellett szállítania: árut és pénzt. Az áru szállítását természetesen nem lehetett elkerülni, de hamar felmerült, hogy feltétlenül szükséges-e a pénz közvetlen forgalma? Vagy másik példát nézve, vállalkozó kedvű földbirtokosok gyakran éreztek kedvet, hogy beszálljanak a nagy haszonnal kecsegtető kereskedelembe. Birtokaik jövedelme biztos volt, de csak lassan jutottak hozzá, egyszerre lett volna szükségük nagyobb összegre. Mit tehettek ekkor?
Hosszú idő után tehát újra jelentkezett igény pénzügyi műveletekre, kibontakoztak a pénzügyi közvetítés középkori elemei.
Mint láthattuk, a pénzügyi közvetítő rendszer legklasszikusabb eleme a bankármesterség. Az ókori bankárok pénzváltással, valamint a pénz vagy nemesfém megőrzésével foglalkoztak, hitelnyújtással csak nagyon korlátozottan, a betétes engedélyével. Utóbbi azt jelentette, hogy az átvett pénz, nemesfém gyakorlatilag csak értékmegőrzésre került a bankárhoz. A középkorban már lényegesen több műveletre volt igény, mint az ókorban.
A fent említettek alapján megjelentek a korai európai pénzhelyettesítők. Nem kell feltétlenül ugyanis magánál hordott, likvid pénzzel rendelkeznie annak, aki vásárol – elegendő elismernie tartozását valamely írott, behajtható formában. Természetesen, aki elismervényért árut ad, valamely kockázatot felvállal – hiszen lehetséges, hogy az adós később sem lesz képes vagy nem akarja kifizetni adósságát. A kibontakozó kereskedelem azonban igazolta, hogy ez a modell működőképes. Bármilyen csábító volt is egy darab papír átadásával áruhoz jutni, majd nem kifizetni az adósságot, mindenki tudta, hogy ezt csak egyszer, de legalábbis nagyon kevésszer lehet megcsinálni. Ha valakinek egyszer rossz híre ment, az soha többé nem tudott visszatérni a kereskedők közé, de még a társadalom is kivetette – annyira jó üzletet nemigen lehetett a lopott áruval csinálni, hogy ez megérje.
A megjelenő értékpapírok két fő funkciót szolgáltak. Szolgálhattak megszabott időpontban behajtható fizetési ígérvényként – azaz váltóként – abban az esetben, ha valakinek nem volt éppen pénze, de bizonyos határidőig pénzhez tudott jutni. Vagy lehetett a biztonságosabb és kényelmesebb kereskedés eszköze. Például ha egy kereskedő egy közel-keleten letelepedett, de európai birtokokkal is rendelkező lovagnak árut adott, könnyen lehetett, hogy az cserébe nem pénzzel fizetett, hanem egy névre szóló elismervénnyel, amelyet a kereskedő európai útja során a lovag birtokain más, ott termelt árura válthatott. Mindenki jól járt, megkapta amit akart – és nem volt szükség, illetve csak a különbözetek kiegyenlítésének erejéig volt szükség készpénzforgalomra.
Ezeknek az értékpapíroknak alapvető tulajdonsága forgalomképes jellegük. Ha valaki rendelkezett egy váltóval, viszont a határidő előtt szüksége támadt készpénzre, úgy a váltót eladhatta egy harmadik személynek, természetesen alacsonyabb áron, mint amennyit a lejáratkor kapott volna érte. A középkori bankárok, bankok erre a műveletre is kiterjesztették tevékenységüket – egy váltó határidő előtti átvételét nevezzük leszámítolásnak.
A fenti pénzügyi műveletek egy részéhez nem szükséges, más részéhez elengedhetetlenül szükséges pénzügyi közvetítő elem, azaz bank működése. A középkori bankárok természetesen már nem egyszerű kis



asztal mögött végezték munkájukat – a növekvő pénzforgalomnak köszönhetően vagyonossá, nagy szervezetek igazgatóivá váltak.
Nyugat-Európában a késő középkori időszakra az árutermelés szerkezete teljesen megváltozott, az önellátást ismét a szakosodott termelés váltotta fel – a technikai fejlődésnek is köszönhetően már jóval nagyobb volumenben, mint korábban. Mivel a javak nagy mennyiségben készültek már, nagy mennyiségek érkeztek különböző import utakon a kikötőkbe, városokba. A kereskedelem ilyen mennyiségeknél már messze túllépte a hagyományos piaci környezetet – újabb lépésként kialakult az a piac, ahol az üzletek már az áru jelenléte nélkül köttettek meg. Ezt hívjuk tőzsdének, a „piacok piacának”. A tőzsdén a világ legkülönbözőbb pontjaiból érkezett kereskedők jelentek meg, akik sokszor egzotikus luxuscikkek (pl. selyem, fűszer) máskor európai mércével teljesen köznapi mezőgazdasági tömegtermékek (pl. gabona, bor) nagyobb mennyiségeivel kereskedtek. Ezek a készletek nem voltak jelen az üzletkötéskor, valahol raktározták őket, vagy még úton voltak a szállítóhajóban, esetleg – erre is lehet példa! – még nem is álltak rendelkezésre, mert még aratás, vagy éppen gyártás előtt voltak. A tőzsde nem csak az áru távollétében, de még hiányában is lehetőséget biztosított a kereskedésre.
Az első, napjaink fogalmában tőzsdének tekinthető piac a mai Belgiumban, Brüggében volt, a „van der Burse” házban, illetve előtte találkoztak a kereskedők. Napjainkban a „börze” szó ennek emlékét őrzi. Kifejezetten tőzsde céljára az első épület Antwerpenben épült, 1531-ben. A tőzsde megjelenése szükségszerűen magával vonta a spekuláció megjelenését is – azaz valamely áru beszerzését abból a célból, hogy nagyobb összegért értékesíteni lehessen a jövőben. Az első spekulációkat hamar követték az első spekulációs robbanások is. A tőzsdei üzletelés hagyományos rendje a XVII. századra lényegében kialakult, ezt követően a fejlődés főleg a tőzsdék, a tőzsdén kereskedők számának növekedését jelentette. Természetesen a XX. század rohamos informatikai fejlődése az üzletelés folyamatát részben átalakította, de a lényegi elemek változatlanok maradtak.
15 Az első keresztes hadjáratot 1095-ben a clermonti zsinaton hirdette meg II. Orbán pápa



3. Magyarország gazdaságtörténete a kezdetektől
1950-ig



3.1 Gazdálkodási élet az Államalapítás előtt
A magyarság – mint az a finnugor őshaza elmélet alapján ismeretes – az urali népek közé tartozik. Az egységes népcsoport felbomlása a szamojédok őseinek keletre vándorlásával az i. e. 4. évezredben kezdődött, az i. e. 3. évezredben a nyelvi közösség is megszűnt. Az ezután következő évszázadokban a finnugor népből folyamatosan váltak ki népcsoportok, melyek egy része nyugatra, más része keletre vándorolt. Az ugorok melyek a magyarság elődeit is magában foglalták – az Uraltól keletre, az Ob-Irtis-Tobol folyók vidékén telepedtek le.
A gazdálkodási élet kezdetei ebben az időszakban, az i. e. 2. évezred idején alakultak ki. A finnugorok alapvetően csak halász-vadász, gyűjtögető életmódot folytattak, az ugorok – feltehetően déli népekkel való kapcsolatok révén – elsajátították a földművelés és az állattartás alapjait, ezzel áttértek a termelő gazdálkodásra. A mezőgazdasági termelés megindulása – amelynek létét az egykori települések feltárásakor talált eszközök, gabonamagvak is igazolják – természetesen magával vonta a termelőeszközök (ásóbot, faeke) megjelenését is.
Szintén erre a korszakra tehető a fémművesség megjelenése, kőeszközök helyett fokozatosan bronzeszközök használatára tértek át.
Az i. e. 2. évezredben az ugor népek felbomlottak, és egy részük vándorlásnak indult. Ennek oka vitatott, de feltehetően éghajlati változásokkal magyarázható, ugyanis a klíma ekkor szárazabbá vált, ami az élelemszerzést vagy az élelemtermelést nehezebbé tette. Az északi ugorok észak felé indultak, míg a délebben élők megpróbáltak alkalmazkodni az új körülményekhez – a termelő életmód ezt már lehetővé tette. Az i. e. 1. évezred elején újabb éghajlati változás történt, a száraz korszakot hidegebb, csapadékosabb váltotta fel. A magyarok (ősei) ekkor váltak ki végleg a déli ugor népcsoportból, és dél, illetve nyugat felé vándoroltak. Az i. e. V. században letelepedtek a Volga és a Káma folyók környékén, ahol mintegy ezer évet töltöttek (ezt a területet, amelyen a mai Baskíria helyezkedik el, nevezte el Julianus barát 1235-ben Magna Hungariának). A letelepedés lehetővé tette a mezőgazdasági termelés fellendülését, amely a vándorló életmód alatt nem fejlődhetett. Ugyanakkor jellemzővé a legeltető állattartás vált, mivel a kor kezdetleges gazdálkodási rendszerében – a nem kis mértékben a mezőgazdasági termelőeszközök fejletlen jellege miatt – az állattenyészés jóval jövedelmezőbb volt a növénytermesztésnél.
Az állattartás dominanciája meghatározta a szálláshelyek elhelyezkedését is. A nomádok a telet általában a folyók mellett töltötték, itt könnyebb volt az állatok vízzel, táplálékkal való ellátása. Tavasszal a lakosság tábort bontott, és elfoglalta – pontosabban végigjárta – a nyáron gazdag legelőhelyeket. Ha egy kimerült, tovább álltak, ekkor még a földterületek bőségesen rendelkezésre álltak.
A csapadékosabb tájak az állattartás szempontjából mindenképpen előnyösebbnek számítottak, mivel a legeltetéshez – illetve az állatok itatásához – lényegesen kevesebb utat kellett megtenni. A szárazabb vidékek nem kedveztek a nomád állattartásnak, egy esetleges aszály pedig súlyos csapást jelentett, mivel az állatállomány jelentős része elpusztulhatott. Bár a gazdálkodás alapja így meglehetősen bizonytalan volt, kedvező esetben mégis felhalmozódhatott egy-egy család tulajdonában nagy állatállomány. Ez a korábbi közösségi társadalom felépítésének, alapszabályainak végét is jelentette: már nem közösségi tulajdon volt, hanem magántulajdon. A lassan bomlásnak induló törzsi-nemzetségi társadalom vagyoni különbségei – amely jóval később a feudális társadalmi berendezkedésben is tükröződött – ekkor kezdtek kialakulni.
A nomád állattartás közvetve a törzsek, nemzetségek katonai erősödésével is járt, mivel a legelőket, az állatállományt folyamatosan védelmezni kellett a portyázók ellen.
Az i. sz. III. századtól ismét jelentős népvándorlás zajlott le, melynek során Belső-Ázsiából nomád népek vándoroltak nyugat felé (hunok, avarok, türkök, kazárok). Emiatt a magyarok is nyugatra vonulni kényszerültek,



az V. század körül Levédiában16 telepedtek le, majd a VII. század körül Etelközbe (a Don folyó vidéke, a mai nyugat-Ukrajna és Moldva területe) vonultak. A keletről érkező nomád hódítók a kor viszonyaihoz képest erős katonasággal rendelkeztek, és több nép birodalmat alapított, amelyekkel a magyar törzsszövetség is szoros kapcsolatba került. Ezek közül ekkor legerősebb a Kazár Birodalom volt, amely befolyását erősen kiterjesztette a magyar törzsekre. Ennek a befolyásnak jellemző példája a hatalmi berendezkedés, azaz a kettős fejedelemség átvétele volt. A kettős fejedelemségben a szakrális tisztelet övezte, de valós hatalom nélküli főfejedelem a „kende”, a hadsereg parancsnoka, egyben a kormányzói feladatok ellátója – azaz a hatalom tényleges birtokosa – a „gyula” volt.
A Don vidékén a magyarság egyre jelentősebb része földművelésből élt, ebben az időszakban meglehetősen sokan tértek át erre a gazdálkodási formára – főként elszegényedett pásztorok, kevés állattal rendelkezők választották kényszerűségből a növénytermesztést. A termelt gabona fajtáját a termelőeszközök technikai szintje is erősen befolyásolta. A kezdetben jellemző kölest később – az ágyeke megjelenésével – felváltottal illetve kiegészítette a búza, árpa termesztése is. A vonóerőt ökrök biztosították. A szántás fejlődése növelte a termelt mennyiséget, ami biztosabbá tette a megélhetést.
Az Etelközi tartózkodás viszonylag rövid volt, mivel a IX. század második felében keletről a besenyők folyamatosan támadták a magyarok szálláshelyeit. A Kárpát-medencébe vonulást, azaz a honfoglalást a törzsszövetség – amelynek ekkor hét magyar, és három kabar törzs volt tagja – emiatt határozta el. A bevonulásra – az általánosan elfogadott történelmi szemlélet szerint – 895-ben került sor.
A Kárpát-medence birtokba vétele rövid idő alatt lezajlott, az itt élő népeket meghódították a magyar törzsek. A honfoglalók lélekszáma vitatott. A leggyakrabban idézett elmélet szerint – mellyel kapcsolatban az utóbbi években több kritika merült fel – a Kárpát-medence mintegy 600 ezer embernek lett az otthona 895 után, ebből a magyarok lélekszámát 400 ezerre, a korábban itt élő lakosok számát 200 ezerre lehet becsülni.
Az Ural hegységtől a Kárpát-medencéig tartó hosszú út – mint láttuk – a gazdálkodás szempontjából is sok változást hozott. A honfoglaló magyarok nem voltak tisztán nomádoknak tekinthetők, mivel ismerték és a földművelést, és ekkor már sokan ezen a gazdálkodási formán keresztül biztosították megélhetésüket.
A mezőgazdasággal összefüggésbe hozható szavak jelentős része jövevényszó, főként az etelközi tartózkodás idején került át a magyar nyelvbe (általában a mezőgazdasághoz kapcsolható nevek, így árpa, búza, tarló, boglya, eke, szérű, stb.). A török befolyást összesen mintegy 250 szó átvétele is bizonyítja.
A vándorló nomád életformához illeszkedett az állatállomány összetétele, hiszen a jószágok egy része nem volt képes lábon nagyobb távolságokat megtenni. A vándorlások idején a főbb állatok a ló, a juh, a kecske, a szarvasmarha voltak, a letelepedést követően kezdett a sertés és baromfiállomány is gyarapodni. A Kárpátmedence alapvetően kedvezett a letelepedett életformának, mivel az itteni csapadékosabb klíma kisebb területen is lehetővé tette az állattartást. A talaj mezőgazdasági termelésre is alkalmas volt, az itt élő szláv őslakosság pedig értett – vélhetően a magyar törzseknél fejlettebb szinten – a földműveléshez.
A honfoglaló magyar törzsek bomló nemzetségi társadalmat alkottak, melyben az emberek szélesebb rokoni közösségekben éltek. A törzs- és nemzetségfők a rokoni közösségek gazdagabb tagjai voltak, a lassan kialakuló feudális szemléletnek megfelelően örökletesen töltötték be „tisztjüket”. A vagyont ebben az időszakban továbbra is főként az állatállomány testesítette meg, mert a földhasználatban még nem volt ismert a magántulajdon. Ugyanakkor a vagyonosok nagy földterületeken folytathattak termelést, ahol a munkaerőt elszegényedett közszabadok, illetve – főként a meghódított területek őslakosságából álló – szolgák biztosították. Vagyon szerinti felosztásban a következő réteget a tehetősek, a harmadikat pedig a szegény közszabadok csoportja adta. Utóbbiak általában egyre nagyobb függőségi viszonyba kerültek, melynek végén lényegében elveszítették szabadságukat.
A magyar fejedelemség – amely legkésőbb 904-ben, Kurszán kende halálával megszűntette a kettős fejedelemség intézményét – a X. század első évtizedeiben még nem volt szervezett államnak tekinthető. A keleti



határon folyamatos védelemre szorítkozott a támadások ellen, nyugat felé viszont kalandozó hadjáratokat szervezett. A kezdeti sikereket – melyek a nyugaton addig ismeretlen harcmodorral voltak összefüggésben vereségek követték. A merseburgi (933), majd az augsburgi (955) csatavesztések után a magyar portyázások ideje végleg lejárt. Géza fejedelem (972-997) belátta, hogy a megerősödő Német-római Birodalom,17 illetve a Bizánci Birodalom felmorzsolhatja a Kárpát-medencei magyarságot, emiatt megkezdte a fejedelemség nyugati feudális mintára történő átszervezését, lényegében azt a folyamatot, amit államalapításnak nevezünk. Ennek fontos eleme volt a nyugati kereszténység felvétele, amelynek révén a magyarság az európai civilizációhoz kapcsolódott.
Az államszervezés hosszú feladatának nagyobbik része azonban Géza fejedelem fiára, Istvánra (pogány nevén Vajkra) hárult. Az államalapítás egyik legfontosabb momentumára, István királlyá koronázására 1000 karácsonyán (vagy 1001. január 1-én) került sor. A királyság létrehozásával a nyugati államok elismerték Magyarországot a keresztény Európa részének.
István nyugati mintára szervezte meg az állam- és közigazgatást. A király után a legnagyobb közjogi méltóság a nádorispán lett, aki a király távollétében bíráskodhatott, illetve az uralkodói jövedelmek kezeléséért lett felelős. Az ország területét megyékre (vármegyékre) osztották, melynek élén az ispán állt. Mivel az államalapítás elválaszthatatlan volt a kereszténység felvételétől, az egyház, az egyházi közigazgatás megszervezése is ekkor történt – István tíz püspökséget hozott létre, és bevezette az egyházi tizedet, azaz dézsmát, mint általános adófajtát.
Az államalapítás magával vonta a földmagántulajdon fogalmának megjelenését, a nyugati hűbéri rendszertől eltérő, de mégis feudális államszervezet felépítésébe illeszkedő módon. Magyarországon a földbirtokkal a király egy-egy híve katonai vagy egyéb szolgálatait jutalmazta, azaz az adományt nem kötötte feltételhez. Az új tulajdonos ugyanakkor nem rendelkezett teljesen szabadon a kapott földdel, az törzsközösségi hagyományok szerint a földet eladni, tovább ajándékozni nem tudta – amennyiben a tulajdonos nem rendelkezett leszármazottal, sem vele egy nemzettségbe tartozó rokonnal, a föld visszaszállt a király tulajdonába. Ezt a hagyományt véglegesen Nagy Lajos király uralkodása alatt, 1351-ben emelték törvényi szintre, ez az ősiség törvénye.
Az államalapítás, feudális berendezkedés törvényi alapjainak megteremtése után természetesen hosszú időnek kellett eltelnie, hogy a társadalom egésze az új rendbe illeszkedjen. A korábbi közösségi jószágokat csak fokozatosan – a XIV. századig bezárólag – osztották fel.
A korai Árpád-korban az ország legnagyobb földbirtokosa a király lett, lényegében az összes ismert földterületre kiterjedően. Ez a földterület a fejedelmi család régi javaiból, az ellenálló (pogány) törzsfőktől és nemzetségfőktől elvett földekből állt. Kétféle királyi birtoktípus jött létre, az egyikbe az udvari uradalmak tartoztak, ezek feladata az udvartartás élelmiszerrel történő ellátása, kiszolgálása volt. A másik típus katonai alapon szerveződött, ezek voltak a királyi várak, és a környező földterületek. Itt éltek a katonák, a királyi hadsereg, valamint természetesen az ezeket kiszolgáló földművesek.
A kora Árpád-kori társadalom két nagy csoportja a közszabadok és a lényegében rabszolgáknak kezelt szolgák. A közszabadok között – mint láttuk – már az államalapítás előtt nagyobb vagyoni különbségek alakulhattak ki, ez a folyamat a XI. században fokozódott. A gazdag közszabadok nagy földbirtokkal rendelkeztek, egy vagyoni szint felett már lényegében együtt irányították a királlyal az országot. A szegények viszont fokozatosan elveszítették függetlenségüket, kénytelenek voltak valamely földesúr, azaz gazdag közszabad birtokára letelepedni. Ez a folyamat is természetesen fokozatosan ment végbe – független közszabadok végleg csak a XIV. században tűntek el. A földesúri területen letelepedett közszabad földet kapott, ezért a földesúr cserébe feudális szolgálatokat (robotmunka, adóként terméshányad átadása, szállítás, esetleg katonáskodás) várt el – azaz a klasszikus földesúr-jobbágy viszony alapjai így alakultak ki.
A függetlenségüket lassan elveszítők jogi helyzete aszerint alakult, hogy milyen birtokon találtak megélhetést. A magánföldesúri birtokon megtarthatták szabadságukat, vagyis szabadon elköltözhettek. Királyi



és egyházi birtokokon nem így volt, „Propriusz” (szó szerinti jelentés szerint: saját) helyzetűvé váltak, vagyis az uralkodó ill. az egyház „tulajdonába kerültek, csak engedéllyel költözhettek.
A szabadok mellett másik társadalmi csoportot a szolgák alkották. Ez mai fogalmaink szerint rabszolga kategória volt: lényegében vagyontárgyaknak számítottak, adták-vették őket – ha valakinek pl. megölték a szolgáját, a jog szerint az árát kellett csupán megtéríteni.
17 A Német-római Birodalmat I. Ottó alapította 962-ben.
16 A terület Levedi törzsfőről, fejedelemről kapta a nevét.



3.2 A korai Árpád-kor gazdasága
A mezőgazdaság ebben a korszakban – mint a korai feudális államokban általában – kiemelkedő jelentőséggel bírt. Az állattartás szerepe a XI. – XIII. században fokozódott, mind a gazdag szabadok (későbbi nemesség) gazdaságaiban, mind a szegény szabadok (későbbi jobbágyság) tenyésztettek haszonállatokat. A nomád időszak vándorló, teleltető legeltetési módja a letelepedéssel megszűnt, de a XI. században még mindig a szilajtartás a jellemző, emiatt az állatállomány szaporulata még viszonylag alacsony. Az Árpád-korban a növénytermesztés szerkezete lassú átalakuláson megy át. A honfoglalást követő alacsony népsűrűség miatt kezdetben bőségesen volt szabad földterület, így vadtalajváltó gazdálkodás folyt, azaz egy földterületet addig használták, amíg az – legfeljebb 2-3 éven belül – ki nem merült, ezután valamivel arrébb vándoroltak, területet váltottak. A szervestrágyázás földjavító hatása ekkor már ismert volt, így a kimerült területre ráengedték az állatokat – azaz az állattenyésztés elválaszthatatlan volt a növénytermesztéstől. Ez a módszer természetesen csak részben tette lehetővé a letelepedést, mindig a művelt területek közelébe kerültek át a lakóházak, melyek ekkor még részben földbe ásott építmények voltak. Szabályozott talajhasználatra a XIII. század során tértek át.
A földesúri mezőgazdasági üzem – figyelembe véve a római korhoz képest fejletlen áruforgalmi és pénzviszonyokat – főként önellátásra rendelkeztek be. A mezőgazdasági üzemet ekkor praediumnak hívták, ami voltaképpen földesúri (illetve kezdetben egyházi vagy királyi) házi gazdaság. A praediumhoz többféle földterület tartozott, viszont eleinte mindegyik közvetlenül a tulajdonos kezelésében állt. A praedium összes munkáját szolgák végezték, akiknek nem volt saját földjük, nem gazdálkodtak önállóan. A munkáért cserébe a földesúr élelmet, használati jószágokat (pl. ruházat vagy szerszámok) biztosított számukra.
Ez a termelési forma a XI.-XII. századra fokozatosan megszűnt illetve átalakult, mivel a földbirtokosok felismerték, hogy a szolgák munkája hatékonyabb, ha a földesúri kötelező munka mellett saját használatra földet kapnak. Ez a használat a feudális rendben tartós maradt, a földesúri tulajdon fenntartása mellett szolgai, jobbágyi családon belül örökíthető volt. A termőföld tulajdona, vagy legalábbis jogilag erősen védett tartós használata jelentős személyes érdekeltséget eredményezett – ez a jelenség még a XX. században is meghatározó volt a magyar agrártársadalomban. A földhasználatért cserébe – amely ebben az időszakban akár a vagyonosodást is lehetővé tehette – a jobbágyok különböző formákban megjelenő díjtételekkel, adókkal tartoztak. Ezeket egységes néven „terragium”-nak nevezték. A kezdeti feudális időkben a földesurak adóként főként terméshányadot szedtek be, illetve kötelező mezőgazdasági munkára, azaz robotra, és szállításra, azaz fuvarra kötelezték szolgáikat.
Az utóbbiakra azért volt szükség, mert a föld egy része (legtöbb helyen nagyobbik része) földesúri terület maradt, ezt a földet nevezték allódiumnak.
Az ipar ebben a korszakban még fejletlen volt, bár iparosok már a honfoglalók között is éltek (pl. kovács, szűcs, ötvös, fegyverkészítők). Csak nagyon kevés mesterember élt kizárólag ipari tevékenységéből – általában egy földesúrtól szolgálati földet kaptak, mely így biztosította megélhetésüket, csupán a mezőgazdasági tevékenységük mellett űzött kézműves ipari termékeikkel adóztak.
Az önellátó profilú feudális gazdálkodás csak korlátozottan tette lehetővé a kereskedelem, a pénzgazdálkodás fejlődését, ugyanakkor a korszakban már létezett külkereskedelem is. Az államalapítást követően Magyarország főként észak-európai országokkal, valamint a Kijevi Nagyfejedelemséggel, és a Bizánci Birodalommal tartott fenn erősnek mondható kereskedelmi kapcsolatot. A főbb magyar külkereskedelmi termékek természetesen főként mezőgazdasági portékák voltak: gabonafélék, bor, méz, illetve szarvasmarha, állatbőr. Ezek mellett a könnyen hozzáférhető ásványkincsek is kiviteli cikkek voltak (ezüst, vas). A belkereskedelem az önellátó profil illetve a gyengén szervezett árucsere miatt lényegesen fejletlenebb volt. A



belső árucsere fő fórumai a helyi piacok voltak, nagyobb vásárokat hetente tartottak. Utóbbiak szervezése hosszú idáig királyi privilégium volt – csak királyi birtokokon tarthatták, természetesen árusítási illeték mellett. A piaci vámok kezdetben az uralkodót illették, később – a királyi kincstár folyamatosan jelentkező pénzügyi zavarai miatt – megindult ezek elzálogosítása, szolgálat fejében történő elajándékozása is.
Az árucsere eszközének, a pénznek használata az önellátó profil dominanciája miatt csak lassan terjedt el. Az első érmék ugyanakkor már Szent István idején megjelentek, az első dénárokat közvetlenül megkoronázása után forgalomba helyeztette. Az államkincstár anyagi zavarait egyértelműen jelző pénzrontás Magyarországon a XII. századtól jelenik meg.
A királyi jövedelmeknek a feudalizmus idején két fő típusát különböztetjük meg. A domaniális jövedelmek a királyi birtokok hozamából származik, kezdetben sokszor nem pénz, hanem az udvartartás igényeit kielégítő mezőgazdasági termékek és iparcikkek formájában folyik be. A regálé jövedelmek a bevételek azon fajtái, amelyek királyi felségjog alapján jártak az uralkodónak. Ezek általában vámok, adók, illetékek formájában jelentkeznek, így pl. pénzverési, bányászati, és mindenféle vámszerű jövedelmet szoktunk ide sorolni. A természeti gazdálkodás viszonyai között a királyi bevételek oroszlánrésze domaniális jövedelem volt, a regálék a XII. századtól kezdenek teret nyerni. Ebben az is jelentős szerepet játszott, hogy a királyi földterületek jelentős részét ekkorra már eladományozták. A földterület csökkenésével a királyi hatalom is fokozatosan gyengült.



3.3 Változások a XIII. századtól
A XIII. század jelentős gazdasági változásokat hozott, melyet lényeges társadalmi változások is kísértek. Ebben az időszakban, 1241-ben érte az országot történelmünk egyik legnagyobb csapása, a tatárjárás – az okozott pusztítás mértéke közismert, a lakosság mintegy 15-20%-a, más becslések szerint mintegy 50%-a elveszett. Ez minimálisan 400 ezer, rosszabb esetben több mint milliós veszteség volt. Ezt az emberveszteséget az ország azonban viszonylag hamar kiheverte, részben a természetes szaporulat, részben a betelepülések következtében. Változott a településszerkezet is – a korábbi praediumok vagy faluvá fejlődtek, vagy elnéptelenedtek. A falvak ekkor nem voltak nagyok, 10-15 háztartással rendelkeztek.
A században jelentősen megváltozott a társadalom felépítése, lényegében eddigre szűntek meg az ősközösségből örökölt viszonyok maradványai is. A feudális rendnek megfelelően kialakult a nemesség és a jobbágyság.
A kiváltságokkal rendelkező nemesség több társadalmi csoportból jött létre, a módosabb vagy kimondottan gazdag közszabadokból, és a király közvetlen környezetébe tartozó, hadviselő királyi szerviensekből. Ez a két csoport annyiból közös jogi helyzetben volt, hogy felettük a király bíráskodott.18
Az egységes jobbágyság a földesúri birtokok számának és területének növekedésével alakult ki. A királyi birtokok eladományozásával a magánbirtokosok gazdálkodása vált dominánssá, ezeken gazdálkodás pedig mint láthattuk – hamar lebontotta a régi praediumok rendszerét, azaz nem rabszolgamunkával, hanem terményhányadot fizető és robotmunkát végző önálló gazdálkodókkal került az allodiális föld a továbbiakban megművelésre. A jobbágyok felett a földesuruk bíráskodott, ez a közismert úriszék intézménye. Ha az úriszék pallosjoggal is kiegészült, akkor a földesúr akár halálos ítéletet is hozhatott.
A mezőgazdaság természetesen a termelés szerkezeti adottságain kívül másban is változást, fejlődést mutatott. A termelési volumen jelentősen növekedett, köszönhetően annak, hogy egyre több területet vontak be a termelésbe (általában természetátalakító tevékenységgel), valamint fejlődött a mezőgazdasági technika is. Változott a földművelés illetve pihentetés módja is, a vadtalajváltás helyébe a nyomásrendszer lépett, azaz a földterület egy részét meghatározott rend szerint mindig pihentették. Ha a pihentetett területet nem szántották fel, a neve parlag volt, fejlettebb változatában felszántották, ekkor ugar volt a neve.
Az ipari tevékenység is jelentős változáson ment át. Egyik fontos termelési ágazat, a bányászat szintén a XIII. században honosodik meg.19 A fejlődést több, elsősorban a Német-Római Birodalomból hozott technikai újítás tette lehetővé. Így pl. megoldották a víztelenítés kérdését, éppen vízenergiával működő emelőszerkezet segítségével.
A kereskedelem fejlődése az iparűzők számára lehetővé tette, hogy megélhetésüket csak az iparból biztosítsák. Ez pedig a városok fejlődését eredményezte, ugyanis az iparűzők beköltöztek a városokba. A mesteri iparűzés elterjedése magával vonta a céhek megjelenését, melyek közül az elsők a XIV. században jöttek létre. A céhek voltaképpen érdekvédelmi, kamarajellegű szervezetek voltak, egy-egy település (vagy nagyobb terület) kézműveseit védték a külső konkurenciával szemben.
18 Természetesen a király nem tehette meg, hogy az összes vitás-peres ügyben maga bíráskodjon, a nemesi rend egyetértésével ezt a
feladatot több más nagyrangú tisztséget viselő főnemes is elvégezhette (nádor, országbíró, stb.
19 Természetesen gyepvasércet vagy földfelszínhez egészen közel lévő egyéb érceket korábban is termeltek és feldolgoztak, itt a
mélyebb műveléses bányászatról van szó.






3.4 Gazdaság a vegyesházi királyok idején (1301-1526)
Az Árpád-ház kihalását (1301) követően évtizedes, belharcokkal tűzdelt interregnum köszöntött Magyarországra, amely Anjou Károly Róbert (Caroberto) trónra kerülésével ért véget.20 A tartományurak leverése, hatalmának megszilárdítása után rögtön hozzálátott az államháztartás átszervezésének. A feudális középkorban természetesen nem létezett gazdaságpolitika vagy gazdaságfilozófia, az állami bevételek és kiadások alakítása meglehetősen egyszerű alapokon nyugodott, az állam a gazdasági folyamatokba minimálisan (ha egyáltalán) avatkozott csak be. A gazdaságirányításnak szinte csak egy elemét – igaz, talán legfontosabb elemét – tartották az uralkodók kézben, a pénzpolitikát, erre főként az érmekibocsátási monopólium adott lehetőséget.
A XIII.-XIV. század ezen a téren is gyökeres változásokat hozott. Ekkorra ugyanis a földbirtokok tulajdonszerkezete a korai Árpád-korhoz képest a hűbéri adományozások miatt jelentősen átalakult. Bár ebben a korszakban még mindig tekintélyes birtokvagyon volt királyi tulajdonban – Károly Róbert a túlerősödött tartományurak leverésével sok területet vissza is szerzett – ezek (domaniális) jövedelme az állami kiadásokat már nem, vagy csak szűkösen fedezte. A király belátta, hogy az állami birtokok arányának növelésére már hosszabb távon sincs esély, ezért másféle bevételekre kellett alapoznia az államháztartást. Változtatva a korábbi uralkodói szemléleten, bevételi forrásait főként regálé-jövedelmekre alapozta.
Az egyik jelentős változás a korszakban a bányászat térnyerése volt. Az ásványkincsek – ekkor főleg fémek – kitermelése, birtoklása a magyar hagyomány és szabályozás szerint királyi jog volt, függetlenül attól, hogy a föld kinek a tulajdonában – illetve birtokában, kezelésében – állt. Ha valaki a földjén bányászható ércet talált, az uralkodó rendszerint elcserélte azt a földet egy másikra – azaz a földtulajdonos nem volt érdekelt az ércek utáni kutatásban. Károly Róbert szakított ezzel a bányászatot egyáltalán nem serkentő gyakorlattal. Az ércet rejtő földet nem vette el, és a bányabér (más néven urbura, királyi adófajta) egyharmadát a föld tulajdonosának adta. Így mind a földesúr, mind a vállalkozó kedvű bányászok érdekeltté váltak újabb lelőhelyek utáni kutatásokban. Az intézkedés hatására XIV. században sok helyen nyíltak meg arany, ezüst és rézbányák, jelentős hozammal lényegében a felvidéki bányavárosok ekkor alapultak. Magyarország nemesfémtermelése ebben az évszázadban volt a legjelentősebb – évente kb. 1000-1500 kg arany kitermelésével Európában az első, 8000-10000 kg ezüst kitermelésével a második helyen állt. Ugyanakkor Károly Róbert nem csupán pénzkibocsátási, hanem nemesérc-monopóliumot is bevezetett, amely szerint a kitermelt nemesfémet a bányászok kötelesek voltak beváltani. A szabott beváltási kényszerárfolyam természetesen a nemesfém értékénél alacsonyabb volt (a kezdeti időszakban ez 30-40% hasznot is hozott a kamarának!), de amíg a viszonylag könnyen elérhető, gazdag lelőhelyekről bányásztak, addig ez nem volt visszafogó hatású. A nemesérc-monopólium kettős célt szolgált: a nemesfém királyi kincstárba való begyűjtése mellett szempont volt az is, hogy az országból ne szállítsák ki. A bányászati vállalkozók zöme ugyanis ebben az időszakban külföldről érkezett.
A nemesérc-monopólium hatására az államkincstár megtelt arannyal, így lehetővé vált a pénzreform végrehajtása. 1325-ben Károly Róbert – firenzei mintára – értékálló, magas nemesfém-tartalmú aranyforintot veretett, ami a külkereskedelmet jelentősen fellendítette. (A forint elnevezés egyébként az érmén ábrázolt liliomból ered, a virág olaszul ugyanis fiorino). Az aranypénz váltópénze az ezüstdénár lett. Felismerve, hogy az érmék nemesfém-arányának csökkentésével végrehajtott pénzrontás távlatilag fékezi a gazdasági folyamatokat, Károly Róbert lemondott a kamara haszna bevételről, de cserébe 1336-ban új, állandó összegű adófajtát vezetett be, a kapuadót, amelyet minden telek után szedtek, függetlenül a telek méretétől. Ez volt Magyarországon az első pénzben fizetett állami adó, melynek összege kezdetben 18 dénár volt évente.
1335-ben került sor Luxemburgi János cseh, III. Kázmér lengyel, és Károly Róbert magyar uralkodó részvételével a visegrádi királytalálkozóra, amely diplomáciai eredményein kívül jelentős gazdasági előnyöket



is hozott. A megkötött kereskedelmi egyezménnyel ugyanis új útvonalat találtak az országok közötti áruszállításnak, elkerülve Bécset, amelynek szigorú következetességgel alkalmazott árumegállító joga hosszú ideje gátolta a Magyar külkereskedelmi kapcsolatok erősödését.
Az állami regálébevételek növelését szolgálta a harmincadvámnak, mint új külkereskedelmi vámnak a bevezetése. Kereskedelmi vám korábban is létezett, de piaci vám formájában, külkereskedelmi vámként Károly Róbert vezette be.
A magyar aranypénzek külföldön rendkívül keresettek voltak, így a külföldi kereskedők egyre többet szállítottak ki belőle az országból. Így a nemesfém-bányák fokozatos kimerülése – amely a XIV. század második felében már érezhető volt – egyre nehezebb helyzetbe hozta az államháztartást. Károly Róbert fia ás trónutóda, I. (Nagy) Lajos (1342-82) aktív külpolitikát folytatott – legendás hadjáratai rendkívül költségesek voltak, uralkodása végére a központi hatalom pénzhiány miatt érezhető gyengülést mutatott. A hadjáratok mellett azonban Nagy Lajos sort kerített az államigazgatás, a jogrendszer egységesítésére is. Ezek elsősorban az 1351-ben született törvényekben öltöttek formát.
Lajos király 1351-ben született törvényei közül ki kell emelni az egységes földesúri adó, a kilenced – azaz kilencedik tized – bevezetését, pontosabban egységesen kötelező adóvá történő bevezetését. A földesurak korábban nem egységes szabályok szerint szedték az adót jobbágyaiktól, bár sok esetben az adó megegyezett a kilencedik tizeddel, több helyen eltértek ettől. Az egységesítés elsősorban a kisbirtokos nemesség érdekeit szolgálta, ugyanis a nagybirtokosok megtehették, hogy nagyobb kedvezmények biztosítsanak, és így saját földjükre vándorlásra késztessék a jobbágyokat. 1351-ben emelkedett hivatalos törvénnyé az ősiség, amely a nemesi föld elidegenítését, magyarul eladását tiltotta – ezzel lényegében egy korlátozott földmagántulajdon alakult ki, mivel egy nemesi család kihalása esetén a föld a királyra (államra) szállt vissza. A földek eladásának, elzálogosításának tilalma a tőkés átalakulás idején a legsúlyosabb gátjává vált a modernizációnak, ugyanis a hitelszerzés így rendkívül nehézzé vált.
Luxemburgi Zsigmond (1387-1437) idején a királyi birtokok aránya már rendkívül lecsökkent, mert a folyamatos pénzgondokkal küszködő király eladományozni, vagy elzálogosítani kényszerült azokat. Emiatt Zsigmond ismét a pénzrontás eszközéhez nyúlt, amelynek ezúttal komolyabb következményei is voltak, mint pusztán a pénz iránti bizalom csökkenése. Erdélyben Lépes György püspök ugyanis nem szedte be a dézsmát 1433-tól, amikor nagyon rossz minőségű pénz került forgalomba – miután azonban 1437-ben ismét magasabb ezüsttartalmú érméket adtak ki, három évre visszamenőleg akarta a tizedet beszedni, természetesen új érmékben, melyek értéke mintegy négyszerese volt a rontott érméknek. A parasztság elégedetlensége szervezett lázadássá gerjedt, melyet Budai Nagy Antal-féle erdélyi parasztfelkelés néven ismer a történelem.
Zsigmond halálát követő egy évtized trónviszályokkal terhelt időszak volt, ez követte az egyik legnagyobb magyar királynak tekintett Hunyadi Mátyás (1458-1490) uralkodása. Mátyás király uralkodása kezdetén az államháztartás súlyos helyzetben volt. Ennek fő oka az volt, hogy az állami adó- és illetékbevételek a korábbi évszázadhoz képest már rendkívül alacsonyak voltak. Az egykor egységes adórendszert már komoly rendezetlenség jellemezte, ráadásul sokan szereztek különböző okokból részleges vagy teljes mentességet. Ráadásul a pillanatnyi állami pénzzavarok miatt az adók és a vámok egy részének beszedését is eladományozták vagy bérbe adták, ami szintén az állami bevétel csökkenését eredményezte. A helyzeten csak radikális reformokkal, központosított és erős kézzel irányított pénzügyi rendszer kialakításával lehetett változtatni – ami természetesen sok érdeksérelemmel járt. Ez Mátyás 1467-ben kihirdetett gazdasági törvényeivel valósult meg. Az állami adórendszer teljesen átalakult. Megszűnt a kapuadó, helyére általános kincstári adóként a füstpénz lépett. Ez annyiban különbözött elődjétől, hogy nem telkenként, hanem családonként szedték, így – mivel egy telken ekkor jellemzően már több család élt – lényegesen nagyobb bevételt eredményezett, a kedvezményeket és mentességet pedig szűk keretek közé szorították. A harmincad helyett koronavám elnevezésű adót vezettek be, ez szintén a korábban kiadott kedvezmények és beszedési engedélyek visszavonását tette lehetővé. Bevezették – pontosabban általános, minden évben beszedett adóvá emelték – a „rendkívüli” hadiadót, melynek



összege 1 aranyforint volt portánként és évente. A reform részét képezte az új, értékálló ezüstpénz bevezetése. Mint Károly Róbert idejében, az államkincstár most is lemondott a pénzrontásból származó bevételről – viszont a bevételek kiszámíthatóbbá, jobban tervezhetőbbé váltak, a bizalom a pénz iránt pedig megnőtt. A forinton és a dénáron kívül garast és obulust is vertek, az átváltási arány a következő volt: 1 forint = 20 garas, 1 garas = 5 dénár, 1 dénár = 2 obulus. Mátyás reformjai kétségkívül elérték céljukat, a királyi bevételek jelentősen növekedtek – uralkodása kezdetén évi 100 – 120 ezer forint volt a kincstári bevétel, a reformokat követően 600 ezer forint fölé emelkedett. A rendszer hátránya volt ugyanakkor, hogy a bevételek nagyon magas hányada mintegy 60%-a – jobbágyi adókból származott, azaz a hosszútávú fejlődés feltételei nem voltak adottak.
20 Károly Róbert trónigényének alapja az jelentette, hogy ő volt V. István egyik leányági dédunokája



3.5 A török kori Magyarország gazdasága
A XIII. századtól egyre komolyabb fenyegetésként jelentkező oszmán török terjeszkedés a XV. század elejére érte el Magyarország déli határát. Mátyás király után a Jagelló dinasztia tagjai, II. Ulászló (1490-1516) és fia, II. Lajos (1516-1526) uralkodtak. 1521-ben a törökök megtámadták az országot, a déli végvárrendszert bevették, majd 1526-ban, a magyar történelmet hosszú időre meghatározó mohácsi csatában II. Lajos elesett, a török hadsereg pedig szinte ellenállás nélkül elfoglalta az ország jelentős részét.21 Buda végleges bevételére 1541-ben kerül sor, ezután az ország hivatalosan is három részre szakad: a felvidékre és a Dunántúl egy részére kiterjedő Királyi Magyarországra, az Erdélyi Fejedelemségre, valamint a török hódoltsági területekre.
A török uralta területen a katonai profilú török közigazgatást vezették be. A tartományi alapegység neve a vilajet volt, Magyarország területén – a megszállás legnagyobb kiterjedése idején – összesen hét (Buda, Temesvár, Eger, Nagykanizsa, Nagyvárad, Győr, Érsekújvár) működött. A vilajetet a beglerbég, más nevén a pasa irányította. A közigazgatás kisebb egységei – a vilajeten belül – a szandzsákok voltak, a törvénykezési járások neve kaza, a községek neve náhije volt.
A török berendezkedés alapja az volt, hogy a meghódított földterületek teljes egészében szultáni tulajdonba kerültek. Ezeknek a birtokoknak egy részét a szultán többnyire katonai szolgálat teljesítéséért, határozatlan időre odaadományozta alattvalóinak. A határozatlan idő miatt ezeken a területeken főként rablógazdálkodás folyt, hiszen az aktuális birtokost semmilyen törvény nem védte, akár másnap elveszíthette a földet – még akkor is, ha nem büntetést kapott, pl. ha katonai szolgálatát máshová helyezték át. Így abban vált érdekeltté, hogy a legnagyobb hasznot hozza ki belőle a legrövidebb idő alatt. A hódoltsági területeken természetesen török pénzrendszerben számoltak, és török érméket hoztak forgalomba. A török pénzrendszernek ebben az időben a fő érmefélesége az ezüst akcse (más néven: oszpora) volt. Ez volt az elterjedt forgalmi pénz, szinte mindent akcséban számoltak ki.
A török birtoktípusokat a következő alapján lehetett kategóriába sorolni: a szultán saját kezelésű birtokait22 hászbirtoknak nevezték, ezek általában 100 ezer akcse feletti éves jövedelmet biztosítottak. Az adományozott birtokok közül a 100000 és 20000 akcse közötti birtokokat ziámetbirtoknak, a 20000 akcse alatti jövedelmet hozókat pedig tímárbirtoknak nevezték.
Különös volt az adózás rendszere, részint a török, részint a helyi adók kombinációjából állt. A dzsizje adó állami adóféle volt, melyet bizonyos rendelkezésre álló vagyon (300 akcsét érő ingó vagyon) felett szedtek be. Emellett földesúri adót is szedtek, melyet iszpendzse adónak neveztek. Ez lényegében a kapuadónak felelt meg, csak nem az állam, hanem a földesúr szedte. És emellett a török rendszerben létezett a „hitetlenek adója” is, amelyet a keresztényektől szedtek, és amely török neve a haradzs volt. Megjegyzendő, hogy a határterületeken kettős adóztatás folyt – mind a törökök, mind az egykori földesurak beszedték az adót, így ezekről a területekről a lakosság lassan elmenekült.
A korszak a mezőgazdaság terén jelentős változásokat hozott – természetesen a békés, háborúval, portyázásokkal nem sújtott területeken éreztetve főként hatását. Alapvetően elmondható, hogy a XVI. századtól a mezőgazdasági terményeknek, és a szarvasmarhának jelentős piaca alakult ki, amely érdekeltté tette a földesurakat a termelés fokozásában. A termelés fokozását az allodiális területek növelésével érték el – ennek több módja volt, de az összességében a jobbágyság életkörülményeinek romlásával, terheik növekedésével járt.
A korábbi pusztatelkek csatolása illetve irtásterületek mezőgazdasági termelésre alkalmassá tétele még nem sértette a jobbágyok érdekeit, de a közös használatú területek bekerítése (allodizálása) már igen. A megnövelt allodiális föld művelését a földesurak csak a jobbágyság ingyenmunkájával tudták elvégezni – azaz a robotterhek egyre növekedtek. 1514-ben, a Dózsa György-féle parasztfelkelés után heti egy napban szabták meg a jobbágyság robotterhét.



A török időszakban a háborús helyzet miatt a belkereskedelem jelentősen visszaesett, ez a céhek folyamatos erősödését eredményezte. A kereskedelem, a piacok fő színterei természetesen továbbra is a városok maradtak a háborútól nem sújtott felvidéki városok, és a környékbeli bányászat továbbra is virágzott. A külkereskedelem – tekintettel az említett jelentős külföldi igényre a magyar gabona és szarvasmarha iránt – szintén virágzott, elsősorban textíliák és iparcikkek álltak a behozatali oldalon.
A korszak a pénzrendszerek tekintetében nem teremtett gyökeresen új helyzetet. A környező országokból, melyekkel élénk külkapcsolat állt fenn, a vegyesházi királyok idejétől kezdve több érmeféle meghonosodott Magyarországon is. Így – még Károly Róbert idején – megjelent a csehországi garas, majd 1526 után a tiroli krajcár (az érmén ábrázolt kereszt után), a lengyelországi poltorak mintájára pedig a poltura. A Királyi Magyarországon lassan megszilárduló Habsburg uralom még nem jelentkezett olyan központi erőként, amely egységes pénzrendszert alakítását célul tűzte volna ki.
A török uralom százötven év után ért véget, a szerkezetileg nem fejlődő oszmán birodalom a XVII. században folyamatosan gyengült, az egykor erős janicsársereg is korszerűtlenné, gyengévé vált. 1683-ban még egy utolsó török támadás indul Bécs ellen, de ennek kudarcát követően az ellentámadást viszonylag hamar megszervezték – 1686-ban felszabadul Buda, majd az 1699-es karlócai béke alapján a Temesköz kivételével az egész országban véglegesen megszűnik a török uralom.
21 A támadás végső célja ekkor még nem Magyarország megszállása, hanem Bécs elfoglalása volt.
22 Ide értve a városok egy részét is.



3.6 Magyarország gazdasága a felvilágosult abszolutizmus
időszakában
A török seregek kiűzését követően ismét interregnumnak tekinthető időszak köszöntött Magyarországra. Az ország a XVIII. század elején, a Rákóczi-szabadságharc végével becslések szerint 3,5-4,5 milliós lakossággal rendelkezett – ez lényegében egy évszázados stagnálásnak tekinthető, az ország területén évtizedekig dúló háborús helyzet miatt a lakosság természetes szaporulata jelentősen visszaesett. Az abszolutista Habsburg uralom ellen kitört, II. Rákóczi Ferenc vezette szabadságharc végével – egy konszolidációs folyamat lezárásaként – 1711-ben Habsburg VI. Károly német-római császárt III. Károly néven magyar királlyá koronázták. III. Károly uralkodásának, politikájának, diplomáciai törekvéseinek egyik meghatározó eleme volt a Habsburg-ház leányági örökösödésének elfogadtatása – ő maga az uralkodóház utolsó egyenes ági férfisarja volt, és egyetlen fiúgyermeke 1716-ban csecsemőként meghalt.23 A leányági örökösödés intézményét a közismert Pragmatica Sanctio szentesítette, melyet a magyar rendek 1723-ban fogadtak el.
A XVIII. század a felvilágosult Habsburg abszolutizmus időszaka – a legjelentősebb uralkodók (III. Károly 1711-1740, Mária Terézia 1740-1780, II. József 1780-1790) rendeletekkel kormányoztak, és egyértelmű törekvésük a központosított, egységes birodalom kiépítése volt. III. Károly halála után – lényegében felrúgva a Pragmatica Sanctio rendelkezését – Poroszország háborút indított Mária Terézia ellen az osztrák tartományok feletti uralom megszerzéséért. Ez volt az osztrák örökösödési háború (1740-1748), amely Ausztria számára sziléziai területveszteséggel zárult ugyan, de Mária Terézia uralkodását Európa országai elismerték, a Habsburg birodalom megmaradt.
A birodalmi gazdaságpolitikai irányítás – amely ebben az időszakban már lényegesen alaposabban tervezett és szervezett folyamat volt, mint korábban – alapját annak felismerése (pontosabban politikai értelemben is vett tudomásul vétele) adta, hogy a Habsburg-birodalom és dinasztia világhatalmi vezető szerepe véglegesen megszűnt.24 Ennek megfelelően a közép-európai osztrák, magyar, cseh, és egyéb – összességében egyébként igen hatalmas – területekre korlátozódó fennhatóság politikai és gazdasági átszervezése vált céllá. A soknyelvű és soknépű terület gazdaságföldrajzi adottságai nagyon szerencsések voltak, ásványkincsekben gazdag hegységek mellett óriási agrárterületek is voltak a határon belül, ami lehetővé tette egy agrár-ipari munkamegosztás kialakítását. A birodalmon belüli munkamegosztás egyben az önellátó jelleget is lehetővé tette. Ezt az erősen merkantilista gazdaságpolitikai modellt az osztrák-magyar területekre Philip Wilhelm von Hörnigk már a XVII. században felvetette, gyakorlati megvalósítása Mária Terézia idejére esett.
Így a XVIII. század közepén Magyarország és Ausztria között a fenti elveknek megfelelően szabályozták a gazdasági, kereskedelmi kapcsolatot. 1754-ben lépett életbe a kettős vámrendszer, azaz a birodalom külső határa képezte az egyik vámhatárt, Ausztria és Magyarország közötti határ pedig a másikat. A rendelkezés szerint a magyarországi agrártermékekre a birodalmon belül alacsony kiviteli vám került – kivéve egyes termékeket, amelyeket az örökös tartományokban is előállítottak. Ezzel együtt a birodalom más területeiről származó iparcikkekre alacsony behozatali vámot szabtak ki, míg a magyar iparcikk kivitelre igen magas vámtételeket szabtak. A cél így főként az osztrák örökös tartományok élelmiszer ellátásának hosszabb távon történő biztosítása volt. A rendelkezés Magyarország számára érezhető hátrányai egyértelműek voltak – az ipar főként a magas kiviteli vámtételek miatt nagyon lassan fejlődött, az ország agrárjellegű profilja hosszú időre konzerválódott. Kétségtelen azonban az a pozitív hatás, hogy a magyar agrártermékekre kiszabott alacsony vám jelentősen bővítette az agrárexportot – az ausztriai fogyasztásban a magyar agrártermékek aránya néhány évtized alatt háromszorosára emelkedett.
Az agrártermékek iránti kereslet növelése másodlagosan társadalmi feszültségeket is eredményezett. Megfelelő szabályozás hiányában, jogilag rendezetlen környezetben a földesurak mindinkább kihasználták,



kizsákmányolták jobbágyaikat a termelés fokozása érdekében. Ez megnyilvánult az allodiális földek jobbágyok számára hátrányos gyarapításában (a közös területek bekerítésében),25 valamint a jobbágyok munkaterheinek egyre aránytalanabb növelésében. A feszültségek több esetben lázadásokhoz, jobbágyfelkelésekhez vezettek – a probléma súlyosságát felismerve Mária Terézia rendeleti úton rendezte a kérdést. Az 1767-ben kiadott úrbéri rendelete szabályozta a jobbágyterheket, mely szerint egy jobbágy évente maximálisan 52 nap igás vagy 104 nap kézirobottal tartozott. Maximálták a földesúri adó, a kilenced mértékét is, ezután egységesen évi egy aranyforintban határozták meg. A rendelet mögötti elsődleges kormányzati szándék – a belső békén felül – a jobbágyok állami adófizetési képességének biztosítása volt. Megjegyezhető, hogy a rendelet a birodalom nagy részén valóban csökkentette a jobbágyok terheit, de volt ahol nem – a vagyonos, sok jobbággyal rendelkező földesuraknál a korábbi robotterhek alacsonyabbak voltak, mint amit a rendelet előírt. Az uradalmi majorságok egy része ebben az időszakban azonban már nem csak robotmunkát vett igénybe – egyre nagyobb hányadban jelentek meg a bérmunkások is. Erre a paraszti elszegényedés (zselléresedés, föld nélkülivé válás) adott lehetőséget, de ugyanakkor a bérmunka sokkal hatékonyabbnak bizonyult, mint a robotmunka. Ennek oka belátható – a parasztság a földesúri terheket nem mint a földhasználatért természetben leróható bérleti díjat élte meg, hanem egyfajta kizsákmányolást, emiatt a robotmunkát nem végezték lelkesen. A bérmunkáért azonban pénzbeli fizetséget kaptak, ami lényegesen vonzóbbnak bizonyult.
A korszak lassú változást eredményezett a hazai ipar számára is. Mint említettük, az amúgy sem erős magyarországi ipar fejlődését a vámrendelet erősen visszavetette. Ugyanakkor Mária Terézia – természetesen a dinamikusan fejlődő osztrák ipar érdekében – a birodalom területén működő céhek monopóliumait jelentősen korlátozó rendeletet alkotott, ami Magyarországon is éreztette hatását. A rendelet bizonyos értelemben már egy korai ipartörvénynek is tekinthető: alapítási, működési szabványokat határozott meg, a mesteri érdekvédelmi szervezetek autonómiáját így jelentősen csökkentette. A rendelet az áruellátást zavartalanabbá tette, a termelési volument pedig jelentősen megnövelte. A céhes rendszer idővel, főleg az ipari forradalom vívmányainak következtében véglegesen elavulttá vált, és a XIX. század elejére már semmilyen más termelési tevékenységet korlátozó szabályozás nem tudta életben tartani.
A magyar gazdaság a XVIII. század második felében összességében komoly növekedést mutatott. Ez a korszak háborús viszonyaival volt összefüggésben,26 ugyanis a hadsereg ellátása állami feladat volt – az ellátás legjelentősebb részét az élelmezés tette ki, amiben Magyarország szerepe a birodalmi munkamegosztás következtében kiemelten jelentős volt. A gabona ára 1790 és 1810 között jelentősen emelkedett, ami nem a költségek növekedésének következménye volt – a kereslet a hadsereg igényei miatt egyszerűen olyan magas szinten állt, hogy extraprofitot lehetett termelni az élelmiszer alapanyagok és késztermékek értékesítésével.
1815 után érezhető hanyatlás, gazdasági dekonjunktúra vette kezdetét Magyarországon. Ennek fő okai között szerepelt a gabona és más mezőgazdasági termékek iránti kereslet csökkenése – a napóleoni háborúk végével a hadseregeket leszerelték, ezek élelmezéséről tehát már nem, pontosabban lényegesebben kisebb mértékben kellett gondoskodni.
Pénzpolitika, az első központi bank létrehozása
A felvilágosult abszolutizmus időszakára már modernebb, irányítottabb pénzügyi gondolkodás jellemző. A kizárólagosan valamely pénzláb szerinti nemesfém érmékre alapuló pénzforgalmat ebben a korban – a bankrendszer fejlődésének köszönhetően is – fokozatosan kiegészíti a rendeleti pénzjegyek, azaz papírpénzek forgalomba hozatala. Ez természetesen még nem a napjaink pénzforgalmi szemlélete alapján történt – a rendeleti pénzhelyettesítőkkel megtehető, igen csábító központi „pénzgyártás” súlyos hátulütője, a hiperinfláció is ebben a korban válik először ismert jelenséggé.
Erre a korra esik az első, az osztrák birodalmat és így hazánkat is érintő monetáris unió létrehozása is. Mária



Terézia az erre az időszakra ismét zavarossá vált birodalmi pénzrendszert megreformálta, ún. húszforintos pénzlábat vezettek be 1750-ben. Az örökösödési háború lezárása után (1748) végrehajtott birodalmi valutareform fő célja egyértelműen a háborút túlélt Habsburg birodalom megerősítését szolgálta. Eszerint 1 kölni márka (kb. 230 gramm) színezüstből 10 tallért vertek, 1 tallér = 2 konvenciós forint, azaz 20 forint készült a pénzlábnak megfelelő nemesfém mennyiségből. (továbbá 1 forint = 60 krajcár, 1 krajcár = 4 pfennig volt.) Ezt a pénzlábat egy 1753-ban született megegyezés alapján Bajorországra és Liechtensteinre is kiterjesztették, emiatt lett ettől kezdve a neve konvenciós pénzláb, illetve érméit konvenciós érméknek nevezték. Ausztria részéről a konvenció létrehozásának céljai között egyértelműen az is szerepelt, hogy a megerősödő Porosz államot egy monetáris szövetséggel is ellensúlyozzák. A konvenció ugyan nagyon rövid ideig élt, Bajorország hamarosan változtatott a használatos pénzlábon, de a valuta elnevezése nem változott. Az ezüstalapú valuta hosszú időn keresztül értékálló volt – ugyanakkor az első államháztartási problémák a Poroszország ellen viselt hétéves háború idején már megkezdődtek.
Általánosan elmondható, hogy ekkor és az ezt követő időszakokban – beleértve a XX. századot is – az összes komolyabb inflációért elsősorban a rendkívül költséges háborúk a felelősek. Egy valós harci eseményekkel zajló háború nem tervezhető, és valójában nem finanszírozható kiadást jelent egy állam számára. Fizetni kell a hadsereg zsoldját, élelmezését, a harci eszközöket, és mindezeket úgy, hogy az állam adóbevételei szinte szükségszerűen csökkennek, mivel a katonák nem végezhetik egyidejűleg polgári, békebeli, értékteremtő munkájukat, így adózási képességük is csökken. A modernebb pénzügyi közvetítő rendszerek azonban már lehetővé tették, hogy a rendszer látszatfinanszírozással egy darabig fenntartható legyen. Ugyanakkor az ár, amit végül meg kell ezért fizetni, mindig nagyon magas.
A fentiek szerint a hétéves háború már alaposan felemésztette az osztrák államkincstár tartalékait. Az állam fizetésképtelenségét ebben az időszakban már nem a késő középkorig gyakorlatnak tekinthető pénzrontással, hanem papír pénzjegyek kibocsátásával próbálták megoldani.
Mit is jelent, ha egy addig tisztán fémpénzes rendszerben megjelennek papírjegyek is? Ez kizárólag a bevezetésük módjától, illetve a forgalomba helyezett mennyiségtől függ. A papírpénz kezdetben más, pozitívabb hatást vált ki a közönség körében, mint egy esetleg csökkentett nemesfémtartalmú érme. Utóbbit ugyanis – joggal – csalárd megoldásnak, becsapásnak, szándékos megtévesztésnek érezhetik az emberek. A papír pénzjegyek viszont nem is próbálnak megtéveszteni: az állam ezzel elismeri, hogy hitelre van szüksége. És ez az őszinteséget sugalló megoldás nem csökkenti a bizalmat. Fontos ugyanakkor a bizalom érdekében az is, hogy a forgalomba hozott pénzjegyek elfogadása ne legyen kötelező – ha egy belső értékkel nem rendelkező pénzjegyre elfogadási kötelezettséget írnak elő, az nagyon gyorsan ellentétes hatást eredményez. És fontos a forgalomba helyezett pénzmennyiség is: ésszerű mértékű pénzkínálati bővülés még serkenti a gazdaságot, de túlzott mennyiség már gyors inflációt okoz, ami az összes előnyt felemészti.
Az első ausztriai bankókat 1762. július 1-i keltezéssel bocsátotta ki27 a Wiener Stadt Banco amely így finanszírozta az államadósságot – összesen 12 millió forint névértékben, 5, 10, 25, 50, 100 forintos címletekben. A pénzjegyeket forgalomba hozó bank – bár napjaink fogalmi rendszere szerint nem volt központi vagy jegybank – kizárólagos kibocsátási jogot kapott, ugyanakkor teljes mértékben kormányzati, uralkodói utasításra végezte pénznyomtatási tevékenységét. A bankjegyek elfogadása ekkor még nem volt kötelező, ezüstre való átváltásukat bevonáskor garantálták, sőt, kamatozó állampapírra is átválthatók voltak, emiatt hamar közkedveltek lettek. Ezeket a bankókat 1763 után fokozatosan közel 8 millió forint értékben fémpénzre váltották és megsemmisítették, részben pedig államkötvényekre cserélték ki. Ugyanakkor az állami pénzhiány miatt 1771-ben, majd 1885-ben is – azaz már II. József idején – újabb kiadások történetek. A század végének újabb háborúi (Törökország ellen, majd a Napóleoni-háborúk) már teljesen fedezetlen papírpénz kibocsátásra kényszerítették az államot. Ezekkel a kiadásokkal kapcsolatban már nem tudták garantálni a bizalomerősítő lejárati átváltást sem. A lakosság természetesen nagyon hamar gyanakvóvá vált, majd amikor a papírpénzekre elfogadási kötelezettséget rendeltek el, az ezüstpénzek pillanatok alatt eltűntek a forgalomból, tezaurálódtak, senki sem akart fémpénz adni papírpénzért cserébe. 1810-re már közel másfél milliárd forint értékben volt



papírpénz forgalomban (alig tíz évvel korábban, a századfordulón még csak 100 millió), aminek beváltására már távlati esély se mutatkozott. 1811. február 20-án I. Ferenc császár28 pénzügyi pátenst adott ki, melyben elrendelték a forgalomban lévő papírpénzek értékének 20%-ra, azaz egyötödére való csökkentését. Ez lényegében Ausztria államcsődjének hivatalos bejelentése volt, hiszen ezzel az állam adósságának 80%-át egyszerűen felmondta, megsemmisítette.29 Az ezzel járó pánik, elégedetlenség és főleg teljes bizalomvesztés hatásai azonban sokkal károsabbak voltak, mint a leértékelésből származó haszon. Így ugyanis már senki nem bízott semmiféle papírpénzben, hiszen nem volt garancia rá, hogy az állam nem mondja fel tartozását egy későbbi időpontban is.
A válság még öt évig tartott, amikor elhatározták az államháztartás és a pénzrendszer radikális szanálását. Ehhez szorosan hozzá tartozott annak felismerése, hogy a bizalom helyreállítása érdekében elkerülhetetlen, hogy az állam önkorlátozó módon lemondjon a monetáris ügyek, főként a papírpénzek forgalomba hozatalának közvetlen irányításáról. Ennek megfelelően egy 1816. június 1-én megjelent pátens rendelkezésével független részvénytársaságként létrehozták az Osztrák Nemzeti Bankot (ONB), melyet a bankjegykiadás kizárólagos monopóliumával ruháztak fel. Az ONB létrehozásakor fontos kikötés volt, hogy az papírpénzeket szigorúan csak az érckészletével arányos módon hozhat forgalomba. A jegybank teljes függetlensége még mindig nem valósult meg, de a pénzkibocsátási ügyek egyértelműen felelősebb irányítás alá kerültek.
23 A Habsburg család férfiági kihalása viszonylag gyorsan, váratlanul zajlott le. I. Lipót (1640-1705) magyar király, osztrák főherceg
uralkodásának kezdetén még mind az osztrák, mind a spanyol Habsburg-ág öröklése biztosítottnak tűnt. A spanyol ágon azonban IV.
Fülöp (1605-1665) 13 gyermekéből csak három érte meg a felnőttkort, közülük csak egy volt fiú, a betegen született és utódnemzésre
alkalmatlan későbbi II. Károly, akinek 1700-ban bekövetkezett halálával a Habsburg-ház spanyol ága kihalt. I. Lipótnak két felnőtt fia is
volt (József és Károly), így az osztrák családág örökösödése látszólag biztosítottnak tűnt. Azonban I. József 1711-ben, 33 évesen fiú utód
nélkül váratlanul elhunyt, így a szintén fiú utód nélküli Károly maradt az utolsó egyenesági férfi Habsburg uralkodó.
24 A Habsburg uralkodó család ekkor ugyan még birtokolta a Német-római császári trónt, azonban ez az uralkodói cím – a
harmincéves háborút lezáró vesztfáliai béke után – valós, érdemi politikai hatalommal nem járt már, birodalom területén lévő
fejedelemségek lényegében teljes autonómiával rendelkeztek.
25 A „bekerítés” fogalma valójában az angol „enclosure” szó tükörfordítása. Angliában már a XVI. századtól ismert jelenség volt. A
földesurak a birtokukban lévő földterületek egyre nagyobb hányadát kívánták saját használatba venni – főleg juhlegeltetésre, a növekvő
textilárak következtében. Emiatt a sok évszázados feudális hagyomány, mely szerint a jobbágytelkek használói közös területeket is
igénybe vehetnek, szinte mindenhol megszűnt, a közös területeket a földesúr kisajátította. A közös területek használatának megszűnése
sok esetben a jobbágycsalád megélhetését lehetetlenné tette, így a mezőgazdasági munkaerő jelentős része a városokba vándorolt, és az
iparban keresett megélhetést.
26 Mária Terézia már az örökösödési háború végét (1748) követően készült Poroszország ellen katonai revansra Szilézia
visszaszerzéséért. Az emiatt kitört ún. hétéves háború – amely a kiépült diplomáciai hálózatok miatt nagyon sok országra kiterjedt – 1756
1763 között zajlott le, viszont Európában semmiféle területi változást nem hozott. Az osztrák birodalmat a két hosszú háború annyira
kimerítette, hogy Mária Terézia további katonai konfliktusokba már nem kívánt bonyolódni, azonban fia és trónutódja, II. József 1787-ben
hadat üzent Törökországnak (ekkor zajlott az orosz-török háború, Ausztria így Oroszország oldalán lépett be a háborúba). Ez a háború is
területi változások nélkül került lezárásra. A korszak utolsó nagyobb katonai konfliktus-sorozata a napóleoni háborúk voltak (1799-1815).
Ausztriát érintő területi változások itt sem történtek, azonban – egyik legfontosabb politikai következményként – 1806-ban végleg
megszűnt a Német-római Birodalom.
27 1759-ben is volt egy kisebb példányszámú kiadás, de annak jelentősége igen csekély volt.
28 I. Ferenc (1768-1835) 1804-ben alapította meg az örökletes osztrák császári címet, ezt megelőzően Ausztria Habsburg uralkodói
főhercegi címmel rendelkeztek
29 Természetesen – mindössze nézőpont kérdése – lehet a rendelkezést egy egyszeri vagyonadóként is felfogni, azonban az államnak
nem elkölthető bevétele származott, hanem teljesíthetetlen kötelezettségétől szabadult meg.






3.7 Változások a reformkor és a neoabszolutizmus idején
A stabilizáció ellenére a dekonjunktúra továbbra is éreztette hatását. A gabonaárak csökkenését ugyan jelentősen ellensúlyozta a gyapjúárak 1820-as években tapasztalható emelkedése, de Magyarország gazdaságának általános helyzete az osztrák örökös tartományokhoz képest egyértelmű lemaradást kezdett mutatni. Ennek fő oka – természetesen a torz termelési szerkezetet konzerváló vámrendszer mellett – az eddigre teljesen elavult feudális államszerkezet volt. A XIX. század első felében egyértelművé vált, hogy nem kerülhető el a társadalmi, gazdasági modernizáció.
Ezt az időszakot – melyet az éles korszakhatárok érdekében az 1825-27-es országgyűlés és az 1848-as forradalom közötti bő két évtizedre szokott a történetírás sorolni – nevezzük reformkornak. A korszak végéig természetesen nem zajlott le teljesen társadalmi, törvénykezési átalakítás – sőt, a szabadságharc bukása után néhány évig az osztrák államvezetés elnyomó politikája miatt néhány esetben visszafejlődés is volt tapasztalható – de a változás szellemi alapjait ekkor rakták le.
Magyarország modernizációjára a reformkorban több elképzelés született, több politikus30 és korabeli gazdasági szakember észrevette azokat a strukturális problémákat, amelyek távlati lemaradást okoztak, és már nem csak Magyarország számára voltak hátrányosak. Az osztrák ipar erős fejlődésével a magyar agrárterületek ugyanis nem tudtak lépést tartani – így reálissá vált a veszély, hogy a birodalom nyugati részének árucikkei előbb-utóbb nem találnak fizetőképes keresletre a keleti régiókban. A reformkor idején szinte mindenki eljutott addig a gondolatig, hogy Magyarország iparosodásának nem szabad hosszabb távon adminisztratív eszközökkel gátat szabni. A reformkor idején már alakultak hazai manufaktúrák – textil és selyemüzemek, élelmiszeripari létesítmények. A korai iparosodást, de még a mezőgazdaság korszerűsítését is súlyosan hátráltató állandó tényező volt a tőkeszegénység. A megépült, termelést kezdő üzemek jelentős része egyszerűen azelőtt tönkrement, mielőtt rentábilissá válhatott volna. Hitelhez pedig nagyon nehéz volt jutni, nem kis mértékben a feudális kötöttségek, főleg az ősiség még hatályos törvénye miatt.
Az árutermelés volumenének növekedése új problémát vetett fel a XVIII. század végére, a szállítás problémáját. A szállítandó árumennyiség jelentősen megnőtt, amire a klasszikus szállítási technikák – melyek lényegében évszázadokig változatlanok voltak – már nem voltak alkalmasak. Ebben az időszakban kétféle közlekedési mód volt: (köz)úti és vízi. Utóbbi lassabb volt az előbbinél, azonban nagyobb mennyiségek szállítására is alkalmas volt – azzal a nyilvánvaló kötöttséggel, hogy a kontinens belsejében a folyók elhelyezkedése meghatározta a szállítási irányt. A XVIII. század második felétől egyre többet tettek a vízi közlekedés korszerűsítéséért – a folyók szabályozásával és csatornák létesítésével ez a szállítási mód sokat levetett korábbi korlátaiból. A közlekedés robbanásszerű fejlődése egyértelműen a gőzgép feltalálásához pontosabban tökéletesítéséhez –, majd a vasút megjelenéséhez köthető. A közúti szállításhoz képest a menetsebesség a vasúton többszörös, a szállítási kapacitás nagyságrendekkel nagyobb lett. A birodalom területén az első vasútvonal 1836-ban épült meg, ezt tíz évvel később követte az első magyar vasútvonal, a PestVác közötti szakasz 1846. július 15-i átadása. A vasútépítés nagyon hamar stratégiai kérdés lett, melynek gazdasági és katonai jelentősége egyaránt kiemelkedő volt – a XIX. század folyamán a vasúti fővonalak szinte mindenhol állami tulajdonba kerültek, illetve már állami beruházásként épültek ki.
A magyarországi hitelélet kezdetei
A korszak iparosodása és a vállalkozói kedv növekedése elengedhetetlenné tette a hazai pénzügyi intézményrendszer átalakulását, korszerűsödését. Ez a reformkorban kis lépésekben, önállóan szerveződött,



lényegi állami segítség, központi akarat nélkül. A folyamat szimbolikus jelentőségű eleme volt Széchenyi István híres „Hitel” című munkájának 1830-as megjelenése. Az összefoglaló jellegű, gazdasági és társadalmi reformokat sürgető mű megírásának közvetlen előzménye volt, hogy Széchenyi István birtokai korszerűsítésének, fejlesztésének érdekében hitelt kívánt felvenni az Osztrák Nemzeti Banktól. Hiába volt azonban jómódú földbirtokos, a hitelkérelmét elutasították, mivel a legfőbb fedezetnek számító földjei nem voltak az ősiség törvénye miatt elidegeníthetők, így jelzálog alapul sem szolgálhattak. A „Hitel” (majd a „Világ” és a „Stádium”) c. művei sokat tettek a hazai hitelnyújtási intézmények megszervezése, elindulása érdekében.
Elsőként a kisebb tőkéket gyűjtő takarékpénztárak kezdték meg működésüket, többségük indulásukkor kifejezetten emberbaráti célokat fogalmaztak meg alapszabályaikban. Tudomásunk szerint az első ilyen intézmény Magyarország területén a Brassói Általános Takarékpénztár volt, amelyet 1835-ben alapítottak. A legismertebb Fáy András munkássága révén 1840-ben alapított Pesti Hazai Első Takarékpénztár lett, melynek tevékenységei közé tartozott kamatozó betétek létesítése, váltókölcsönök és jelzálogkölcsönök folyósítása. Kimondottan a szegényebbek számára is igénybe vehető intézet volt. Bár többször átalakult, 1948-as államosításáig önálló maradt – ezt követően beleolvadt és így jogelődjét képezi az ekkor alapított OTP-nek. A takarékpénztárak – bár tevékenységi körüket folyamatosan bővítették – jellegükből adódóan azonban viszonylag alacsony tőkével rendelkeztek, így komolyabb beruházásokat (pl. gyáralapítások) nem tudtak finanszírozni. Erre a tevékenységre már nagytőkével rendelkező bankok alapítása vált indokolttá. Az első magyarországi bank, a Pesti Magyar Kereskedelmi Bank 1841-ben alakult meg (ekkor már életbe lépett az 1840-ben elfogadott első váltótörvény, amely nagy lépés volt az ősiség-törvény okozta hitelezési problémák áthidalására).
A reformkor egy fontos magyarországi törekvése azonban nem valósult meg: nem jött létre önálló magyar jegybank, bár erre több, igen erős kezdeményezés is volt.
Az feudális államrend tőkés átalakítása
A feudális kötöttségek teljes, formális lebontása Magyarországon a reformkor egyik legnagyobb eredménye. Ugyan évtizedekig elhúzódó folyamat volt – csak a Kiegyezés (1867) után tekinthetjük minden részletében befejezettnek – vitathatatlanul a XIX. század első felének országgyűlései, politikusainak törekvései biztosították az átalakulás alapjait. A feudalizmus nem pusztán a földterület birtok- és üzemeltetési viszonyainak jogrendszerét jelenti, bár természetesen az ezzel kapcsolatos átalakulás is kulcsfontosságú volt. Nagyon fontos volt a társadalom felépítésével kapcsolatos kötöttségek, elsősorban a rendiség és az ezzel járó kiváltságok rendszerének megszűntetése. Az állam törvényei mindenkire azonos mértékben vonatkoznak – hogy ez az elv érvényesüljön, gyakorlatilag az összes korábbi törvénynek, a rendi alkotmány rendszerének kellett megváltoznia, módosulnia, megszűnnie.
A reformkori országgyűlések mindegyikén születtek az intézményrendszer átalakítását szolgáló törvénycikkek, de szimbolikussá az 1847-48-as országgyűlés határozatai, az ún. áprilisi törvények váltak. Ez az összesen 31 törvény ugyanis radikálisan, azonnali hatállyal változtatott az állam feudális jellegén Magyarország rendi jellegű berendezkedésének megszűnését ezekhez a törvénycikkekhez kapcsolhatjuk. Köztörténeti szempontból éles határvonalnak szoktuk tekinteni az 1848-ban kirobbant szabadságharcot, melynek bukásával az osztrák birodalmi vezetés büntető, megtorló intézkedéseket foganatosított az elfoglalt Magyarországon. Tévedés lenne azonban azt feltételezni, hogy ez együtt járt a feudális visszarendeződéssel ugyan az 1848-as áprilisi törvényeket hatályon kívül helyezték, de azok lényegi tartalmát az új, neoabszolutista szabályozás nem törölte el. Sőt, valójában kijelenthetjük – a tőkés átalakulás törvényi szabályozásának zöme a Kiegyezést megelőző időszakban zajlott le.



Az intézményrendszer átalakításának egyik legfontosabb eleme a jobbágyfelszabadítás volt, illetve ezzel szoros összefüggésben a művelésre, gazdálkodásra használt földterületek tulajdonviszonyainak rendezésére. Ez rögtön kettős függőség, a jobbágy személyi és dologi függőségének megszűnését jelentette. A személyi függőség megszűntetése elsősorban társadalmi jelentőségű lépés volt, a feudális jog által szentesített „kétlépcsős” törvénykezési, ítélkezési rendet – jobbágy felett a földesura, nemes felett az uralkodó ítélkezik szűntette meg.31 A dologi függőség eloldása jelentette a földhasználattal kapcsolatos ügyek átalakítását – a földesúrnak fizetendő adókat és teljesítendő szolgálatokat a felszabadítással eltörölték. A személyi függés megszűntetése viszonylag egyszerű jogalkotói lépés volt, a földhasználat rendezése azonban lényegesen nehezebb kérdésnek bizonyult. A felszabadított jobbágynak tulajdonba átadott egykori telkes földért – és főként a kiesett jobbágyi adóbevételért, munkaerőért – a földesurakat kárpótolni kellett. Fontos megemlíteni, hogy a korábbi földesurak természetesen nem váltak földnélkülivé – az allodiális területeket saját birtokként megtartották, csak ezek művelését a továbbiakban már kizárólagosan csak bérmunkával tudták megoldani.
A földtulajdoni rendelkezés ebben az időszakban ugyanakkor nagyon sok gyakorlati problémát vetett fel. A földhasználattal kapcsolatban ekkor még nem volt egységes, használható központi (vagy helyi) nyilvántartás, az egyes birtokterületek határai nem voltak pontosan kijelölve, ez érthetően sok gondot okozott. További problémát jelentett, hogy egy adott földesúri birtokon belül a paraszti használatú földek nem kis hányada, becslések szerint közel egynegyede vitatott jogállású volt. A jobbágyfelszabadítással járó átadott földtulajdon szigorúan csak az egykori jobbágytelekre vonatkozott – a közös használatú területek elvileg a földesúr tulajdonában maradtak. Így az érdekellentét nyilvánvaló – a felszabadított jobbágyság a telkesnek minősített és így átadandó földterületek maximalizálásában, a földesúr pedig azok minimalizálásában volt érdekelt. A közös tulajdonú területek egy része szerződés, szerzett jog vagy egyszerűen rendezetlenség miatt akár évszázados távlatban már jobbágyi kezelésben, művelésben állt (pl. irtásföldek), így az ezekkel kapcsolatos vitás ügyek lezárása évtizedekig eltartott. Azonban a pontos felmérések, tulajdoni viszonyok központi nyilvántartásának megszervezése így már nem várathatott magára – ebben az időszakban hozták létre a mai földhivatalok elődeit.32
A jobbágyfelszabadításhoz vezető első jogalkotói lépés az 1840-ben meghirdetett önkéntes örökváltság volt.33 Az „önkéntes” ebben az esetben mindkét fél – a jobbágy és földesúr – egyetértésével született megegyezést takarta, és csak a telkes földterületre vonatkozott, a személyi függést – földesúri bíráskodást – nem érintette. Ez a rendelkezés nem volt sikeres próbálkozás – 1848-ig a földterületek mindössze 1,9%-a került megváltással a földhasználók tulajdonába.
Az 1848-as áprilisi törvényekkel az országgyűlés a kötelező örökváltságról határozott, amely törvény az összes úrbéres (jogilag is jobbágyi használatban lévő) föld jobbágyparaszti tulajdonba helyezéséről határozott. Egyidejűleg a földesurak kártalanítását a „nemzeti közbecsület védőpajzsa alá” helyezték, azaz állami kárpótlást ígértek az így elveszett földekért. Mint említettük, a szabadságharc bukását követően az 1848 tavaszán hozott törvényeket ugyan hatályon kívül helyezték, de ez természetesen nem jelentette a jobbágyság visszaállítását, csak a kártalanítás kereteit szabták újra. Az 1853-ban (Erdélyre vonatkozóan 1854-ben) kiadott úrbéri pátens rendelkezett a kárpótlás hatálya alá eső földekről, és egyben a kártalanítás módjáról is: a jobbágyi tulajdonba átadott egykori úrbéres földek után kapott éves adókat a földterület értéke 5 %-ának tekintették, azaz az éves adó húszszorosában határozták meg a kárpótlási összeget. Az államnak természetesen nem volt arra forrása, hogy ezeket az összegeket egyszerre kifizesse a jogosultaknak. A tényleges kifizetések így nagyon elhúzódtak a XIX. század végén az ilyen címen kifizetett összegek még mindig igen magasak voltak.
Fontos megjegyezni, hogy a jobbágyfelszabadítással járó földterület-tulajdoni rendezések következményeiben ellentmondásosak voltak. A földnélküli zsellérek sorsa nem oldódott meg, a kisbirtokos nemesek jelentős része pedig a kötelező jobbágyi szolgálatok megszűnésével tönkrement, mert nem tudta a bérmunkát kifizetni. Az ősiség eltörlésével a földterületek szabadon értékesíthetővé váltak, így az elszegényedett kisnemes általában el is adta azokat a fizetőképes keresletnek, azaz lényegében a gazdagabb



birtokosoknak. A nagybirtokrendszer így a XIX. század második felében kezdett a korábbiakhoz képest lényegesen jelentősebbé válni az ország területén.
Az átalakulás fontos lépése volt a közteherviselés bevezetése, amely egyben adóreformmal is párosult. A társadalmi egyenlőtlenséget jelentő nemesi adómentesség megszűntetéséről szintén 1848-ban határoztak, a szabadságharc bukása után természetesen itt sem állították vissza a korábbi rendi kiváltságot, hanem az osztrák adórendszert léptették életbe Magyarországon is az 1850-es években. Az adórendszer két elemből állt, az egyenes adókból, és a közvetett adókból. Előbbiekbe tartoztak a föld-, ház-, kereseti és jövedelmi adók, utóbbiakba a fogyasztási adók, vámok, illetékek, egyes monopóliumok. A Kiegyezés során ez az adórendszer elveszítette birodalomra egységes jellegét – a közvetett adók szövetsége megmaradt, az egyenes adókat az államok maguk alakíthatták.
Az adóreformmal összefüggésben, a modernizáció jegyében végrehajtották a vámliberalizálást,34 illetve megteremtették a vámuniót. A Mária Terézia által létrehozott belső vámhatár lebontására 1850-ben került sor, a külső vámhatár liberalizálását több részletben végezték el. Jelentősen csökkentették a vámtételeket és mérsékelték magukat a vámokat is. Következő lépésként a külkereskedelmet jelentősen serkentő kereskedelmi szerződéseket kötöttek – a Franciaországgal és Angliával kötött egyezmények már magukban foglalták a legnagyobb kedvezmény elvét, azaz az általános vámtarifától való eltérés lehetőségét.
Az intézményrendszer átalakításához hozzátartozott az iparszabadság biztosítása. Ez lényegében a vállalkozás szabadságát jelentette. A reformkor ebben a kérdésben is komoly lépéseket hozott. 1840-ben kereskedelmi és váltójogot fogadtak el, amely csődtörvényt is magában foglalt. Szabályozták egyben a társaságok, részvénytársaságok működését, a gyárak, kereskedők alapvető jogviszonyait. Mindezek lényegében szabaddá tették a gyáralapítást és az azokban való munkavállalást – de a céheket, nem kismértékben a kézműipari termékek iránti meglévő igény miatt, ekkor rendeletileg még nem törölték el. A neoabszolutista korszakban – a vonatkozó osztrák törvények bevezetésével – ezeket a törvényeket is hatályon kívül helyezték. 1859-ben kihirdették a birodalom egész területére érvényes Iparrendtartás c. törvényt, amely az iparűzés, kereskedelem és szolgáltatások űzésének teljes szabadságát biztosította mindenki számára. Ebbe a rendszerbe a céheknek már semmi beleszólása nem lehetett – a Kiegyezést követően, 1872-ben született magyar ipartörvény végleges megszűntetésüket rendelte el.
A neoabszolutizmus gazdaságirányítása
Az intézményrendszer átalakítása – mind a reformkori magyar, mind a neoabszolutizmus kori osztrák tudatos állami intézkedéssorozat volt, melyek eredményével kapott új struktúra összehangolt működtetését azonnal megkezdték. Ebben az időszakban már valódi gazdaságpolitikáról beszélhetünk – amire annál is inkább szükség volt, hogy az államháztartás jelentős problémákkal küszködött. 1850 és a Kiegyezés között több gazdaságpolitikai modellel próbálkoztak. Philipp von Krauss (1848-1851 között pénzügyminiszter) egy kísérleti inflációs gazdaságpolitikával próbálkozott. A pénzmennyiség (további) fokozásától a gazdaság élénkítését, az állami bevételek növekedését várta, és végül a valutastabilizációt. Ez a politika nem járt sikerrel. Karl Ludwig von Bruck (pénzügyminisztersége: 1855-1860) éppen a valutastabilizációban látta az államháztartás gondjainak megoldódását, így ennek érdekében tett lépéseket. Az államjegyek forgalmát visszaszorították, az állam kiadásait csökkentették. Utóbbiakat állami birtokok és vállalatok – így a vasutak – privatizálásával érte el. Az ő minisztersége idejére esik a valutarendszer reformja, az osztrák értékű forint bevezetése is.
Ignaz von Plener (1860-1865) idején az egyik legnagyobb vívmány a jegybanki autonómia törvényre



emelése (1862) volt. Egyben az ONB-t a valutastabilizáció folytatása érdekében törvényileg arra kötelezték, hogy állítsa helyre a nemesfémfedezet és a bankjegyek közötti kívánatos arányt. Ez egy erőteljes deflációs folyamatot vont magával, annak ismert kísérőjelenségeivel – dekonjunktúra az iparban, a vasútépítésben.
A valutareform előzménye a Liechtensteinnel és a Német Vámunió országaival 1857-ben kötött bécsi pénzverési egyezmény volt. Az új, egységes pénzlábhoz az 500 gramm színezüstöt jelentő un. vámfontot vették mennyiségi alapul, amelyből 30 tallért vagy 45 osztrák értékű (o.é.) forintot vertek. Az osztrák értékű forint így 11,1 gramm ezüstöt tartalmazott – ez mintegy 5 %-os csökkenést jelentett az addig használt konvenciós forinthoz képest. Az új pénzérmék forgalmát egy 1858-ban kelt császári pátens rendelte el, egyben meghatározta a régi és az új érmék átváltását is, 100 konvenciós forint = 105 o. é. forint arányban.
A gazdaságpolitikai kísérletezések és tapasztalatok gyűjtése közben a politikai élet is zajlott. A gazdasági és politikai kiegyezés szükségességét ill. elkerülhetetlenségét Ausztria és Magyarország között Ferenc József császár már az 1850-es évek végén belátta, mivel nyilvánvalóvá vált, hogy a birodalomba az 1848-49-es forradalom és szabadságharc után erőszakkal annektált Magyar Királyság területén a rend fenntartása és a közigazgatás irányítása aránytalanul nagy erőforrásokat lekötő feladat. A nemesség a passzív rezisztencia – azaz erőszakmentes együtt nem működés – eszköztárával élt, amely ellen adminisztrációs, vagy éppen katonai módszerekkel nem lehetett hatékonyan fellépni.
Ugyanakkor a Kiegyezés közvetlen előzményéhez tartozott az 1864-ben kitört porosz-osztrák-dán háború, amely 1866-ban Ausztria vereségével végződött (Königgrätzi csata). A vesztes háború következtében osztrák részről jelentősen felgyorsult a hajlandóság a két ország közötti viszonyok végleges rendezésére. Magyar részről a Kiegyezés emblematikus figurája Deák Ferenc lett, aki 1865-ben, a Pesti Naplóban publikált Húsvéti Cikkben kifejtett álláspontjával magyar részről lényegében szabad utat adott a tárgyalásokhoz.
30 A korszak legismertebb politikai szereplői Széchenyi István és Kossuth Lajos voltak. Bár céljaik közösek voltak, a megvalósítás
módjaiban komoly nézetkülönbség volt közöttük. Széchenyi alapvetően az osztrák birodalmon belül, a meglévő intézményrendszerhez
igazodva képzelte el reformok véghezvitelét, Kossuth érezhetőbben függetlenségpárti volt.
31 Megjegyzendő, hogy a XIX. században már egyre kevesebb úriszéki döntés született, a peres ügyek zömében a döntést a
földesurak már a megyei bíróságoknak adták át.
32 A kérdéshez nem tartozik szorosan, de a földnyilvántartás tipikus példája az SI előtti időszak mai szemmel már nagyon zavaros,
szinte áttekinthetetlen mértékegység-kavalkádjának. A méter, mint hosszúságegység megjelenése előtt a kontinentális Európában főleg az
öl volt használatban. Ez a mindenhol ugyanaz az elvi hátterű (oldalra kitárt karokkal átfogott távolság) mértékegység gyakorlatilag az
összes országban eltérő hosszúságot jelentett (kb. 170-190 cm között). Az első földterületi felmérések még a XVII. században készültek,
javarészt katonai térképészeti logikán. Az első földkataszterek ezeket használták fel, és bővítették, pontosították a későbbiekben is.
Vélhetően emiatt a méter, mint hosszmérték elterjedése idején a földterületekre fennhagyták a régi egységeket (bécsi öl, ebből számított
négyszögöl, és kataszteri hold). Egy négyszögöl kb. 3,6 négyzetméter, és 1600 négyszögöl egy hold, azaz egy kataszteri hold kb. 5760
négyzetméter.
33 1840. évi VII. tv.
34 Ezzel a lépéssel Ausztria lényegében elszakadt a korábbi merkantilista gazdaságpolitikai modelltől.



3.8 A Kiegyezés (1867) gazdasági hatásai
Az 1849-es évet követő neoabszolutista rendszert lezáró kiegyezésre Ausztria és Magyarország között 1867ben került sor. Az ezt követő évtizedeket sokan tekintik nem alaptalanul az újkori magyar történelem fénykorának – a megegyezés után valóban soha nem látott gazdasági fejlődés indult el az országban. A Kiegyezés jogilag 1867. évi I.-XIV. törvénycikkekben került kodifikálásra. Politikailag legreprezentatívabb eleme az uralkodó magyar királlyá koronázása lett, melyre 1867. június 8-án került sor, ezzel létrejött az 1918ig fennállt Osztrák-Magyar Monarchia.
A Kiegyezés törvényei gazdasági szempontból is fontos elemeket foglaltak magukba, ezek közül három kérdéskör bírt kiemelt jelentőséggel. Az első a közös ügyeket (külügy és hadügy) fedező pénzügyek kérdése volt. E két ügy – melyek közös jellegét az 1867. évi XII. törvénycikk a Pragmatica Sanctióból eredeztette finanszírozását a két állam kvóta alapján osztotta meg egymás között, 1867-ben tíz évre 30%-70% arányban állapodtak meg. A második elem az un. közös érdekű ügyekből állt, melyek közös jellege nem volt korábbi törvényekből vagy hagyományokból eredeztethető, mégis a gazdasági kiegyezés részét képezték. Ezek közé tartozott a két ország között létrehozott vám- és kereskedelmi szövetség, egységes adórendszer, közös pénzrendszer, valamint a stratégiailag kiemelten fontos vasúti fővonalak kérdése.
A harmadik, a későbbiekben meglehetősen sok vitát kiváltó elem a közös jegybank kérdése volt. Ez az ügy nem szerepelt az 1867-es törvénycikkekben, mivel az Osztrák Nemzeti Banknak 1876-ig hatályos szerződése volt, melynek felülvizsgálatát még a Kiegyezés körülményei között sem tartottak kivihetőnek. Így csak egy titkos megegyezés született, amely szerint a szerződés lejártáig a magyar kormány nem követeli a közös jegybank felállítását, cserébe viszont az ONB kielégíti az egyre fokozottabban jelentkező magyar hiteligényeket. A jegybankügy ezzel még nem oldódott meg – már 1869-től problémák jelentkeztek, amikor a magyar kormánynak be kellett látnia, hogy nincs módja a monetáris szabályozás közvetlen befolyásolására. Így a jegybankkérdés folyamatos viták tárgya lett egészen az Osztrák-Magyar Bank 1878-as megalapításáig.
A Kiegyezés által teremtett politikai nyugalom és viszonylagos gazdasági biztonság jelentősen megnövelte Magyarországon a vállalkozási kedvet. A korábban tőkehiány miatt, illetve tudatos adminisztratív akadályok állításával visszafogott ipar komoly fejlődésnek indult. Az ipar fejlesztése jelentős hiteligénnyel járt együtt, így a bankrendszer is komoly fejlődésen ment keresztül. Az 1860-as és 70-es évek pénzügyi válságai azonban visszafogó erővel hatottak, mivel a pénzintézetek évekig csak igen szigorú feltételekkel (10-15% kamattal) folyósítottak csak hitelt. Az igazi fellendülés csak az 1880-as években indult, főként azzal összefüggésben, hogy Európa-szerte jelentős tőkék halmozódtak fel, amelyek egyre inkább külső elhelyezésre kerültek. Így megjelent a külföldi tőke a magyar hitelintézeteknél, ami jelentősen növelte illetve kedvezőbbé tette a hitelkínálatot. A kamatláb az évtized második felére 3-4%-ra csökkent, ami igen kedvező volt.
A kedvező gazdasági folyamatok találkoztak a magyar gazdaságpolitika támogatásával. Az 1880-as években hozott iparfejlesztési törvények (melyek kedvezményeket adtak, vasutak esetén kamatgaranciát biztosítottak, stb.) eredményeképpen a századfordulóra Magyarország agrár-ipari országgá fejlődött, egyes ágazatokban (pl. élelmiszeripar) kiemelkedő teljesítménnyel.
A magyar gazdaságpolitikának még a fentiek figyelembe vételével is meglehetősen szűkös volt a mozgástere, de néhány területen így is lehetőség nyílt önálló lépésekre. Legfontosabb példaként ide tartozott a vámpolitika kérdése, melyet ugyan a magyar fél nem alakíthatott birodalmi egyeztetések nélkül, de bizonyos részterületeken lehetőség nyílt az egyeztetéses, „rugalmas” megoldásokra. A magyar agrárium érdekeit figyelembe véve – a kor liberális gazdasági személetét kissé háttérbe szorítva – pl. vámot vetettek ki az import búzára 1882-ben, ezzel egyidejűleg viszont bevezették az un. őrlési forgalmat, amivel – vámvisszatérítés révén



– elérték a gabonaforgalom fenntartását. Eszerint a gabonabeszállítás vámmentes maradt, ha a behozott gabonából itthon őrölt lisztet vámkülföldre szállították. Ez a megoldás biztosította a feldolgozóipar – azaz a malmok – folyamatos ellátását, azonban visszaszorította a magyar agrárium számára a külföldi gabona képében jelentkező konkurenciát.
Szintén volt mozgástér a közlekedéspolitikában is. Az osztrák törekvés évtizedeken keresztül a birodalom Bécsközpontú vasúti hálózatának kiépítését szorgalmazta. A Kiegyezést követően egyértelművé vált, hogy ez a politika továbbiakban nem lesz véghezvihető. Kiépült egy Pest központú vasúti hálózat is – kezdetben teljesen magántőkéből, legfeljebb állami támogatással, majd lassan állami beruházásokkal. Az államvasút-rendszer kialakulása Magyarországon a Magyar Északi Vasút átvételével kezdődött – ez a társaság fővonalának kiépítését követően szinte azonnal csődbe ment, és állami tulajdonba került. Ezzel a vonallal alakult meg a Magyar Államvasutak 1868-ban. A századfordulóig egyre gyorsabb ütemben zajlott a vasutak államosítása, főként Baross Gábor közlekedésügyi miniszter irányításával.35 A vonalak állami kézbe vétele mellett jelentős szerepet kapott a tarifa meghatározása is. A tarifareform szintén Baross Gábor nevéhez kapcsolódik. Az általa bevezetett személyszállítási un. zónatarifa-rendszer alapját az utazási szokások vizsgálatával fektette le. Ezek szerint a vasút igénybevétele zömmel közepes távon zajlott – közeli távolságokat az emberek a költségek miatt inkább szekéren tettek meg. A zónatarifa rendszerben távolsági zónákat határoztak meg, a közeli és a nagyon távoli állomásokra jelentős díjcsökkenést vezettek be. A rendszer fényesen bevált – a vasúti utazások száma és az összbevétel jelentősen megnőtt.
A korona pénzrendszer bevezetése
A Kiegyezés ugyan kitért szükségességére, de az 1867-es törvények között mégsem szerepelt a közös pénzrendszer bevezetése. Későbbiekben több törvénycikk újra szorgalmazta az ügyet (1868. VII. tc., 1869. XII. tc., 1878. XX. tc.), de különböző okokból – főként politikai jellegű megfontolások miatt – a kérdés 1891-ig elhúzódott. A valutareform nem csupán a Monarchia létrejötte miatt vált égetően szükségessé, hanem az osztrák értékű forint fokozódó romlása miatt is. Az osztrák értékű forint ezüstalapú valuta volt, amelyet – mint a világon mindenhol – alapjaiban rengetett meg az ezüst értékének rohamos csökkenése, amely az 1870-es évektől volt tapasztalható. (Ez a devalválódás elsősorban a nevadai un. Comstock Lode ezüstbányák feltárásával volt összefüggésben, melyekből az 1860-as évek második felében már teljes kapacitással folyt a kitermelés). Az ezüst egyre fokozottabb mértékben áramlott a Monarchia területére, mivel jobban megérte pénzt veretni belőle, mint rudakban tartani. (értékpénzek veretése ekkor törvényileg biztosítva teljesen szabad volt mindenki számára). 1879-ben a kormány már az ezüst 1 forintosok magánszemélyek számára történő veretésének felfüggesztésére kényszerült, egyidejűleg felmentve a jegybankot az ezüst bankjegyekre váltásának kötelezettsége alól. (Ez igen sajátos helyzet volt, hiszen pénzügyileg bizonytalan helyzetben általában éppen a bankjegyek nemesfémre váltását szokták felfüggeszteni, nem pedig fordítva). A valutareform tehát szükségszerűen az aranyalapra történő áttérést is jelentette.
Az elhúzódó vitákat Wekerle Sándor pénzügyminiszter végül arra való hivatkozással tudta véglegesen lezárni – azaz az uralkodó jóváhagyását megszerezni a valutareformmal kapcsolatos javaslatára – hogy elővetítette egy esetleges háborús helyzetben az akkor már nagyon bizonytalan értékű valutával járó nehézségeket. Bár ekkor az első világháború kitörése még nem állt a küszöbön, de az egyre súlyosabb európai feszültségek már minden állam számára érezhetőek voltak.
Az új valuta elnevezése a korona lett, az 1892. évi XVII. törvénycikk vezette be 1892. augusztus 11-én. Az átálláshoz hét év türelmi időt adtak, így 1900-ig tulajdonképpen kettős pénzrendszer létezett a birodalom területén. A koronaértékkel való kötelező számítás 1900. január 1-én lépett életbe.
A koronát sem a latin (francia frank), sem a német (német márka) pénzszövetséghez nem kívánták



csatlakoztatni, a pénzlábat tehát ennek megfelelően állapították meg. A megállapításhoz a Napóleon arany 1879 és 1891 közötti bécsi tőzsdei árfolyamát átlagolták. Ennek megfelelően egy osztrák értékű forint kb. 0,84 aranyforintra adódott, és mivel a koronát az osztrák értékű forint felében kívánták megállapítani, 1 korona 0,42 aranyforintra adódott, azaz 0,304 gramm színaranyra. Így 1 kg színarany 3280 koronát ért. A törvény részletesen leírta a bevezetendő érméket, ezek szerint ötvözött (900-as tisztaságú) aranyból 10 és 20 koronás érméket kellett verni, előbbiek súlya 3,37 grammra, utóbbiaké 6,74 grammra adódott. Aranyból korlátlan mennyiségű pénz veretését engedélyezték, természetesen magánosok számára is, 0,3 illetve 0,5 % jutalék ellenében.
A törvény szerint ezüstből csak egykoronások veretését engedélyezték, a váltópénzek nikkelből (húsz- és tízfilléresek), valamint bronzból (egy- és kétfilléresek) készültek. Az egykoronások 835-ös tisztaságú ezüstből készültek, így 1 kg ötvözött ezüstből 200 darab egykoronás készülhetett. Így az arany-ezüst értékarány 1:13,69ra adódott. Az egykoronások magánosok számára történő veretését többé nem tették lehetővé, és mindössze 60 millió korona értékben engedélyezték forgalomba hozatalukat. Mivel az ezüstérmék fémtartalmának értéke nem érte el a névértéket, bizonyos értelemben csak váltópénznek voltak tekinthetők.
Az új valuta bevezetése után a még forgalomban lévő régi pénzek bevonása csak fokozatosan történt meg. Az osztrák értékű forint – mint ezüstpénz – kivonását nem is sürgették, ebből még 200 millió darab (azaz 400 millió korona érték) forgalomban maradt az első világháború kitöréséig. Komolyabb feladat volt az 1866-os háborús vereség után kibocsátott államjegyek, azaz fedezet nélküli, kényszerárfolyammal ellátott papírpénzek beváltása. A korona bevezetésekor ezekből még 312 millió forintnyi (624 millió korona) címlet volt forgalomban, ami a nemzetközi valutapiacon kezdetben nem csekély bizalmatlanságot okozott. A beváltásra 1894 és 1899 között került sor, ezután a koronát külföldön is valós értékén kezelték.
A bevezetéskor nem csekély problémát jelentett az aranyfedezet kérdése. Az Osztrák-Magyar Bank 1892ben mindössze 57 tonna arannyal rendelkezett, emiatt mind a magyar, mind az osztrák kormány letétbe helyezett – tulajdonjogának fenntartása mellett – aranyat a fedezet biztosítása érdekében. Megjegyezhető, hogy a kedvező külkereskedelmi helyzet miatt – a krími háború, majd az amerikai polgárháború következtében a magyar gabona igen jól értékesíthető volt – Magyarország az új valuta bevezetése idején nagyobb részt vállalt a szükséges arany biztosításából. Beleszámították továbbá a fedezetbe az arannyal rendelkező országokba szóló követeléseket is, így a korona tulajdonképpen aranydeviza-valutának volt tekinthető. Végül engedélyezték, hogy az arany mellett kismértékben ezüst is fedezetül szolgálhasson, emiatt a koronát „sánta” valutának is nevezték.
Bár az új valuta bevezetésekor szándék volt az aranyforgalom tényleges biztosítására, végül erre nem került sor (És így voltaképpen okafogyottá is vált a magyar és osztrák kormány közötti vita, amely a készkifizetések azaz a bankjegyek azonnali, korlátlan átváltása nemesfémre – bevezetésének időpontja kapcsán folyt.). A lakosság ugyanis évtizedek alatt, a viszonylagos stabilitás körülményei között egyszerűen elszokott a fémpénzek használatától, és a papírpénzeket részesítette előnyben. Ez a bizalom jelentősen könnyítette a fedezettel kapcsolatos problémákat, és lehetővé tette, hogy a bankjegyforgalom 40%-ának megfelelő minimális fedezeti szintet írjanak elő a jegybank részére.
Az első korona bankjegyeket az átállási türelmi idő lejárta után, 1900-ban hozták forgalomba. Eredeti elképzelés szerint – összhangban a fent leírtakkal – csak 50 koronás bankjegytől felfelé tervezték a papírpénzek kiadását, de végül 10 és 20 koronás bankjegyek is készültek. Ennél kisebb papírpénz címletet azonban – pont a bizalom fenntartása érdekében – nem kívántak forgalomba hozni, viszont természetes igény jelentkezett az 1 és 10 koronás címlet között újabb címlet bevezetésére. Ez az 1900-ban történt meg, az ezüst ötkoronás érme forgalomba helyezésével.
A korona az első világháború kitöréséig erős valutának számított, csak a jegybankkal kapcsolatban lángoltak fel újabb és újabb viták. 1910-ben ugyanis az Osztrák-Magyar Bank bankjegykibocsátási szabadalma lejárt, és a politikai erők egy része – főként az ellenzéki Függetlenségi Párt – a hosszabbítás helyett önálló magyar jegybank felállítását szorgalmazták. Az osztrák kamara természetesen nem támogatta ezeket a törekvéseket, és



hosszabb viták után – melyben még a magyar kormány esetleges lemondása is felmerült – 1910. december 1-én nyolc évvel meghosszabbították az O-MB szabadalmát.
Mint láttuk, az első hitelintézetek – pontosabban takarékpénztárak – a reformkorban nyíltak meg Magyarországon. Ezek az intézmények elsősorban a lakossági megtakarítások felszívására jöttek létre. Később, az 1850-es évektől szakosodott, más ügyletekkel is foglalkozó intézmények is megjelentek – az akkori helyzetben nem meglepő módon elsősorban Ausztria területén. Ezzel körvonalazódott az új hitelintézeti modell, melyben legfelül a jegybank (Osztrák Nemzeti Bank) állt, középen a szakosodott hitelintézetek, alsóbb szintjein pedig a takarékpénztárak. A kereskedelmi és hitelbankok főként rövid lejáratú kereskedelmi ügyletekre és váltóleszámítolásra szakosodtak. A Magyar Általános Hitelbankot már az kedvezőbb politikai légkörben, 1867ben alapították meg. Szakosodott intézmények voltak a jelzáloghitel-intézetek, melyek Magyarországon főként földbirtokokra nyújtottak hitelt.
A pénzintézetek gombamód szaporodtak, azonban hamarosan bebizonyosodott, hogy a szakosodott bankmodell igen sérülékeny. A tőzsdétől szinte elválaszthatatlan spekuláció állami szabályozás hiányában az 1860-70-es évek fordulóján hatalmas buborékot generált. Ebben az időszakban zajlott az un. „gründolási” (azaz alapítási) láz – tömegesen hoztak létre részvénytársaságokat és hitelintézeteket, melyek valódi tevékenységen nem végeztek, azonban részvényeiket így adták-vették. Az ilyen jellegű túlfokozott spekuláció szükségszerűen összeomlásba torkollik – 1873. május 9-én bekövetkezett a bécsi tőzsdekrach, amely nagyon rövid időn belül a pesti tőzsde csődje is követett. A válság következtében két intézet is (Angol-Magyar Bank, Franko-Magyar Bank) oly mértékig megrendült, hogy elkerülhetetlen lett felszámolása. A válságot követően megindult a szakosodott pénzintézetek univerzális bankká válása, azaz tevékenységi körük kiterjesztése, bővítése.
Célszerű a Kiegyezés utáni korszak vitathatatlan gazdasági eredményeit röviden áttekinteni a gazdasági szerkezet szempontjából. Magyarország agrárjellege bizonyos mutatókat tekintve csökkent, ez azonban csak relatív értelemben volt így – az iparosodás nem szorította vissza a mezőgazdaságot, sőt, az élelmiszertermelés jelentősen nőtt. 1867 és 1910 között a mezőgazdasági népesség aránya 75%-ról 65%-ra csökkent, de az agrárnépesség abszolút száma szerény növekedést mutatott. Azaz a kétségtelenül fejlődő ipar nem teljesen szívta el a mezőgazdaságból a munkaerőt. Az élelmiszeripar fejlődése rendkívül látványos volt. A malomipar kiépülése az 1860-as évek során vett nagyobb lendületet, a századforduló idején a budapesti malomközpont a világon a második legnagyobb volt (Minneapolis után). A dél-pesti területeken – a mai Soroksári út környékén – egymás mellett álltak a hatalmas malomépületek.36 A malomágazat fejlődéséhez jelentősen hozzájárultak a korszak találmányainak iparba történő gyors bevezetései is. Ezek közül ki kell emelni Mechwart András által kifejlesztett acélhengerszéket, amellyel a korábbihoz képest sokkal finomabb őrlésű liszt előállítása vált lehetővé – ez a találmány nem kis mértékben járult hozzá a magyar malomipar exportképességéhez.
A mezőgazdaság és élelmiszeripar mellett a vaskohászat és a gépgyártás is jelentős fejlődést mutatott. A nehézipar expanziója főként a vasútépítésekkel volt kapcsolatos. A gépgyártás ebben az időszakban túlnyomó többségben, 63%-ban közlekedési gépeket termelt. Ehhez képest lényegesen kisebb, 9%-os volt a mezőgazdasági gépek előállításának aránya – ez mutatja, hogy a lehetőségekhez képest a mezőgazdaság gépesítése lassabb tempóban haladt.
A gazdaság egészét nézve, a Kiegyezést követő évtizedekben a nemzeti jövedelem éves növekedése 3,5% körül volt – azaz a századfordulóra a nemzeti jövedelem 1867-hez képest háromszorosára nőtt. Ez a korszakban igen jelentős volt, a bővülés az átlagos európai növekedés dinamikáját bőven meghaladta – csak Svédország, Németország és Dánia mutatott fel nagyobb ütemet. Bár az egyes adatok elemzésével kapcsolatban megoszlanak a vélemények, az vitathatatlan, hogy a korszakban Magyarország nagyon sokat ledolgozott elmaradottságából, a XX. század elejére fejlett élelmiszeriparral rendelkező, intenzív exporttevékenységet folytató agrár-ipari országgá vált.



35 A vasútállamosítás a második világháború utáni években fejeződött be, ekkor vették át a már úgyis csak formálisan önálló utolsó
társaságokat. Így csak a Győr-Sopron Ebenfurthi Vasút, valamint az üzemkezelésében lévő Fertővidéki Helyiérdekű Vasút maradt önálló
vasúttársaság Magyarországon.
36 Ezek egy része ipari műemlékként, de már más funkcióra átépítve ma is áll.



3.9 Az első világháború és következményei, a gazdaság
helyzete a két világháború között
Az 1914-ben kitört első világháborúnak tulajdonképpen főként gazdasági háttérre származtatható előzményei voltak. A gyarmatbirodalmak XIX. századi növelésével a nagyhatalmak célja ugyanis főként új nyersanyaglelőhelyek és piacok megszerzése volt, ez a gazdasági növekedés és a politikai hatalom fenntartásához elengedhetetlen volt. A feszültségek innen gyökereztek – azok az országok, amelynek nem voltak gyarmatai, lassan lemaradtak, pontosabban lemaradva érezték magukat a többihez képest. A legkiterjedtebb gyarmati hálózattal Nagy-Britannia és Franciaország rendelkezett, nem voltak gyarmatai az Osztrák–Magyar Monarchiának, Norvégiának, Svédországnak és Svájcnak. Németország rendelkezett ugyan gyarmati területekkel Afrikában és Óceániában, de ezek összesített gazdasági jelentősége igen csekély volt. A gyarmat nélküli országok legfontosabb politikai célja tehát a világ újraosztása volt – ezt bármilyen áron el kívánták érni. Az eredmény közismert – 1914-ben kitört az első világháború, az addig ismert legnagyobb, legtöbb ország részvételével zajló fegyveres konfliktus.
A háborús gazdálkodás sajátos helyzetet teremt, melyeket általában szükségintézkedésekkel igyekeznek megoldani. A központi hatalmak a háború évei alatt a hiányzó, vagy korlátozottan rendelkezésre álló nyersanyagokhoz nem tudtak a szükségletekhez mérten hozzájutni. Ennek ellenére az első éveket a háborús megrendeléseknek köszönhető (látszat)konjunktúra jellemezte. Gyökeres változás mutatkozott a munkaerőpiacon – a munkaképes lakosság jelentős részét hadseregbe sorozták, ami a háborús termelési bővüléssel együtt pillanatok alatt munkaerő-hiányt eredményezett, amit csak női és gyerekmunka igénybevételével tudtak enyhíteni.
A háború kitörésekor azonnal bezárták a bécsi és a budapesti értéktőzsdét, és fizetési moratóriumot rendeltek el (azaz a tartozások törlesztésére halasztást engedélyeztek). Ezeket az intézkedéseket 1915-16-ig tartották érvényben. A háborús kiadások fedezését a kormány – mivel közvetlen kölcsönt nem vagy csak nagyon korlátozottan vehetett fel a jegybanktól – hadikölcsön-kötvények kibocsátásával kívánta megoldani. A háború alatt nyolc alkalommal összesen 53 milliárd korona értékben értékesítettek ezekből a kötvényekből.
A hadigazdálkodás elkerülhetetlen eleme az erőforrásokkal és alapanyagokkal való szigorú gazdálkodás. A nemesfém háborús helyzetben a forgalomból pillanatok alatt eltűnik, de érezhető, hogy olyan termékek forgalma is szűkössé válik, amelyek békés viszonyok között bőségesen állnak rendelkezésre. Ilyen pl. az élelmiszer. Természetesen a hadsereg élelmezése – és a katonák termelésből történő kivonása – az élelmiszeripari termékek mennyiségének csökkenését eredményezi, de ez önmagában még nem adna okot a nyomasztó hiányra. A fő ok inkább abban keresendő, hogy a háborús helyzet a lakosságot tartalékolásra és felhalmozásra készteti, emiatt tűnnek el a piacról bizonyos termékek. Az élelmiszerellátás biztosítására 1915ben hatósági ármaximálást vezettek be, majd megszervezték a hatósági terményfelvásárlást is. Ez nem hozta meg a várt sikert – a maximált árakon a termelők nem kívánták átadni az árut, emiatt 1916-tól már rekvirálásokra is sor került. Ez természetesen negatívan hatott a termelékenységre, az élelmiszermennyiség további csökkenését eredményezte. 1916-tól már jegyrendszer léptettek életbe a főbb élelmiszerekre.
A gyáripari termelést a hadi megrendelések folyamatosan magas szinten tartották, itt csupán a nyersanyagok beszerzése és elosztása bizonyult problémás elemnek, amit szintén állami bizottságok végeztek. A háború végével a vesztes Monarchiában a teljes kötött gazdasági rendszer nem szűnt meg azonnal, csak az 1920-as évekre sikerült a gazdaságot a békeidők szintjére konszolidálni.
Magyarország 1920. június 4-én írta alá a trianoni békeszerződést, amely részét képezte az első világháborút lezáró, vitatott igazságú európai békerendszernek. A győztesek teljesen átrajzolták Európa térképét, országok



tűntek el és adták át helyüket – többnyire – etnikai alapon szervezett utódállamoknak. Az Osztrák-Magyar Monarchia megszűnt, Magyarország területe és lakosságszáma jelentősen lecsökkent. A háború előtti Horvátország nélküli – 282 870 km2-es területe 92 963 km2-re csökkent, lakosainak száma 18 264 533-ról 7 599 246 főre. Ez az előbbinél 32,7%-ot, utóbbinál 41,6%-ot jelent. Az új határok meghúzásánál azonban csak részben vették figyelembe a hivatkozási alapként szolgáló etnikai határokat – gazdasági és főleg stratégiai megfontolások estek inkább a latba. Az új határvonalat sok helyen, a határhossz közel felénél a vasúthoz igazították – azaz a határhoz meglehetősen közel, de a másik oldalon fut vasúti fővonal. Emiatt az etnikai elv súlyosan sérült, a környező utódállamokban több mint 3 millió lakos vallotta magát magyarnak.
Az alacsonyabb népsűrűségű peremvidékek elcsatolásával a trianoni Magyarország népsűrűsége lényegesen megnőtt, az urbanizáltsági mutató is emelkedett – a városlakók közel 65 százaléka maradt az új területen belül. Ezzel összefüggésben a kulturális nívó is emelkedett – az analfabetizmus aránya csökkent, a felsőfokú végzettséggel rendelkezők aránya jelentősen megnőtt. És az új országterület arányában iparosodottabb is lett, a gyárak, üzemek és a gyári munkásság több mint fele a trianoni Magyarországon maradt.
A gyárak, üzemek azonban elveszítették nyersanyagbázisukat, a bányászati tevékenység túlnyomó többsége a határokon kívül került. Magyarország erőteljesen külkereskedelemre utalt ország lett. A trianoni területen 11 kőolajfinomító maradt, viszont ebben időben még nem voltak feltárva a zalai olajmezők – a finomítók tartósan nyersanyaghiánnyal küszködtek. Kevesebb, mint harmadára csökkent a vasérctermelés, abból is csak a rosszabb minőségű maradt meg, amit a dúsító nélküli ózdi és diósgyőri kohókban nem is lehetett feldolgozni. Nem mutatott ekkora csökkenést a szénbányászat, a feketeszén 73%-a, a barnaszén 71%-a maradt az új országrészen. Az első világháború előtt a már részletezett jelentőségű malomipar is válságba került, a délvidéki földek elcsatolásával ezek nyersanyagbázisa is súlyosan lecsökkent (a budapesti malmok kihasználtsága a háború után 20 % körül volt).
Közvetlenül a fegyverletétel után, 1918 és 1920 között a helyzet nagyon súlyos volt, mivel az átmeneti időszak bizonytalansága, a békeszerződés hiánya még nem tette lehetővé a külkereskedelem megindulását – és elmondható, hogy az éppen megalakuló utódállamok kifejezetten ellenséges hozzáállást mutattak. Krónikus volt a szén és egyéb nyersanyagok, valamint az élelmiszerek hiánya. A megszállás is jelentős károkat okozott, a megszállók sok helyen teljesen leszerelték és elszállították a gyárak gépeit és berendezéseit.
Mint minden vesztes államnak, Magyarországnak is háborús jóvátételt kellett fizetnie. Ennek összegét 1924ig nem állapították meg – addig természetbeni szállításokat kellett teljesíteni (szén, vágóállat). A jóvátétel végleges összegének megállapításáig zálogként Magyarország összes állami bevételét és vagyonát lefoglalták. Az 1924-ben megállapított jóvátétel végül 179 millió aranykorona kifizetését írta elő, 1927-től tizenöt évre elosztva. Ténylegesen azonban csak 30 millió korona került kifizetésre, az 1929-ben kirobban gazdasági világválság idejére a kifizetéseket felfüggesztették, de a válság elmúltával már nem indították újra.
Összefoglalóan megállapíthatjuk, hogy a Monarchia felbomlásával a trianoni határok közé szorult Magyarország egészen új létfeltételek közé került, amelyhez hozzá kellett igazítani a gazdaság szerkezetét – ez normális körülmények között is komoly feladat lett volna, azonban egy vesztes háború, majd az azt követő forradalmi időszak tovább szaporította a nehézségeket.
A pénzrendszer reformja, a pengő bevezetése
Az Osztrák-Magyar Bank, mint közös jegybank a Monarchia felbomlásával megszűnt – 1921. augusztus 1én létrehozták a Magyar Királyi Állami Jegyintézetet, amely a pénzügyminiszter felügyeletével a Magyar Nemzeti Bank megalapításáig töltötte be a központi bank szerepét. Fontos kiemelni, hogy központi bankról, nem pedig jegybankról beszélhetünk – lényegében egy állami hivatal volt, amely nem bankjegyeket, hanem állami papírpénzt, államjegyet bocsátott ki.



Az értékét rohamosan veszítő korona lecserélése nem valósult meg azonnal. Az utódállamokat – így Magyarországot is – a területeiken maradt korona bankjegyek megkülönböztető felülbélyegzésére kötelezték. Ez meg is történt, Magyarországon egyidejűleg egyfajta kényszerkölcsönnel kombinálták – a bélyegzésre bevitt bankjegyek értékének feléért a tulajdonos államkötvényt kapott, mellyel adófizetési kötelezettségeit tudta teljesíteni. A bankjegyek felét így kivonták a forgalomból, de az inflációt ez sem tudta megállítani. Maga az infláció a hadüzenettel indult, de a háború évei alatt még nem mutatott vészes emelkedést – az inflálódás a háború végével, a fent leírt dezorganizált viszonyok között lódult meg. 1920-ban Hegedüs Lóránt pénzügyminiszter kidolgozott egy programot a stabilizációra. Elgondolása szerint a kizárólag belső forrásokra támaszkodó konszolidáció legfontosabb eleme a költségvetési egyensúly helyreállítása volt. Ezt különböző adók – főként vagyonadó – kivetésével kívánta végrehajtani. Az alapvetően deflációs politika ebben a helyzetben nem hozott és nem is hozhatott eredményt – az erősödő korona drágította az exportot és fokozta az importot. Hegedüs 1921-ben lemondott, utódai egyéb lehetőségek hiányában ismét a pénzforgalom bővítésével fedezték az állami kiadásokat és a magángazdaságok hitelellátását. Ez nem tudatos politika volt – a minisztérium több próbálkozást tett a féktelen papírpénzkibocsátás megfékezésére – ezek igen erőtlen és emiatt sikeretlen lépések voltak. Mivel a jegyintézet nem valorizálta hiteleit, azaz a hitelek kamatai elmaradtak az inflációtól, ezek rendkívül kedvezőek voltak. A forgalomban lévő államjegyek mennyisége rohamosan emelkedett – 1921 nyarán még csak 17,3 milliárd, 1924-ben viszont már 2520 milliárd (!) koronaértékű pénz volt forgalomban. A gyors infláció szemléltetésére célszerű az aranykorona-papírkorona arányt megvizsgálni: Az 1914-es 1:1 arány 1920-ra 1:48, 1922-re 1:280, 1925-ben már 1:14000 volt. A hiperinfláció összes kísérőjelensége megjelent – a bérek és fizetések reálértékének drasztikus csökkentése, a pénztől való pánikszerű szabadulás okozta látszatkonjunktúra, a takarékbetétek, takarékkölcsönök elértéktelenedése.
Ebben a helyzetben – és figyelembe véve, hogy az új területre eső ipari és mezőgazdasági termelés még mindig messze elmaradt az utolsó békeévétől – megerősödött az a nézet, hogy a stabilizációt csak hosszú lejáratú, nagyösszegű külföldi kölcsönnel lehet megvalósítani. Ez csak a Népszövetség ellenőrzésével volt végrehajtható. 1923 végére összeállt a szanálási terv, amely szerint a 250 millió aranykorona értékű kölcsön igénybevételével a költségvetés deficitjét 1926-ig megszűntetni tervezték. Ez természetesen a bevételek egyidejű növelésével, és a kiadások csökkentésével kívánták elérni. Előbbi fő eszköze az adók jelentős növelése, utóbbi pedig az állami hivatalok és vállalatok személyi létszámának erőteljes csökkentése volt. A szigorú intézkedések hamarabb hoztak eredményt, mint arra számítani lehetett – az 1924/25-ös költségvetés már többlettel zárult. Ez elsősorban a reorganizálódó gazdasági környezetben az adóbevételek vártnál nagyobb mértékű növekedésének volt köszönhető. Az eredetileg hiányfinanszírozásra felvett kölcsönt tehát már a második évtől részben beruházási célokra tudták fordítani. 1926 júniusában a szanálást sikeresen befejezettnek nyilvánították.
A stabilizációs program elindításához elengedhetetlen feltétel volt egy államtól független, pénzkibocsátási monopóliummal rendelkező központi bank, azaz egy önálló jegybank működése. Az 1924. évi V. t.c. rendelkezett a Magyar Nemzeti Bank (MNB) létrehozásáról, amely részvénytársasági formában, 30 millió aranykoronás alaptőkével kezdte meg működését. A stabilizáció évei alatt sikerült a korona további inflációját megakadályozni – az aranykorona-papírkorona átváltási arány 1:17000 körül stabilizálódott. A kormányzat ugyanakkor nem kívánta a koronát mint fizetőeszközt hosszabb távon megtartani – az új pénzrendszer bevezetésének előkészületei már javában folytak.
Az új valuta elnevezését illetően hosszabb viták folytak. Fontolóra vették a máriás, a turul, és a forint elnevezést is, végül 1925-ben eldőlt, hogy az új pénz neve a pengő lesz. A pengő pénzrendszert az 1925. évi XXXV. t.c. vezette be. 1926 augusztusától a koronaértékeket már az átváltási aránynak megfelelő pengőértékkel felülbélyegezve hozták forgalomba, hogy az új valutát népszerűsítsék és segítsék az átszámítást. 1 pengő = 12500 korona átváltási arány mellett döntöttek, az új osztrák valutától, a schillingtől való markánsabb elkülönülés érdekében. (az 1925-ben életbe léptetett osztrák valutareform 1 schilling = 10000 korona átváltást alkalmazott.) Az első pengő pénzeket 1926. december 27-én hozták forgalomba, a pengőértékben való kötelező



számítás 1927. január 1-én lépett életbe. A pengő Magyarország első, teljesen független valutarendszere volt. A koronához hasonlóan a pengő is aranyalapú valuta volt – 1 kg színarany 3800 pengőt ért, azaz 1 pengő 0,263 gramm aranyat tartalmazott. Pontosabban tartalmazott volna, ugyanis pengőértékű arany értékpénzek sohasem kerültek forgalomba – kezdetben a pénzverde kapacitása nem tette lehetővé, 1928 után viszont az arany világpiaci ára annyira megemelkedett, hogy az érme aranytartalma lényegesen felülmúlta volna névértékét. Így csak egy elvi intézkedés született, mely szerint az a próbaveretként létező arany 10 és 20 pengősök magánszemélyek számára verethetők – tudomásunk szerint erre egyetlen példány erejéig sem került sor. Az első rendelet értelmében ezüstből 45 millió pengő értékben lehetett pénz verni, 1 pengő 3,4 gramm színezüsttel volt egyenértékű, azaz 1 kg ezüst 294,12 pengő volt.
A pengő kezdetben igen értékálló volt, nem kis mértékben az óvatos bankjegy kibocsátási politika miatt. Rendelet írta elő a forgalomban lévő papírpénzek magas fedezeti arányát – ezt az MNB kezdetben pontosan betartotta.
A gazdaság állapotát közvetlenül a háborút követő időszakra már jellemeztük, a konszolidáció évei alatt lassan kialakult az új viszonyokhoz többé-kevésbé alkalmazkodó gazdasági rendszer. Ennek sajátossága volt a vámkérdés. A korábbi egységes vámterület az utódállamok protekcionista politikájának köszönhetően megszűnt, az államok nagy része önellátást tűzött ki céljául. Az 1925-ben Magyarországon bevezetett vámtarifa a háború előttihez képest sokkal több tételt és magasabb díjakat tartalmazott. Ez a magyar ipar számára kedvező lehetőségeket biztosított – 1929-re az új országterületre vetítve az ipari termelés már 12%-kal meghaladta a háború előtti utolsó békeév szintjét. A leggyorsabb növekedést a vámokkal és behozatali tilalmakkal védett hazai textilipar és könnyűipar mutatta fel.
A mezőgazdaság termelékenysége nem mutatott lényeges változást, azonban a mezőgazdasági munkaerő szerkezete sok, főként társadalmi jellegű probléma és feszültség forrása volt. A trianoni határokon belül dominált a nagybirtok, amely extenzív gabonatermelést folytatott viszonylag alacsony munkaerő-igénnyel. Emiatt a falusi foglalkoztatási gondok kiéleződtek. A felesleges munkaerő egy részét az ipar felszívta, másik része kivándorolt, de így is jelentős volt a falusi munkanélküliek száma. A gondokon a Nagyatádi Szabó István nevével fémjelzett földreform igyekezett változtatni, amely a nagybirtokok arányának 30%-ra csökkentését kívánta elérni. A program nem volt sikeres – az évekig elhúzódó eljárás során összesen 1,3 millió holdnyi terület cserélt gazdát, ami az összes művelt földterület kevesebb, mint 9%-a volt. A létrehozott kisbirtokok jelentős része életképtelenül kicsi volt, ráadásul a meghatározott megváltási díjat még a fellendülés idején határozták meg, kifizetni pedig a recesszió kedvezőtlen értékesítési viszonyai között kellett.
A gazdasági világválság hatásai, állami beavatkozás, fegyverkezés
Az 1929-ben kirobbant gazdasági világválság szinte az összes országot érzékenyen érintette, de Magyarországot különösen súlyosan. Ez főleg azért volt, mert több hátrányos hatású jelenség egyszerre jelentkezett – a külpiacokra való erős ráutaltság, a belső piac gyengesége, a szélesre nyíló agrárolló, és az ország ijesztő mértékű eladósodottsága.
A háborút követően mezőgazdasági termények és nyersanyagok tették ki Magyarország kiviteli termékeinek 70%-át. A gazdasági válság előtt a magyar gabonatermelőknek nem voltak komolyabb értékesítési zavaraik. A válság kísérőjelensége volt a cserearány-romlás, azaz a behozott iparcikkek és nyersanyagok ára kisebb mértékben zuhant mint a mezőgazdasági termékeké. Ez a jelenség az agrárolló – egy bizonyos közös bázishoz képest az ipari árszínvonal gyorsabban nő, mint a mezőgazdasági. Ez a jelenség nem csak a külkereskedelemben, hanem a belső piacon is éreztette hatását. 1928-ban még csak 6%-kal volt gyorsabb az ipari árak emelkedése az első világháború előtti utolsó békeév adataihoz képest, 1933-ra ez a szám már 70% volt. Az 1929-es válság részben túltermelési válság volt, emiatt a mezőgazdasági termények értékesítése



rendkívül nehézzé vált. A környező országok saját mezőgazdaságuk védelmében rendkívüli mértékben megemelték a vámtételeket. Ismeretes, hogy túltermelési válság idején az iparban inkább a kibocsátás volumene esik, a mezőgazdaságban viszont az árak. Ez annak köszönhető, hogy a földművelésben a termelési eszközök és termelési szerkezet gyorsan nem alakítható át, a rendszer meglehetősen rugalmatlan. A gabona ára a válság alatt rohamosan zuhant – 1927-ben még közel 32 pengő volt egy mázsa búza ára, a mélypont idején, 1934 januárjában még a 8 pengőt sem érte el. Ekkora csökkenés már állami beavatkozást tett szükségessé. 1930-ban a termelők megsegítésére bevezették a bolettát, amely adófizetésre felhasználható gabonajegy volt. A gazdák a tőzsdei eladási ár felett még bizonyos összegű kompenzációt is kaptak. A drasztikus árcsökkenésnek így is voltak negatív kísérőjelenségei – a mezőgazdasági gépesítés lényegében leállt, az eladósodás miatt pedig a gazdaságok tömeges csődje fenyegetett. Az utóbbi miatt a kormány 1931 és 1935 között több adósvédelmi intézkedést hozott.
A válság érzékenyen érintette az ipart is, azonban a visszaesés nem volt minden ágazatban azonos. A vas és acélipar óriási zuhanást élt meg, ugyanakkor az 1920-as években adminisztratív módszerekkel erőteljesen támogatott textilipar visszaesése – főként az import minimálisra csökkenésével – nem következett be. Az élelmiszeripar, azon belül a konzervgyártás fejlődési dinamizmusa nem csökkent lényegesen a válság évei alatt sem.
Természetes, hogy a hiteléletet sem kímélte a válság. A New York-i tőzsdekrach után elapadtak a hitelforrások, a tőkekihelyezés töredékére csökkent. 1931-ben csődbe jutott az osztrák Creditanstalt, a magyar kormány – hogy a bankokat tömegesen megrohanó betétesek okozta csődhullámot elkerülje – 1931 júliusában háromnapos bankzárlatot rendelt el. A zárlat elmúltával is csak erős korlátozással lehetett a betétek egy részéhez hozzáférni. Egyben bevezetésre került a kötött devizagazdálkodás. 1931 végén transzfermoratóriumot rendeltek el, ami néhány kivétellel leállította a külföldi adósságok kamatainak és törlesztőrészleteinek kifizetését. De egyben megegyeztek a külföldi hitelezőkkel, hogy a tartozás fejében magyar termékeket kaphatnak, lényegében „levásárolhatják” az adósságot – a szorult helyzetben a hitelezők többsége élt ezzel a lehetőséggel. Így a magyar kivitel jelentős mértékű addicionális (pótlólagos) exporttal növekedett.
Magyarország legfontosabb kereskedelmi partnerévé a válság évei alatt Németország lépett elő. A két ország 1932-ben gazdasági egyezményt kötött, amivel bevezetésre került a kétoldalú klíringelszámolás – azaz minimális tényleges valutaforgalmat céloztak meg, a kereskedelem során fellépő pénzügyi követeléseket kölcsönös szállításokkal igyekeztek kiegyensúlyozni. 1934-ben kereskedelmi pótegyezmény született, amely a magyar mezőgazdasági termékek számára jelentős kiviteli kontingenseket biztosított, méghozzá a világpiacinál magasabb áron. Ez természetesen ugrásszerű növekedést eredményezett a magyar mezőgazdasági kivitelben. 1938-ban, az Anschluss – Ausztria annexiója Németországba – után a magyar agrárkivitel háromnegyed része már Németországba irányult. Ilyen arány azonban már semmiképpen sem előnyös – a külkereskedelem túlságosan egy országra lett utalva, ami a magyar gazdaságot rendkívül sebezhetővé, kiszolgáltatottá tette. Ennek negatív hatásai a háború évei alatt már fokozottan jelentkeztek.
A legfontosabb makrogazdasági mutatók szerint 1937-re az ország kilábalt a gazdasági válság okozta nehézségekből, és a lassú növekedés útjára lépett. Ezt az időszakot azonban külpolitikailag már nagyon felfokozott hangulat jellemezte – a második világháború a küszöbön állt.
Az ország (újra)felfegyverzése hivatalosan 1938. március 5-én kezdődött meg, amikor Győrben Darányi Kálmán miniszterelnök meghirdette az egy milliárd pengős fegyverkezési programot.
Magyarország a második világháborúban
A második világháború 1939. szeptember 1-én, Lengyelország megtámadásával tört ki. 1938 és 1941 között Magyarország területe – kezdetben kényszerű körülmények, de békés viszonyok között hozott nemzetközi



döntésekkel, az utolsó esetben a háborúba való belépés árán – 93 000 km2 -ről 171 600 km2 -re duzzadt, lakosságszáma 7 600 000 főről 12 067 000 főre növekedett.
A visszacsatolt területek ásványkincsekben nem voltak túlzottan gazdagok, de néhány stratégiailag fontos nyersanyagból (pl. fa, só) a behozatali kényszer lényegében megszűnt. A mezőgazdaság számára a délvidéki kiváló minőségű gabonatermelő területek számítottak volna, innen azonban egy 1941-ben kötött szerződés alapján a teljes termelési felesleget ki kellett szállítani Németországba ill. Olaszországba.
A győri program, illetve a hadianyag export nagyon jelentős háborús (látszat)konjunktúrát indított el Magyarországon. 1939-ben pl. egy év alatt 24%-kal növekedett az ipari termelés – ez nagyjából a korábbi húsz év összesített növekedésének felel meg. A nyersanyagok közül – stratégiai okokból – az alumínium jelentősége rendkívül felértékelődött. Mint könnyűfém, a repülőgép-gyártásban kiemelkedően fontos volt, de emellett ötvöző, vagy helyettesítő anyagként (pl. rézhuzal helyett) is kiválóan lehetett használni. A háború alatt a Magyarországon feldolgozott bauxit mennyisége a korábbi többszörösére emelkedett – ehhez kétszeresére bővítették a mosonmagyaróvári timföldgyár kapacitását, és új üzemet létesítettek Ajkán.
A hadiipar fejlődése mellett a többi ágazat viszont inkább hanyatlást mutatott. A háborús viszonyok között a külkereskedelem szerkezete megváltozott, sok alapanyaghoz egyszerűen nem lehetett hozzáférni. A textilipar pamutot nem tudott többé tengerentúlról behozni, hasonló gondokkal küszködött a bőripar. A könnyűipari ágazatok közül egyedül a hadiiparral szoros kapcsolatban lévő konzervipar bővítette kapacitását. A mezőgazdaság fejlesztésére 1941-ben tízéves programot fogadtak el, ezekből azonban a háború miatt alig valósult meg valami. A bizonytalan helyzet miatt a háború kitörésekor a kormányzat zárolta a mezőgazdasági terményeket, és bevezette a központi elosztást valamint a beszolgáltatási kötelezettséget.
A háború második felében Németország szinte teljesen uralta már a magyar külkereskedelmi kapcsolatokat. A magyar-német forgalomban jelentős magyar aktívum halmozódott fel, ami a német szállítások fokozatos elmaradása miatt következett be. Az államháztartás fokozódó hiányát államkölcsönök felvételével finanszírozták, ami fedezetlen papírpénz kibocsátással volt egyenértékű. Az ipari termelés 1943-ban érte el csúcspontját – ezt követően a nyersanyag-, energia- és munkaerő-hiány miatt a kapacitásokat már nem tudták kihasználni. 1944-től kezdve pedig az ország közvetlen közelről kényszerült átélni a háborús viszonyokat előbb megszállás és bombázások, majd az ország hadszíntérré válásának formájában.



3.10 A nemzetgazdaság második világháborús veszteségei
és a stabilizáció időszaka 1944-1946
Mint ismeretes, a második világháború eseményei rendkívüli pusztítást okoztak Magyarországon. A háború végeztével az ország gazdaságilag és morálisan egyaránt romokban hevert. A következőkben részletesebben tárgyalt anyagi – vagy anyagiasítható – veszteségek mellett Magyarország csaknem teljes politikai-társadalmi berendezkedése is összeomlott, így az újjáépítés, pontosabban az újjászervezés nehéz feladata erre a területre is kiterjedt.
A háborús veszteségek pótolhatatlan része a 800-900 ezer főre tehető emberveszteség volt. Ez részben a frontokon elesett vagy fogságba esett és elhalálozott katonákból, részint a polgári lakosság veszteségeiből áll össze. Utóbbival kapcsolatban a holokauszt gyászos szerepe volt a legnagyobb – mintegy 450 ezer zsidó és cigány lakos veszítette életét koncentrációs táborokban. Jelentős népességmozgást eredményeztek a háború végén elhatározott kényszertelepítések. 1948-ig mintegy 230 ezer magyarországi németet telepítettek ki, Csehszlovákiával 1946-ban kötött lakosságcsere-egyezmény keretében kb. 100 000 felvidéki magyar és 73 000 magyarországi szlovák költözött anyaországába.
Magyarország anyagi jellegű háborús veszteségei 22 milliárd 1938-as értékű pengőt tettek ki, ez az 1938. évi nemzeti vagyon mintegy 40%-a, az 1938. évi nemzeti jövedelem ötszöröse volt. 1944 áprilisától – miután a szövetséges légierő számára az ezirányú műszaki akadályok elhárultak – a bombázótámadások mindenki számára közvetlenül is érezhető pusztítást hoztak. A harcok végeztéig több mint 1000 magyarországi települést ért bombatámadás, közülük 43-at húsznál több alkalommal. A bombázások célja a stratégiailag fontos közlekedési létesítmények és a hadiüzemek megbénítása volt, de sok esetben lakónegyedek is áldozatává váltak a légiháborúnak. A bombázásoknál lényegesen nagyobb károkat okozott a frontvonal áthúzódása, mivel a német csapatok több esetben a végsőkig kitartásra kaptak parancsot – akkor is, amikor a harc teljesen kilátástalan volt.
A legnagyobb kár a magánháztartásokat érte, ezeken kívül a mezőgazdaság és a közlekedés volt az a két nemzetgazdasági ágazat, amely a legsúlyosabb károkat szenvedte el. A termelési tevékenységek közül a mezőgazdaság az összes kár 55%-át tette ki. Különösen nagy volt az állatállomány csökkenése. Emiatt – az alacsony szintű mezőgazdasági gépesítettség miatt – nagyarányú igaerőhiány lépett fel, ami áttételesen a gabonatermelést is veszélyeztette.
A közlekedés kárai is rendkívül nagyok voltak. A vasúti gördülőanyag nagy részét nyugatra hurcolták, a vasúti pályát és a távközlő berendezéseket a visszavonuló német csapatok sok helyen megrongálták. Emellett az összes Duna- és Tisza-hidat, és a legtöbb más folyókon átívelő hidat felrobbantották. A főváros 50 napig tartó ostromot szenvedett el, melyben épületeinek közel 80%-a megsérült vagy megsemmisült.
A károk nem csupán közvetlenül a harci cselekményekkel összefüggésben keletkeztek, hanem a fasiszta német birodalommal fennálló külkereskedelmi kapcsolatok révén is. Mint említettük ugyanis, a háború alatt az áruforgalom a két ország között teljesen aránytalanná vált, Magyarország messze több kivitelt teljesített, mint amennyi behozatalt realizált. A vételár nagy részével viszont Németország adós maradt, és ez a kintlévőség – az elvesztett háború következtében – véglegesen behajthatatlan maradt. 1944 márciusát, azaz a német megszállást követően a kereskedelmi kapcsolatokat gyakorlatilag a kiürítés váltotta fel, ugyanis az erőforrásait csaknem teljesen felélt német gazdaság egyre fokozottabban a Magyarországon termelt ásványkincsekre és javakra hagyatkozott. A front közeledtével pedig megkezdődött a készletek és a termelőeszközök nyugatra hurcolása, lényegében elrablása.
A háborúval kapcsolatos károkhoz természetesen hozzájárult még a háborús jóvátétel is, amelynek összegét



az 1945. január 20-án aláírt ideiglenes fegyverszüneti egyezmény 300 millió dollárban állapította meg, melyből 200 millió dollár a Szovjetuniót, 70 millió dollár Jugoszláviát, 30 millió dollár pedig Csehszlovákiát illette meg. Ez az összeg azonban nem a háború előtt érvényes 1 $ = 5,15 P átváltási aránnyal, hanem 1 jóvátételi $ = 10,21 pengő aránnyal volt értendő, így a jóvátétel 3 milliárd békebeli pengőre adódott. (ez az 1938. évi állami költségvetés két és félszerese).
Az Ideiglenes Nemzetgyűlés 1944. december 22-én választotta meg Magyarország Ideiglenes Kormányát és Dálnoki Miklós Béla személyében a miniszterelnököt. Az Ideiglenes Kormány sok feladata mellett – az ország demokratizálásának előkészítése, a korábbi törvények és szabályok eltörlése, az ország fasiszta szervezetektől való megtisztítása, a fent említett fegyverszüneti egyezmény megkötése – egy új földreform magalkotását tartotta a legsürgetőbbnek. 1945. március 17-én született meg a földosztásról szóló 600/1945. Me. sz. rendelet, amely az ország katasztrofális közellátási helyzete miatt már nem tűrt halasztást. A rendelet szerint a nagybirtokokat teljesen igénybe vették a földosztáshoz, a középbirtokok 100 hold feletti területét is. A földek nagy részét természetes személyeknek (gazdasági cselédek, törpebirtokos, képesített gazda, stb.) osztották ki, a fennmaradó hányada állami vagy szövetkezeti, községi terület lett. A rendelet kártérítés kifizetését kilátásba helyezte, erre azonban – a hamarosan megváltozott politikai légkörben – végül nem került sor. A földhöz jutott parasztság legsúlyosabb terhe a stabilizáció idején megállapított beszolgáltatási kötelezettség volt.
A termelés tehát megindulhatott, azonban az ipar és a közlekedés a háborús pusztítások és leszerelések következtében továbbra is bénult állapotában volt, ezek újjáépítésére kellett a legnagyobb energiát fordítani. A gazdaság általános dezorganizált állapota következtében a pengővaluta romlásának nem lehetett gátat vetni.
A pengő inflációja, a forint bevezetése
A világtörténelem eddigi legnagyobb hiperinflációja a pengőt érte a második világháború után. A pengővaluta romlásához az első komoly lépés – mint említettük – az 1938. március 5-én meghirdetett győri fegyverkezési program volt, amely 5 év alatt összesen 1 milliárd pengőt irányzott elő a hadsereg korszerűsítésére és infrastrukturális beruházásokra (1938. évi XX. tc.). Ennek a rendkívül magas összegnek a fedezetét egyszeri vagyonadóval és hitelfelvétellel teremtették meg. Az utóbbi összege 400 millió pengő volt, amelyet az állam a jegybanktól vett fel – és amelyet a jegybank lényegében árufedezet nélküli bankjegykibocsátással teremtett elő. A háború közeledtével – mint arra már korábban is láthattunk példát – a jegybank függetlenségét egyre jobban korlátozták, lényegében megfosztva attól a lehetőségtől, hogy a nemzeti valuta értékállóságát biztosítsa. (Így pl. állampapír és államkölcsön fedezetre korlátlan lombardhitel-nyújtásra kötelezték). A háborús kiadások fedezésére az állam újabb és újabb hitelfelvételekre és kötvénykibocsátásokra kényszerült, amelyekre természetesen nem volt fedezet. A megszállást követően pedig a Pénzügyminisztérium un. „háborús alapot” hozott létre, amely havi 200, majd 1944 szeptemberétől havi 300 millió pengőt fordított kifejezetten német katonai célokra. A korábban említett külkereskedelmi kintlévőséggel együtt a háború végére Németország felénk 4,8 milliárd pengő értékű tartozást halmozott fel.
Az inflációt a háború utolsó szakaszában két tényező is meggyorsította. A nyilas kormány – még elmenekülése előtt – összesen 9 milliárd pengő névértékben nyomtatott fedezet nélküli bankjegyeket, amelyek egy része forgalomba került. A keletről támadó vörös hadsereg pedig az általa megszállt területeken saját használatára nyomtatott elfogadási kötelezettséggel bíró papírpénzeket, amelyek – mivel sem a magyar állam, sem a jegybank nem volt kiadásukért felelős – voltaképpen szükségpénznek voltak tekinthetők. Mivel viszont a megszállási területeken ezeknek a pénzeknek elfogadását nem lehetett visszautasítani, beváltásukra a kormány garanciát vállalt. Az ilyen módon megteremtett pénzbőség nagyon gyorsan fokozta a valuta elértéktelenedését.
A háború után az infláció meglódulásának egyrészt az árukereslet és kínálat egyre fokozódó aránytalansága, másrészt az állam egyre fokozódó túlköltekezése volt a legfőbb oka. Az állam megnövekedett jóvátétel fizetési



és újjáépítési kiadásainak mindössze 8%-át tudta az adóbevételek révén fedezni, semmilyen más lehetőség nem maradt, mint a bankóprés beindítása. És miközben a forgalomba egyre több és több papírpénz került, az árufedezet rohamosan csökkent, ami az árszínvonal szinte minden képzeletet felülmúló emelkedéséhez vezetett. A hiperinfláció bizonyos határ felett óriási visszalépést eredményez az árucserében – mivel a pénz értékében 1946 első felében már órákig (!) sem lehetett megbízni, ismét megjelent az árupénz illetve e cserekereskedelem. Természetesen a feketepiacon aranyért vagy valutáért szinte bármit be lehetett szerezni – ezeknek azonban nem csak kereskedelme, hanem birtoklása is tilos volt ekkor.
A pengő romlását komoly lépéssel csak egyszer, 1945 decemberében kísérelték meg megakadályozni. Az ekkor elrendelt egyszeri, 75%-os vagyondézsma szerint az akkor forgalomban lévő, még valamilyen értékkel bíró háromféle papírpénz (1000 pengő, 10 000 pengő, 100 000 pengő) egy-egy címletéből három darabért kellett vásárolni egy érvényesítő bélyeget, melyet egy negyedik példányra kellett ráragasztani, hogy az értékkel bíró forgalmi pénz maradjon. Ezzel az intézkedéssel tetemes mennyiségű (383 milliárd pengő) pénzt tudtak a forgalomból kivonni, de az árak emelkedését még két hétig sem sikerült megakadályozni.
1946. január 1-én számolási egységként bevezették az adópengőt, amely egy valorizált, inflációs rátát naponta bekalkuláló mutatószám volt. A sima pengő-adópengő arányt minden nap közzétették. 1946 nyarán azonban már papír alapon, adójegy formájában az adópengőt is forgalomba hozták – ezzel az adópengő inflációja is megindult.
A pengőről ekkor már régen lemondtak, az egyetlen cél az új valuta bevezetéséig a teljes szétesés elkerülése volt. A valutastabilizáció legfontosabb előkészítő munkálatait 1946 elején már meghatározták. Eszerint elkerülhetetlen volt az államháztartás egyensúlyának és a gazdasági egyensúlynak megteremtése, a jegybank elhurcolt aranykészletének visszaszerzése, az ár- és bérszínvonal szigorú szabályozása, és az új pénzegység bevezetése.
Az új pénz elnevezése körül újra viták robbantak ki. Felmerült a tallér elnevezés, de ezt a dollárral való hasonló hangzása miatt elvetették. Ismét szóba került a máriás és a forint is, végül ez utóbbi mellett döntöttek. A forint pénzrendszert a 9000/1946 Me. sz. rendelet vezette be a pengő pénzrendszer helyébe. A forintvaluta pénzlábát 1946. július 27-én határozták meg, eszerint 1 forint 0,075 gramm aranyat tartalmazott, azaz 1 kg színarany 13210 forintot ért. Ez természetesen már csak elvi pénzláb volt – aranyból vert forint pénzérmék forgalomba helyezésével már egyáltalán nem számoltak. A forintvaluta és a pengővaluta között nem terveztek rekurrens csatlakozást, azaz a régi pénzt értéktelensége miatt nem kívánták valós forintértékkel felruházni. Így csak egy elvi viszonyszámot határoztak meg: eszerint 1 forint = 4x1029 pengőt ért, miközben az összes forgalomban lévő pengő összesített névértéke mindössze 1/100-ad fillért tett ki.
A forintvaluta bevezetésének időpontjára 1946. augusztus 1-ét határozták meg. Ez azért volt, mert a fő bázisként jelentkező gabonatermés ekkor már a magtárakban volt, ezek ellenértékét pedig már az új valutában akarták kifizetni. Még korábban, egy meglehetősen kétes műveleteket végző cég (a West-Orient Külkereskedelmi Vállalat)37 segítségével, az összes politikai párt tudtával az 1944. és 1945 évi dohánytermést külföldre szállították (lényegében csempészték...), és ellenértékként különböző árukat szereztek be. Ezekkel az árukkal 1945. július 31-én éjjel töltötték fel a boltokat – a másnapi nyitáskor, az új valuta első napján megfelelő mennyiségű áru volt eladó.
A forint bevezetése és a stabilizáció alapvetően sikeres volt. A kormány az első hónapokban tudatosan pénzszűkét teremtett, azaz szigorúan korlátozta a forgalomba kerülő pénz mennyiségét. 1946. augusztus végén 356 millió forint volt forgalomban, de a bankjegyforgalom az év végére sem érte el az egymilliárd forintot. Ezek az intézkedések bizalmat adtak a forintnak, ami miatt az addig elraktározott árukészletek is forgalomba kerültek. Sikerült a forint értékállóságát biztosítani.
Az új pénz bevezetését megelőzte az új forintárak gondos kialakítása – kötött gazdálkodás lévén az árak önkényes, központi meghatározásának nemigen volt akadálya. Az új, irányított ár- és bérszínvonal figyelmet fordított arra, hogy az olyan termékek esetén, amelyet a nem kielégítő termelési volumen miatt nem tudtak a



várható igényekhez mérten kínálni, aránytalanul magas árat kapjanak. Ennek kompenzálásaként, a szolgáltatások és a lakbérek az 1938-as értékekhez képest lényegesen alacsonyabbak lettek – ezzel pl. egy korábbi vállalkozói tevékenységet, a bérház üzemeltetést szinte lehetetlen helyzetbe hozták. Mesterségesen tágra nyitották viszont az agrárollót – az ipari termékek hiánya miatt a stabilizációt csak a mezőgazdasági dolgozók szinte teljes kizsákmányolásával lehetett végrehajtani. A személyes érdekeltséget teremtő földosztás nélkül ez aligha lehetett volna így.
37 Ennek az cégnek az alapító okiratát az akkori összes párt vezetője aláírta, hogy későbbiekben ne lehessen egymás elleni politikai
támadásként felhasználni.



3.11 A gazdasági rendszer átalakítása 1946-1950
Az ország német megszállását 1945-ben szovjet megszállás váltotta fel. A világpolitikai helyzet miatt hamarosan egyértelművé vált, hogy a megszállás nem időleges, hanem tartós lesz – és a korábbi, részben titkos megegyezések az érdekszférákról és a befolyási övezetekről is meghatározták Magyarország elkövetkező évtizedeit. A szovjet befolyás és érdekérvényesítés a gazdaság helyzetére is erős befolyással volt. A szovjet gazdasági modell a magántulajdont gyakorlatilag teljesen elvetette, csak közösségi tulajdont ismert – az 1945 és 1949 közötti időszakban fokozatosan megtörtént az intézményrendszer ennek megfelelő átalakítása.
A közösségi tulajdon létrehozásának fő eszköze az államosítás volt. Az Ideiglenes Kormány elképzelési között is szerepelt államosítás, azonban az ekkor Európa nyugati részein is lezajlotthoz képest nem nagyobb mértékben. Csak a nagybankok és kartellek állami ellenőrzését, valamint a stratégiailag fontos, közérdeket kiszolgáló vállalatok – villanytelepek, bányák, kőolajkutak – államosítását vették tervbe. Az első államosítások előtt az állami szektorban a foglalkoztatottak 10%-a dolgozott.38 1945. december 18-án állami kezelésbe vették a szénbányákat, majd hamarosan a villamoserőművek nagy részét és a távvezetékeket. 1946-ra már érződött a politikai változások előszele, ennek megfelelően olyan pénzügyi intézkedéssorozat történt, amely szabályosan csődbe juttatta a legnagyobb vállalatokat, melyek államosítása így szinte csak formasággá szelídült. Ennek megfelelően a kormány 1946. december 1-ével a döntően jóvátételre termelő Rimamurány-Salgótarjáni Vasmű Rt.-t, a Ganz gyárat és a Weiss Manfréd Acél- és Fémművek Rt.-t – valamint a tőkeérdekeltségükbe tartozó vállalatokat – állami kezelésbe vette. Az állami tulajdonba kerülő cégek irányítására – átvételükkel egyidőben hozták létre az iparügyi miniszter felügyelete alatt álló Nehézipari Központot (NIK).
1947-ben került sor a Magyar Nemzeti Bank és a tíz legnagyobb kereskedelmi bank államosítására, majd a bauxit- és alumíniumipar állami kezelésbe vételére is.
A tervgazdálkodási rendszer bevezetése, az első ötéves terv eredményei és ellentmondásai
Az államosítási előzmények alatt született meg a hároméves terv, az első magyar tervciklus koncepciója. A terv fő célja az 1938-as év termelésének elérése, az újjáépítés befejezése volt – de egyben közvetlenül előkészítette a sztálini gazdaságpolitikai fordulat végleges bevezetését. A hároméves gazdasági terv (1947. évi XVII. tv.) négy főbb előirányzata szerint a belföldi fogyasztásnak és a gyáripari termelésnek meg kellett haladnia, a mezőgazdasági termelésnek meg kellett közelítenie az utolsó békeév szintjét. A tervet 2 év és öt hónap alatt, 1949 végére befejezettnek nyilvánították. A gyáripar túlteljesítette a tervet, a mezőgazdaság némileg elmaradt a várttól. Ez utóbbi a termésátlagok alacsonyabb szintjének voltak köszönhetők – de ez a földosztási előzmény ismeretében, amikor is rengeteg életképtelen törpebirtokot hoztak létre, talán érthetővé válik.
A sztálinista gazdaságpolitikai fordulat 1947-48-ban következett be. Fő mozgatója az egyre erősebb elhidegülés volt a nyugati és a keleti tömb között – az ellentétek egyre komolyabb diplomáciai problémákat szültek, a korszakban már egy újabb katonai konfliktus kitörése sem volt kizárva.
A fentieket is figyelembe véve elhatározták a magántulajdon totális felszámolását és ezzel együtt a gazdaság egészére vonatkozó direkt irányítás bevezetését. 1948. március 25-én – teljes titoktartás melletti előkészítés után – rendeletileg államosították a 100 munkásnál több munkavállalót foglalkoztató gyárakat. Ez 594 vállalatot érintett, összesen 160 ezer munkavállalóval. Majd 1949 decemberében a 10 munkásnál több munkavállalót foglalkoztató üzemeket is államosították – ezzel lényegében eltűnt a magánszektor. A folyamat 1952-ben



fejeződött be, amikor a bérházak államosítására is sor került.
A hároméves terv csak az első volt a tervgazdálkodási sorban. Az ország gazdálkodását a továbbiakban ötéves tervekben kívánták irányítani, az első ötéves terv – amelyben a fentieknek megfelelően feszített ipari, főleg nehézipari beruházások domináltak – első változata 1948 nyarán készült el. A terv végül 1950. január 1-én indult el, és 1954. december 31-ig terjedő időszakot foglalta magában.
A terv – a lakosság életszínvonala szempontjából néhány valóban kedvező, illetve kedvezőnek hangzó célkitűzéstől eltekintve – alapvetően nehézipari beruházási profilú volt. A nehézipari (főként vaskohászat, acélfeldolgozás) jelleg dominanciája békeidőszakot nézve meglehetősen érthetetlen volt – az alapvetően igaz, hogy az ipari profil minden ország esetében nagyobb fejlettséget, és így nagyobb társadalmi jólétet ígér, mint az agrárprofil, azonban ekkor nyugaton már régen nem a nehézipar fejlesztése, hanem egyéb, modernebb iparágak (pl. autógyártás, műanyagipar, elektronika, stb.) élveztek előnyt. A nehézipari dominancia egy dologgal volt magyarázható – az újabb háborúra való készülődéssel. A keleti és nyugati világrend közötti éles ideológiai (és nagyhatalmi) ellentétek miatt a Szovjetunióban ekkor új gondolta a hivatalos politika, hogy a harmadik világháború elkerülhetetlen, és ennek kitörését 1954-55 körüli évekre becsülték. Így a keleti tömb összes országában a gazdaságot a háborúra való felkészülésre állították át – ez ad magyarázatot a nehézipar irreális fejlesztési ütemére. Az irrealitás nem csupán a fejlesztés ütemében, hanem annak puszta tényében is megmutatkozott – Magyarország esetében ugyanis semmiféle természetes adottság, nyersanyagforrás nem indokolta az acélipar meghonosítását.
A tervrendszer maga is sok ellentmondással volt átitatva. A központi irányítás kezdetben irracionális vállalati decentralizációval járt együtt – némi túlzással élve, egy bonyolultabb felépítésű gép összeállításánál szinte minden alkatrész előállításához önálló vállalatot szerveztek. A termelés mennyiségalapú volt, így sem a minőségre, sem az adott megtermelt jószág nemzetgazdasági hasznára (azaz valóban szükséges-e a megtermelt mennyiség) nem figyeltek, így viszont nagyobb munkaigényű darabok (melyek legyártása több időt vett igénybe) gyártásában a vállalatok nem voltak érdekeltek, így azokból hamarosan hiány lépett fel. A tervet gyakran módosították, alakították a valós feltételek és teljesítések alapján.
1953-ban érezhető politikai hangulatváltás történt. Sztálin halálával a Szovjetunió politikája megváltozott, és bár a kelet és a nyugat közötti mérgesnek nevezhető viszony nem oldódott, a háború elkerülhetetlenségével kapcsolatos nézetek alulmaradtak. Ennek megfelelően – valamint az egyre feszültebb belső hangulat miatt – a keleti tömb országai változtattak gazdaságpolitikájukon, és a fogyasztást, az életszínvonal javítását is beemelték a terv főbb pontjai közé. Ez viszont szükségszerűen több beruházás félbehagyását eredményezte – ez sok esetben hibás döntésnek bizonyult, egy lassabb tempójú folytatás szinte mindig kevesebb kárt okoz, mint a teljes leállítás – ezt láthattuk pl. a mai budapesti kettes metró esetében.
Az első ötéves tervciklus valós eredményei közé több nagyipari beruházás tartozott, amelyek az akkori külgazdasági környezetben valós termelési tevékenységet végeztek. Hátránya a sok selejt – és így alapvetően pazarló jelleg – mellett a lakosság életszínvonalának drasztikus csökkenése volt, amelynek súlyos egyéb társadalmi következményei is voltak az ötvenes években.
38 Főleg a MÁV, a Posta, a védelmi szervek és a közigazgatás dolgozói.



4. Ellenőrző kérdések
1. A pénz melyik funkciójához illeszkedik: „az árukkal és/vagy a szolgáltatásokkal azonos időben, ellentétes irányban mozog”
1. értékmérési funkció
2. árkifejezési funkció
3. csereeszköz funkció
4. fizetési funkció
2. Hol használtak malomkő formájú faragott mészkő tömböket fizetőeszközként?
1. A Yap szigeteken
2. A Mauritius szigeten
3. A Salamon-szigeten
4. A Nauru szigeten
3. Melyik szám volt a sumér matematika alapja?
1. 10
2. 12
3. 20
4. 60
4. Hol készültek az első pénzérmék?
1. Babilonban
2. Lűdiában
3. Athénban
4. Perzsiában
5. Eredetileg mit jelent az „obelosz” szó?
1. szarvasmarha
2. ezüst
3. vaspálca



4. egy véka gabona
6. Eredetileg mit jelent az „pecunia” szó?
1. baromvagyon
2. réz
3. egy marék vasnyárs
4. „kicsi”, egy kisméretű bronzpénzről kapta a nevét
7. A Gresham törvény szerint:
1. a pénz inflációjának nem lehet gátat szabni
2. nemesfém pénz forgalma mindenképpen szükséges a valuta stabilitásának megőrzéséhez
3. a jó pénz kiszorítja a rosszat
4. a rossz pénz kiszorítja a jót
8. Hol használtak először papírpénzeket (pénzjegyeket) fizetőeszközként?
1. A Római Birodalomban
2. Egyiptomban
3. Kínában
4. A Frank Birodalomban
9. Hol volt az első, már tőzsdének tekintett piac?
1. Párizsban
2. Bruggében
3. Londonban
4. Wormsban
10. Mi a „dézsma”?
1. állami adófajta
2. földesúri adófajta
3. a X. század magyar kalandozásai során gyűjtött zsákmányt hívták így
4. egyházi tized



11. Mi a „praedium”?
1. földesúri házi gazdaság a korai feudalizmusban
2. a jobbágyi adófélék összefoglaló elnevezése
3. királyi határmenti várhálózat
4. koraközépkori államigazgatási tisztség
12. Mik a „regálék”?
1. I. (Szent) István törvényei
2. középkori katonai alakulatok
3. királyi felségjogon szedett adófélék
4. a királyi birtokok jövedelme
13. Mi az urbura?
1. földesúr és jobbágy közötti földhasználati szerződés
2. bányabér
3. török kor idején szedett adóféle
4. közigazgatási egység
14. Melyik évben volt a visegrádi királytalálkozó?
1. 1270
2. 1308
3. 1335
4. 1351
15. A konvenciós forint bevezetése mely országgal egyetértésben történt?
1. Bajorország
2. Poroszország
3. Törökország
4. Orosz birodalom



16. Melyik bank bocsátotta ki Ausztriában az első bankjegyeket?
1. Creditanstalt
2. Osztrák Nemzeti Bank
3. Osztrák-Magyar Bank
4. Wiener Stadt Banco
17. Ki alapította a Pesti Hazai Első Takarékpénztárt?
1. Kossuth Lajos
2. Fáy András
3. Széchenyi István
4. Szemere Bertalan
18. Mit szabályozott az 1853-as úrbéri pátens?
1. A földesurak és jobbágyaik között fennálló jogi viszonyokat
2. Az állami jobbágyterheket
3. Az örökváltság alá eső földek után járó kártalanítást
4. Földosztási rendelet volt
19. Melyik nem volt a Kiegyezés szerint a dualista állam „közös érdekű ügye”:
1. külügy
2. vám- és kereskedelmi szövetség
3. adórendszer
4. közös pénzrendszer
20. Mi volt a bécsi pénzverési egyezmény alapján bevezetett fizetőeszköz neve?
1. korona
2. osztrák értékű forint
3. konvenciós forint
4. pengő
21. Miért volt a korona „sánta valuta”?



1. fedezetlen államjegyek forgalma miatt
2. elfogadása nem volt kötelező az Osztrák-Magyar Monarchia területén
3. nem volt elégséges ezüstfedezete
4. a nemesfém fedezetbe kismértékben az ezüst is beleszámított
22. Mikor kezdte meg működését a Magyar Nemzeti Bank?
1. 1878
2. 1918
3. 1924
4. 1946
23. Mi a boletta?
1. tőzsdei felárat biztosító gabonaszelvény
2. vasútépítési konzorciumok elnevezése
3. bankjegykibocsátási szabadalom
4. külkereskedelmi fogalom, áruszállítási kötelezettség
24. Magyarország a második világháború után melyik országnak nem tartozott jóvátétellel?
1. Szovjetunió
2. Csehszlovákia
3. Románia
4. Jugoszlávia
25. Miről szólt a 600/1945 sz. ME rendelet?
1. államosításról
2. földosztásról
3. a forint bevezetéséről
4. a kötött erőforrás-gazdálkodás bevezetéséről
26. Mi volt az adópengő?



1. jóvátétel fizetéséhez bevezetett különadó
2. második világháború utáni elkülönített állami újjáépítési alap
3. hiperinflációs időszakra eső elszámolási egység
4. az aranypengő másik elnevezése
27. Mikor vezették be a forint pénzrendszert?
1. 1944. december 22-én
2. 1945. március 17-én
3. 1946. február 1-én
4. 1946. augusztus 1-én
28. Melyik évben államosították a 100 munkásnál több munkavállalót foglalkoztató üzemeket?
1. 1947
2. 1948
3. 1949
4. 1950
29. Mi volt a(z első) Hároméves Terv fő célkitűzése?
1. a termelés érje el az utolsó békeév szintjét
2. az ország agrár-ipari országból ipari-agrár országgá fejlődjön
3. a nagybirtokrendszer helyette szövetkezetek végezzék a mezőgazdasági termelést
4. a nehézipar aránya 200%-kal növekedjen
30. Melyik évben indult el az első ötéves terv?
1. 1947
2. 1948
3. 1949
4. 1950






5. Irodalomjegyzék
A pénz fogalma, kialakulása c. fejezethez:
Bácskai Tamás – Huszti Ernő – Simon Péterné: A pénz a kaori kagylótól az euróig (Yuki Stúdió 2003)
szerk. Jonathan Williams: A pénz története (Novella Könyvkiadó Kft 2001)
szerk. William N. Goetzmann and K. Geert Rouwenhorst: The Origins of Value – The Financial Innovations That Created Modern Capital Markets (Oxford University Press 2005)
Magyarország gazdaságtörténete c. fejezethez:
Pető Iván – Szakács Sándor: A hazai gazdaság négy évtizedének története
szerk. Honvári János: Magyarország gazdaságtörténete a honfoglalástól a 20. század közepéig (AULA kiadó Budapest, 1997)
Szerk. Bácskai Tamás: A Magyar Nemzeti Bank története I. (Közgazdasági és Jogi Könyvkiadó 1993 ISBN 963 222 661 5/I)
Kaposi Zoltán: A 20. század gazdaságtörténete I.-II. (Dialóg Campus, 2004)
Rondo Cameron: A világgazdaság rövid története (Maecenas Könyvek Kft 1998)
Korányi G. Tamás - Szeles Nóra: Tőzsde születik 1864-1990 (BÉT, 2005)
Paul Kennedy: A nagyhatalmak tündöklése és bukása (Akadémiai Kiadó 1992)
Tomka Béla: A magyarországi pénzintézetek rövid története 1836-1947 (Aula 2000)
Kaposi Zoltán: Magyarország gazdaságtörténete 1700-2000
Rádóczy Gyula: A legújabb kori magyar pénzek 1892 - 1981 (Corvina Kiadó 1984)
Németh József: A technika és mérnökség magyarországi története (Műegyetem 1999)