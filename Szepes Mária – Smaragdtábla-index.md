---
master_file: "[[@SzepesMariaSmaragdtabla]]"
---
# Index for Szepes Mária – Smaragdtábla.pdf

SZEPES MÁRIA
SMARAGDTÁBLA
AZ ANALÓGIÁK TANA
Édesvíz Kiadó Budapest Szerkesztette Kovács Julianna Copyright © Szepes Mária Alapítvány, 2011 Hungarian edition © Neemtree Corporation AG, 2014 Cover design © Neemtree Corporation AG, 2014 Második, javított kiadás A könyv az Édesvíz Kiadó gondozásában először 1994-ben jelent meg Minden jog fenntartva. A könyv – a kiadó írásos jóváhagyása nélkül – sem egészében, sem részleteiben nem sokszorosítható vagy közölhető, semmilyen formában és értelemben, elektronikus vagy mechanikus módon, beleértve a nyilvános előadást vagy tanfolyamot, a hangoskönyvet, bármilyen internetes közlést, a fénymásolást, a rögzítést vagy az információrögzítés bármely formáját.
ÉDESVÍZ KIADÓ, BUDAPEST
Felelős kiadó Novák András igazgató Főszerkesztő és műszaki vezető Melher Viktor
ISBN: 978-963-529-357-5 (EPUB) ISBN: 978-963-529-358-2 (MOBI)
Elektronikus verzió



Smaragdtábla
Címoldal
Kedves Olvasó!
Néhány szó A smaragdtábla születéséről
Mágikus kulcsok
Új fogalomrendszer, új megismerés
Szellemi hidak a világegyetembe
Az élet keletkezése
Ideogenezis
Az anyag keletkezése
Dimenziólépcsők
Szerves és szervetlen anyag
A fogamzás misztériuma
Szexuális jelbeszéd
Szattvikus fény
A szex-jelbeszéd értelme
Sejtmágia
Kozmikus analógia
Lélegző világegyetem
Holdritmus
Napritmus
A fény metafizikája
A számok ritmusa
Teremtő időszakok
A teremtő hasadás
A vízből keletkező tűz
A Biosz jelbeszéde
A Kozmikus Ember biotechnikája
Az állati formák univerzális értelme
Kozmikus törzsfejlődés



Az életformák szimbológiája
A kör mágiája
Fényszálakra fűzött élet
Dimenzióesztétika
A természet teremtő varázsereje
A nemek dialektikája
Ősóceán – tenger – mélytudat
„Lucifer birodalma”
Sugárállatkák: a teremtés ősábrái
A farkába harapó kígyó misztériuma
Pszichomágia
A gyógyító fény
A pszichoszintézis előkészítése
Jung „dimenziópszichikája”
A „beszélő fény” univerzuma
Ideogenetikus őstípusok
Szimbolikus világkép
Az analízis különböző nézőpontjai
Ámon és Aton
Az Alkimista
A gyógyítás művészete
Az élő Hippokratész
Paracelsus
A visszatérő „dimenzióvándor”
Művészetterápia
Grafoterápia
Pszichodráma
Színmágia
Az „irányított álmodás” kísérletei
Leszállás az alvilágba
Mysterium tremendum
Csendkamra és benső csend



A képzelet felszabadítása
Az Univerzális Elixír
Dimenziópozitúrák
A zodiákus 12 pozitúrája
KOS (Aries)
BIKA (Taurus)
IKREK (Gemini)
RÁK (Cancer)
OROSZLÁN (Leo)
SZŰZ (Virgo)
MÉRLEG (Libra)
SKORPIÓ (Scorpius)
NYILAS (Sagittarius)
BAK (Capricornus)
VÍZÖNTŐ (Aquarius)
HALAK (Pisces)
Pszichokémiai intuíció
A tarot huszonkét pozitúrája
Inkarnáció-karakterológia
Hermetikus pozitúramágia
Akasa-pozitúrák
A dimenziókorszak tudománya
TOVÁBBI KÖNYVEI



Néhány szó A smaragdtábla születéséről
Tűzmantrád lesújtott rám Uram,
S kigyúlt lelkemben a mesés Gondvána,
a szépség tájait lángok haragja dúlja,
a vágy kútjai felforrt, maró sebek,
de villámodért hálát adok Neked!
Ha sziklák nyilától vére csurran az égnek,
tudom, e nyilak füstszárnyukon
végül is elérnek Téged.
Legyek ezért örökké égő fároszod,
titkoktól izzó csipkebokrod.
Segíts Uram, hogy mindig égjek,
hiába jajgatok, sírok, félek,
ne engedd, hogy szent máglyádról lelépjek,
Ámen!
Ezt a rövid verset sok évtizeddel ezelőtt írtam. Amint utóbb
kiderült, saját sorsomról szóló fogadalom, aláírt váltó volt, amelyet
egész életemmel, írásaimmal, tanulmányaimmal, szolgálatommal
lefedeztem, s még ma is fizetem.
A smaragdtábla az egyik legfontosabb művem, amely az
összefüggések tudományát próbálja bizonyítani hiteles források, az
összehasonlító vallástudomány, természettudományok,
mélypszichológia és saját tapasztalataim alapján. A vers, amelyet
idézek, Csillagpor című verskötetemből való. Ebben a versben az én
képletemről írtam. Amikor csillagporról beszélek, korántsem
gondolok jóslásra, amelynek felületes általánosításait



megbízhatatlannak és igen sokszor károsnak tartom. Engem csak a
pszicho-grafológiával kiegészített karakterológiai típusként érdekel
egy-egy születési dátum. Tisztában vagyok vele, hogy az ember
felépítése éppúgy a természet és a kozmosz része, mint a föld
valamennyi életjelensége. Cáfolhatatlan bizonyíték rá korunk
gyakorló, statisztikára épülő orvosmeteorológiája, amely szerint a
napfolttevékenység, a mágneses viharok idején ötszörösére
növekszik az ambulanciákon az ér- és szívbetegek száma. Nem
tanácsolják súlyos operációk végzését e sugárzások idején, mert
veszélyes komplikációk következhetnek be, s az ideggyógyintézetek
orvosait is figyelmeztetik, injekciózzák nyugtatókkal a veszélyes
neurotikusokat, elmebetegeket, mert rohamok léphetnek fel náluk.
Kétségtelen, hogy nincs két egyforma ember, ahogy nincs két
egyforma ujjlenyomat sem, még akkor sem, ha ugyanabban a jelben
születtek, sőt egypetéjű ikreknél sem.
Az asztrológiai képlet magában nem árulja el egy karakter
intelligenciáját. Az írás formanívója viszont igen. Az ember sorsa a
jelleméből, erkölcsi érettségéből vagy éretlenségéből nő ki. Aszerint
reagál egy-egy bolygóállás kétségtelenül meglévő feszültségeire. Az
ősi, babilóniai, egyiptomi csillagtudomány alapaxiómái szerint: a
csillagok nem kényszerítenek, csak hajlamossá tesznek. S a bölcs
uralkodik a csillagain. Ma már köztudott tény, hogy az egyiptomi
bölcsek – nem a későbbi dekadens, hanem a pszichikai kultúrát
hordozó mélymúlt Egyiptomának bölcsei – szerint, aki megismeri
képletének kozmikus konstellációját, az képes túlemelkedni annak
veszélyein.
A modern asztronómia merész, a problémákat végiggondoló
elméi – ezek közé tartozik az amerikai Carl Sagan, akit kollégái e
tudomány fenegyerekének neveznek – már tudják, beismerik, hogy
az ősi egyiptomi csillagászat mérései csak milliméterekkel térnek el



a mai asztronómia megállapításaitól. E felismerésekre mondja
Mereskovszkij: minél mélyebbre hatolunk a múltba, annál nagyobb
világosság sugárzik belőle.
E könyv megkísérli összevetni az ősi hagyomány és a modern
természettudomány egymást kiegészítő, szoros összefüggéseit
olyan színes, érthető példákkal, amelyek a Föld és a világegyetem
jelenségeinek már feltárt vagy egyelőre megválaszolatlan
kérdéseiről beszélnek.
Nehéz cáfolni olyan tényeket, amelyek akkor is vannak, ha nincs
rájuk magyarázat. Hiszen a hatalmas dinoszauruszok létéről és
eltűnésük okairól is csak különböző feltevéseink vannak, ahogyan a
számtalan rommező még megfejtetlen jelbeszédéről vagy a
világegyetem keletkezéséről is. Kétségtelen, hogy a forrongó
tudomány már nem lineáris fejlődésről, hanem káoszelméletről tart
előadásokat.
A gondolkodó ember, aki eléggé alázatos ahhoz, hogy rengeteg
tanulás után rájöjjön, milyen keveset tud létünk alapvető
kérdéseiről, arról is meggyőződik, hogy az emberiség szellemi
kultúrájában minden mindennel összefügg, kutatási területéről
nem hagyhatja ki a tudomány egyetlen fakultását s a hagyományok,
mítoszok, mesék, álmok, szimbólumok analógiáit sem.
Nem tartozom a vakon hívő emberek közé. Tisztelem valamennyi
individuum egyéni útját, meggyőződését. De rájöttem, hogy az
összefüggések tudománya elbírja a világosságot. A tudás e téren
nem eretnekség, hanem megkerülhetetlen szükségszerűség. A léte
gyökereit kereső kutatónak joga van hozzá, hogy kételkedjen
mindabban, amiről ő maga meg nem győződik.
Amit e könyvemben, de valamennyi művemben leírtam,
tisztességes orvosként először magamon próbáltam ki. Azonkívül
tizenhét éve halott bátyámmal együtt, s az ő halála után egyedül,



negyvenegy éven át tanítva tanultam, tanulmányoztam e téma
valamennyi területét s magát az ember-titkot. Nem vagyok mester,
csak szerény átutazó e kis kék bolygón, amely a meteorok
zárótüzében nagyszerű tapasztalatokat kínál a halandóknak.
Szenvedés, félelem poklába vet, vagy képzeletünk, tanulmányaink
szárnyán csillagaink fölé emel. A földlakókat érzelmek, indulatok
özönvize árasztja el, és katarzis tüze éget ki belőlük minden salakot.
Iszonyú és nagyszerű bolygó.
Kételkedjenek minden szavamban, de próbáljanak gondolkodni
rajta, hátha rátalálnak benne a halál és szenvedés útvesztőiből
kivezető Ariadné-fonálra.
1994. február
Szepes Mária



„Valóságos, hazugság nélkül való,
biztos és teljességgel igaz! Hogy ami lent van,
ugyanolyan,
mint ami fent van,
és ami fent van, ugyanolyan,
mint ami lent van az Egyedülálló Dolog
csodájának véghezvitelére.
És amint minden dolog
Egyből lett
az Egyedülálló közvetítésével:
úgy minden dolog
egy dologból születik
az alkalmazkodás által.”
Hermész Triszmegisztosz: Tabula Smaragdina



Mágikus kulcsok
Az életjelenségek szellemi eredete, a „látható dolgok láthatatlan
gyökere” minden fejlődési periódus döntő szakaszában felveti a
metafizikai összefoglalás szükségességét. S éppen az egzakt
tudományok kísérleti tényei sürgetik leginkább a filozófiai
következtetéseket, amelyek nélkül a megnyilvánuló jelenségek
összefüggéstelen, értelmetlen tünetek maradnak, s okukhoz, tehát
irányításukhoz nem juthat hozzá emberi értelem.
Nyugaton korunk egyik leghíresebb fizikusa, Heisenberg olyan
tételek egész sorát fogalmazza meg „vakmerő alázattal”, amelyek
nyílt visszatérést jelentenek az időben hullámszerűen újra és újra
megjelenő alapformulákhoz. Az ilyen és ehhez hasonló tézisek
jellemzője, hogy lényegük mindig ugyanazt a kozmikus egyensúlyt
és egyszerűséget mutatja, mint a természet geometriai alapábrái.
Korszakunk e nagy erővel visszatérő vezéreszméje azokon a
perifériákon érvényesül leghatásosabban, ahol eluralkodását rövid
néhány évvel ezelőtt még senki sem merte volna feltételezni.
Ugyanis az „új hullám” felvevő antennáit, médiumait kiváló európai
és amerikai kollégáik mellett éppen a modern orosz tudomány
úttörői között találhatjuk. Az ő kíváncsi, merész szellemük néz
szembe legkonzekvensebben minden tudományos előítélettel. Az ő
agyuk hozza létre a legbizarrabb teóriákat, s ők ismerik fel azokat a
fantasztikus összefüggéseket, amelyek megfogalmazása mágikus
varázsigeként dimenziótudományok egész skálájának nyit utat.
E különös jelenség magyarázata a racionális szemlélet
viszonylatából paradoxnak tűnik. De a több kiterjedésű látásmód



optikájának segítségével világos képet nyerhetünk róla. Filozófiai
megállapítása így hangzik: „Minden erőnek szüksége van az
ellentétére, hogy kifejthesse lényegét.” Illetve: „Minden erő egy
gyengeségre támaszkodik.”
A mentális, pszichikai miliő a volt Szovjetunióban szellemi
katalizátorként hatott. A dialektikus materializmus, a szellemre
nehezedő, maximális teljesítményeket kikényszerítő nyomás s a
végletek egymásba törvényszerűen átlendülő dinamikája éppen az
anyag fellegvárában készítette elő a tudományos idealizmus új
győzelmét.
Heisenberg tudományos tételeinek jelentősége abban áll, hogy
amit meghatároz, az a fizikai világkép szinte hivatalos fázisértékévé
válik; főként az önállótlan, tekintélyekre támaszkodó agyak részére.
Így történt ez a „bizonytalansági faktor”, a határozatlansági elv
esetében is. Ebből olyan következtetések adódtak, amelyek óriási
erjedést indítottak el a modern fizikában. Tételét általában annyira
bizonyító erejűnek fogadták el, hogy valósággal elrekesztette vele a
kutatás egyik fontos irányát. Szerencsére őt magát nem köti saját
tudományos elmélete: s azóta már több „szentségtörést” követett el.
Heisenberg bebizonyította, hogy sem kísérletileg, sem elvileg nem
lehetséges az elektron helyét és sebességét egy időpillanatban
abszolút pontossággal meghatározni. Kísérleteinek és
spekulációinak ezt az alapvető eredményét nevezi határozatlansági
elvnek. Ilyenformán, ha valóban lehetetlen az elektron és más
részecskék helyét és sebességét pontosan meghatározni, akkor a
fizikai folyamatokat is lehetetlen előre megjósolni úgy, ahogyan az a
klasszikus fizikában szokásban volt. Ezek szerint nem
elképzelhetetlen, hogy az előzmények nem határozzák meg
pontosan a jelenségeket, amint azt a klasszikus fizikában hitték.
Ebből látható, milyen mély probléma vetődött fel itt, amely



alapjában érinti magát a kauzalitás elvét!
Szellemessége és a fizikai síkra vonatkozó érvényes
megállapításai ellenére ennek a tételnek az a hátránya, hogy a
fizika Heisenberg nyomán egyszerűen lemondott az egzakt
meghatározásokról – az atomformák specifikus viszonylatait
illetően. Pedig az elemek atomösszetételénél például félelmetesen
pontos eredmények mutatkoznak, ahol egy teljesen „véletlen”,
statisztikai törvényszerűség által diktált kompozítum
kimeríthetetlen bonyodalmai mindig azonos szerkezetű
elektronszisztémákat adnak, ami a kémiai azonosságot jelenti. A
szén atommagjában keringő neutronok és protonok minden
„meghatározhatatlanságuk” ellenére sem lépnek ki pályájukról, és a
többi elem alapkomponenseit is szilárd rendező faktor tartja előírt
pályájukon.
Ez a „rendező faktor”, ez a becsületes kutató és kísérletező előtt
világosan megmutatkozó, titokzatos, intelligens elv az, ami
Heisenberget is eljuttatta a metafizika küszöbéig. Kijelentette, hogy
a fizika saját ellentéte, a filozófia nélkül nem válhat teljes
megismeréssé. Legzseniálisabb igazságai is először zavaró
rébuszként hatnak. Heisenberg végső következtetéseinek
levonásával egyszerre ott állt a platóni ideák modern
terminológiával meghatározott teóriája mellett. Mert a két
kiindulópontból végigjárt út mindkét intellektust a „mentális ábra”
forrásához vezette. Platón mély filozófiai kontemplációban,
Heisenberg gyakorlati kísérletek és számítások fonalán érkezett el
ugyanahhoz a végeredményhez, amelyet így fogalmazott meg: „Az
élet mögött a platóni ideákhoz hasonló, absztrakt matematikai
formulák állnak.”
Ez a tétel ma harcok, viták, görcsös tagadás és lelkes helyeslés
középpontjában áll, mert nem kevesebbet jelent, mint a



démokritoszi és a platóni szemlélet döntő csatáját. Az
erőviszonyokat és az új dimenzió világtudatba betörő alkímiai
folyamatát figyelve, nem tűnik kétségesnek, melyik irányzat győzött
máris a kettő közül. A pusztán matériára épült, háromdimenziós
tudomány alapeszméjét kirágták belül a fokozódó erővel ható
mentális elméletek: az új dimenziófilozófia „termeszei”. Külső
szilárdsága, bázisának mozdulatlan tömörsége csupán látszat! Ábrái
a szellem dimenzióiban máris porrá hulltak. Mert az alapzat,
amelyre támaszkodik: nem létezik. Hiszen az anyag minden
formaváltozata az atom három alapelemére egyszerűsíthető:
protonra, neutronra és elektronra. S ezek közül a misztikus,
individualizáló és kiegyensúlyozó szerepet betöltő elektron már
nem anyagi fogalom!
A modern tudomány kétségtelenné tett egy másik ősi, metafizikai
tételt is: az élet elpusztíthatatlanságának elvét. Az élet halhatatlan
lényege kísérleti tapasztalat szerint különféle halmazállapotokká
variálódik, de soha nem semmisül meg.
Einstein a relativitáselméletből levezette az anyag és az energia
azonosságát. Ezzel az anyag és az energia megmaradásának elve
szoros kapcsolatba került.
Mivel a tömeg nem semmisül meg, hanem átalakul energiává,
kétségtelen, hogy az anyag nem más, mint az energia egyik
megjelenési formája.
A modern spekuláció ezzel a tétellel is óriási szakaszt futott be a
megismerés mentális „térgörbéjén”, és megközelítette a hermetikus
filozófia ideakörét, az eszmék párhuzamosságának vízióját,
miszerint: anyag és energia nem más, mint a szellem teremtő
intelligenciájának megjelenési formái.
Heisenberg „absztrakt matematikai formulái” már ezt az
„anyagszervező, intelligens életerőt” idézik, egyszerűen azért, mert



a fizika gyakorlati kísérleteinek tételei ehhez a végkövetkeztetéshez
vezetnek.
A szavakkal való ideológiai játék, hogy az energia – éppúgy, mint
a természet minden elvontnak tűnő megnyilvánulása
tulajdonképpen anyag, s az univerzum anyagi egységének nincs
matériától független pszichikai-szellemi lényege, tarthatatlan
szofizma a kísérleti eredmények és matematikai bizonyítékok
mellett, amelyek következtetései magából az anyagból erednek.
Ennek folytán a helyzet ma az, hogy a materializmus legbuzgóbb
hívei válnak sorra veszedelmes eretnekekké.



Új fogalomrendszer, új megismerés
A modern tudományos és technikai fejlődésnek ismét alappillére
lett az analógiák tana, amely a Tabula Smaragdina évezredekig
dodonai zagyvaságnak tartott ősi téziseit alkalmazza, sőt életképes
tervek legfőbb mértékének tekinti.
Az ember a saját hármas organizmusaiban működő és ható
alapelvek törvényeit fejlődése folyamán hol elfelejti, hol újra
felfedezi. Hogy mennyi homályosul el ebből a valóságból, és milyen
részletekre vetül rá megint a megismerés reflektorfénye, szellemi
energiáinak felszabadításától függ. Mert a tehetség vagy zsenialitás
nem más, mint a magasabb intellektus teremtő képességeinek életre
keltése.
Az önmagát megvalósító képzelet olyan tulajdonsága a szellemnek,
amelyben minden okkult érzékszerv, minden dimenzió benne rejtőzik,
és onnan felszínre hozható a tudat észlelésmódjának mélyebb vagy
magasabb rezgéseként. Az emberi agy azonban fejlődése folyamán
szükségszerű határok és gátak közé kerül, amelyek szűrőként
(raszterként) eltakarnak és felfednek előtte igazságokat.
Ez a titokzatos folyamat mindig sajátos, ugyanakkor egyetemes
evolúciós célokat szolgál: például, hogy az egyén olyan
szempontokra koncentráljon, amelyek különleges tapasztalatokon
át feloldják és átalakítják egy gyengeségét, tudatlanságát,
tévideákhoz való rögzítettségét. A változó alapeszme időszerű
elrendeződéseit mindenkor az „ibolyántúli” zodiákus ideaköre adja
meg.
Az állatégövben napként haladó „embercsillag”, a plátói világév



2150 évenként változó világhónapjain átutazva, más és más korszak
eszméinek vonzáskörébe kerül. Az új korszellem mindig
elhomályosítja, lefedi a régi tanítást és céljait, rácáfol ideáljaira. De
régi isteneit csak azért száműzi, hogy új néven, új
jellegzetességeivel, saját lelki alkatához igazítva megint trónra
ültesse őket: másfajta rituálékkal áldozzon nekik sajátos formulái
alapján újjáépített templomaiban. Ezeket a templomokat az egyik
korszakban zikkuratnak, a másikban piramisnak, a harmadikban
dómnak, a negyedikben gyárnak, laboratóriumnak vagy
csillagvizsgálónak nevezi el.
A Tabula Smaragdina képnyelven, a természet hármas
hieroglifáival ábrázolja azokat az alapkulcsokat, amelyeket
semmiféle külső változás nem érint, legfeljebb elrejt, és részleteiben
újra megvilágít. Hogy éppen milyen részletek kerülnek fénybe a
korszak igénye szerint, az az ember szempontjából mágikus
szükségszerűség.
Ugyanaz az igazság, amelyet az egyik eón befogad bizonyos
formában, a másik korszak szempontjából már elfogadhatatlannak
tűnik. Megjelenési formája nem tartalmazza a kor varázsigéjét.
Nincs rokonsága, nincs kapcsolata a világlélek fejlődési stádiumával
és igényével. Nem nyit, nem old, nem „varázsol”, nincs összhangban
a természet aktuális irányvonalaival.
Ezért teremt minden korszak tudománya, filozófiája és művészete
új fogalmi nyelvet az ősi igazságok számára. Új mantrisztika nélkül
nem tudja használatba venni a bennük rejlő energiákat. Ezért kell
ma az okkult út beavatottainak, a hermetikus filozófia adeptusainak
az új mantrisztika fogalmaival hidat verni múlt és jövő között,
felhasználva a hermetikus kulcsok időtlen alapfogalmait, de
lefordítva őket a Vízöntő-kor új tudományvallásának „rituális”
nyelvére.



Mert mit változtat a magasabb Valóság örök törvényein az, ha az
ember az anyag mögött álló teremtő eszméket matematikai
formuláknak, az analógiák tanát hasonlósági törvénynek, a
kozmikus potenciák és aspektusok energetikai, biológiai, pszichikai,
szellemi hatásait kozmikus sugárzásnak; a napfoltperiódusok,
mágneses zivatarok, különféle szféraáramlatok és légnyomás
ingadozás hatását a meteoropatikus érzékenység reakciójának
nevezi?
S nem jutunk-e éppolyan konstruktív gyógyeredményhez, ha
pszichomágikus operációnkban az asztrológiai típusokat egy tágabb
– tizenkét karaktert elemző – típuselmélet meghatározásaiként
kínáljuk a „vallási érzésekből” és az elmúlt korszak „babonáiból”
kiábrándult, de transzcendens táplálékra vágyó, modern
embernek?
Ma a felvilágosult (más rasztertörvény alá került) intellektus nem
gyón, hanem analizáltatja magát, s érzelmi konfliktusaiból,
neurózisaiból, fóbiáiból „irányított álmodás”, szimbólum- vagy
grafoterápia, zene- és színgyógymódok, jóga, reformtáplálkozás
segítségével próbál önmagával szembesülni. Minek tehát az
asztromentális folyamatok áramában helyes irányban sodródó,
öntudatlan neofitát elmúlt fogalmak erőtlen kísérteteivel
ijesztgetni?
Segítsük inkább tovább saját útján és saját feltételei szerint; a
többit úgyis elvégzik helyettünk az új tudományok fokozódó erővel
érvényesülő felfedezései: a Vízöntő-kor ismeretlen dimenziók felé
táguló csillageszméi.



Szellemi hidak a világegyetembe
Minden fizikai forma „lent vagy fent” léte első mozzanatától kezdve
olyan törvényt fejez ki, amely minden létsíkon egyformán érvényes.
Természet vagy emberkéz alkotja-e az ábrát, teljesen mindegy. Mert
az emberi gondolkodás képalkotó tehetségein át is a pánintellektus
teremtőereje nyilatkozik meg.
Az ember nem képzelhet, gondolhat, alkothat semmi olyat, aminek
az előképe ne volna meg ideákban vagy a megvalósulás valamelyik
stádiumában a különféle életformák végtelen skáláján. De egyetlen
eszme sem kelhet életre, nem realizálódhat, ha nem tartalmazza az
élet pontos formuláját.
Az analógiák tana és a szimbológia ezt a formulát jelenti. A
természet egyedül hiteles teremtő módszerei ellen nemcsak az
elmúlt korszakok papjai, mágusai nem tehettek semmit, de a
legmodernebb varázslók, a mai tudósok sem.
A kreatív intellektus minden korszakban kénytelen volt a
természettel összhangban „varázsolni”; ellesve módszereit,
behatolva kimeríthetetlen lehetőségei közé, megfejtve
hieroglifáinak sokrétű értelmét.
Az antik ember felépítette a piramisokat, amelyeknek isteni
egyensúlyába számok, geometriai formák törvényeit rejtette, s
amikor nevet adott nekik, meghatározta magasabb értelmüket: pir
m-haru, ’kilépés a földből’. E hieroglifával elárulta óriási
erőfeszítései égi célját és kultúrájának alapvető nosztalgiáját. De
évezredekkel dacoló, csodálatos műalkotásaiban megelőzte őt maga
a föld.



A természet gúlái éppúgy az Adeptusok Hegyének képletei, mint a
piramisok. Mivel az analógiáknak minden síkon fedniük kell
egymást ahhoz, hogy kötő vagy oldó mantraként megvalósítsák a
bennük élő szándékot: a különféle korszakok megváltói is
visszavonultak a hegyek közé, hogy ott kapcsolatot teremtsenek
benső énjükkel és a világszellemmel. Hegycsúcson játszották le a
megváltás misztériumának legfontosabb mozzanatát. Ott vívták
meg Armageddon háborúját „ég és pokol” között. Ott vették át a
Törvényt. Azon a zenitponton világosodtak meg. A fizikai és
asztromentális magasságban váltak eggyé ideáljukkal, vállalták
baljós és nagyszerű küldetésüket. S az is az analógiák jelbeszédéhez
tartozik, hogy Jézus oda vonszolta fel mulandó testét, s a Koponyák
hegyén feszítették keresztre.
A hasonlósági törvények felismerésének óriási a jelentősége
minden fejlődési szakaszban. De mindegyik részmegismerés mögött
ott áll Hermész Triszmegisztosz titánalakja. Az ő Tabula
Smaragdinája tartalmazza minden létsík jelenségeinek kulcsait és
összefüggéseit. A hermetikus szemlélet gúlái három sík
magasságává emelkednek, és onnan körkilátás nyílik a teljes
világképre.
E kulcsokat igyekszünk felhasználni ebben a tanulmányban,
amely szerény és szűkre szabott kísérlete későbbi, nagyobb
műveknek. Az anyag olyan óriási, hogy lexikonná lehetne
dagasztani. De célunk nem az adathalmozás, hanem az ősi és
időtlen hermetikus módszer alkalmazásának feltárása néhány
találó példán keresztül.
Az analógiaolvasás szunnyadó képességét szeretnénk
felébreszteni olvasónkban; azt a tisztább, mélyebb, plasztikusabb
látásmódot, ahogyan legendás történelem előtti őseink „magányos
szeme” pillantott rá Hermész könyvére, a természetre.



Az élet keletkezése
Ez a fejezetcím alapjában félrevezető, és ellentmond a kérdés
lényegének. Mivel azonban a fizika, a biológia és más
tudományágak ebben a formában használják, el kell fogadnunk
közös kiindulópontként, de csak azért, hogy megcáfoljuk. Nem
teológiai okoskodással és ügyes szofizmákkal kívánunk vitába
szállni vele, hanem laboratóriumban kipróbált, lemért, megfogható
fizikai tényekkel. A természet olyan feltárt jelenségeivel, amelyek
láthatók, tapinthatók, feltételeiket megteremtve előidézhetők és
lefotózhatók.
A bizonyítási kísérlet eszköze az analógiák törvénye. Ez a törvény
az, amely minden megvalósítás alapját képezi, feltéve, hogy
megtalálják a helyes hasonlósági kritériumokat.
Az élet keletkezéséről azért nem beszélhetünk, mert az élet az
anyag és energia egymásba való átalakulásának és
megmaradásának felismert törvénye alapján soha nem szűnik meg.
S ha nincs vége, nincs kezdete sem.
Amit kezdetnek nevezünk, az valójában átalakulási küszöb. Az
észlelésnek olyan határa, amelyen túl érzékszervi vagy műszeres
úton nem követhetjük a láthatatlanban rezgő energia útját. Ez az
energia azonban szüntelenül változik, mozgásban van, eltűnik és
visszatér. Belép a láthatóba, kibontakozik, hanyatlani kezd, majd
visszahúzódik az emberi megfigyelés elől. De azt, hogy e rejtélyes,
elsikló állapotában is van, ellenőrizhető viselkedése alapján is
bizonyítottnak tekinthetjük.
A különféle határterületek „áthallása” már igen nagy. Az



atomfizika, amely száznál több elemet tart számon, igen feltűnőnek
és izgalmasnak tartja az atommagok instabilitását a 84. elemtől
kezdve. Ezen a számon túl ideig-óráig együtt maradnak ugyan, de
előbb-utóbb felrobbannak, és alkotórészeikre esnek szét. Ilyen
felrobbanások azonban nem fékezhetők; egy-egy robbanás ereje
több ezerszer akkora, mint amit mi technikai eszközökkel elő
tudunk állítani.
Az energia anyagi halmazállapotainak van tehát egy az
atomfizika által megfigyelt, de lényegében fel nem derített
törvénye, amely ezt a megjelenési formát bizonyos határok közé
utalja, s e feltételeken túlhaladva nem tartható fent. Ez a jelenség is
egyike az olyan fizikai tényeknek, amelyek értelme a metafizika
síkján található meg.
A hermetika okkult fizikájának W. Charon új terminológiájával
élve van egy tétele, amely szerint a szellem kibontakozása a végtelen
életben határtalan a finomítás vonalán és a magasabb dimenziók
koordinátáiban, de korlátozott az anyag töménységének mélységi
rétegeiben.
Ezért a matéria egy bizonyos sűrűségi fokon túl felrobban,
szétveti atomjait. E folyamat geometriai ábrája a kör, amelynek egy
egy pontján a tendenciák mindig átfordulnak. S a kör legmagasabb
mentális értelmében a messiási törvényt, a következmények
törvényét fejezi ki, amelynek folyamatában a szellem, tettei
reakcióit átélve, szembekerül saját tévedéseivel, s ebben a
tapasztalatban feloldódnak benne a mulandó, anyagi lét feltételei. A
fordulat azonban, amely e ponton elkövetkezik, nem szüntelenül
körbeforgó labirintus, hanem a kör kozmikus ábrájának megoldását
mutatja.
A létbe lépés és megsemmisülés mintázatait csillagírással
rajzolták fel az ember elé az égre, de ugyanezt a képletet



megfigyelheti az atomfizikus is elektronmikroszkópján át a
mikrovilág csodái közé tekintve. Ez az ábra: a spirál. A spirál
dinamikus hieroglifája mindig az ikererők harcát, a teremtő
energiák nászát mutatja, amelynek feszültsége óriási áramokat
generál, és új életet teremt.
A Föld például egy olyan energiavölgyben mozog, amelynek gátját
és gátjának alakját a Nap vonzóereje szabja meg. Ha a Föld
energiáját sikerülne valamilyen módon megnövelni, például úgy,
hogy mozgását meggyorsítjuk, akkor ezt arra használná, hogy
messzebb kerüljön a Naptól, s ekkor az energiavölgy falán
magasabb körön keringene, vagyis magasabb energianívóra
kerülne. A lehetséges legnagyobb energiát akkor kapná tehát, ha
sikerülne – spirálkörözéssel – kimásznia a völgyből, és elérné a
völgy falának felső szélét. Ez a valóságban azt jelentené, hogy
legyőzte a Nap gravitációs erejét, és elhagyva a Naprendszert,
elindulna útjára a világmindenségben.
A földtömeg energianívójának emelése emberi-fizikai eszközzel
nem megoldható. A földre, anyagra, emberi testre nézve a fizika
törvényei érvényesek. A szellemre nézve azonban a szellem
analógiái mértékadók. A felszabadulás, megváltás lehetőségeit a
természet geometriai ábrái rajzolják ki.
Az anyagsűrítés jobb sodrású, centripetális, és a sűrű
léthalmazállapotból kibontakozó bal sodrású, centrifugális spirál
ábrája átszövi az univerzum egészét, és folytonos működés közben
árulja el lényegét. Az egyik az involúciós, a másik az evolúciós
tendenciák pszichotechnikáját és eredményét mutatja. Az egyik a
folytonos sűrűsödéssel a zuhanás általi robbanáshoz, a másik az
energianívón való állandó, egyenletes emelkedéssel a mulandó
kötésektől való felszabaduláshoz vezet.



Ideogenezis
Amikor az „élet keletkezésének” jelenségeit vizsgáljuk, részben
határtalanul ki kell tágítanunk, részben pedig le kell szűkítenünk
megfigyelésünk körét. Az „eredet”, vagyis ez esetben a
megnyilvánuló élet alapjelenségeit illetően az „ideogenezis”
fogalmát alkalmazzuk inkább, s a „keletkezés” szót a látható világ
formáinak kialakulására használjuk.
Ahogy már beszéltünk róla, az ideogenezis legfrappánsabb
analógiáit éppen a fizika nyújtja. A kísérleti fizika számára
közismert a Cladni-féle hangfigurák jelensége. Ez abból áll, hogy egy
üveglapra egyenletesen finom homokot szórunk. Ha megzengetünk
egy bizonyos hangmagasságra felhangolt hangvillát, s ezt az
üveglaphoz érintjük, vagy húrt húzunk végig az üveglap szélén,
akkor annak rezgései az üveglapra szórt homokot különféle,
szabályos geometriai ábrákká rendezik.
Ezek azok az alakzatok, amelyek a szerves és szervetlen
jelenségvilág minden síkján megtalálhatók, mint a kialakuló formák
alapábrái. Maga a folyamat a Genezis rejtélyes utalását
„Kezdetben vala az Ige” – és a gnosztikus hagyomány egy mondatát
idézi, amelyet Jézusnak tulajdonítanak: „akkor a teremtő Isten
kimozdult az én Atyám állapotából, és háromszor kiáltott: IE! IE!
IE!” A betűk mint mágikus ősképek itt a maszkulin és feminin
princípiumot jelentik. I: fallosz, varázspálca; E: női, befogadó elem
a kettő együtt a világ alapképletét adja, Diaszt, amelynek egymást
vonzó, egymással birkózó örvényeiből születik minden további
változat. E kettős Logoszhang ismétlődik a formavilág valamennyi



jelenségében, s ez a dualitás a gyümölcsözés feltétele. A rejtélyes I és
E a nyugvó ősanyagot geometriai ábrákká rendező vibráció, a „lét
két tartó pillére”, amelyet az okkult szimbológia Jákin és Boáz
oszlopának nevez.
Modern terminológiával a jelenségek egymásra támaszkodó,
egymást kiegészítő, kettős ütemét jelenti: a pozitív és negatív
energiákat, a fény és sötétség, a hő és hideg, az éj és nappal, az élet
és halál váltakozását. Érdekes kitérni itt a kibernetika és az
ideogenezis egy olyan gyakorlati hasonlóságára, amely a fizikai sík
szintjén mutatja be ezt az összefüggést. Modern elektronikai,
automatikai és telemechanikai intézetekben előrehaladott
kísérletek folynak az emberi szóra működő robotokkal. Fémből
készült, áramvonalas kis mechanizmusok indulnak el, s
véghezviszik azt, amit a „jelszó”, az emberi hang rezgése parancsol
nekik. S hiába próbálják őket más „Igével” megállítani, mint amire
az adott szerkezet reagál. Gólemként működnek tovább
feltartóztathatatlanul a beléjük rejtett formula szerint, s csak a
megfelelő vibrációra hagynak fel tevékenységükkel. Szerkezetük
működése egyszerű: a hangakusztikai spektrumot fogja fel és
alakítja egyszerű jelzésekké. Minden előre beprogramozott
parancsszóra meghatározott műszerek kapcsolódnak be vagy ki.
A kibernetika elveinek kiáltó „hasonlósági” utalása a
legzseniálisabb anyagi-mechanikai működések másodlagos,
ideáknak alávetett szerepére, önmagukban való tehetetlenségükre,
az irányító mérnök, az intelligens determináns feltétlen
szükségességére már haragos vitákat, cikkeket provokált olyan
forrásokból, ahol megriadtak a párhuzamban rejlő filozófiai
következtetésektől. Mert a konklúzió éppolyan cáfolhatatlan, mint
amilyen idealisztikus.
Egy másik, anyagi világban lejátszódó folyamat ugyancsak Platón



ideáinak láthatatlan, örök ősmintáit bizonyítja „megfelelő
hasonlósági kritériumával”.
A kristályosodás úgy történik, hogy például a konyhasó
anyalúgjában rendezetlen állapotban lévő nátrium- és
klórmolekulákat az úgynevezett kristályrendező elve kristállyá
csoportosítja. Ez a rendező elv a lúgban még nem érzékelhető
valóság, csak a kristályban válik azzá. Így lesz az ideából jelenség. A
kristályrács tengelyrendszere azonban csak a kristály belső
elrendezését határozza meg, a kristály külalakja, nagysága
különböző lehet. A kristályrács elve viszont örök. Minden meglévő
és valaha létrejövő kristályban megjelenik, de megmarad örök
ideának is.
Jung archetípus-elmélete ezen a párhuzamon nyugszik. Szerinte a
kristályrács rendező elve a lélek területén az archetípusnak, az
„ősmintának”, a kristály pedig a szimbólumnak felel meg, mert idea
és jelenség egyben.
Az archetípus ilyenformán Platón ideáira, a jelenségek lét előtti
formaelveire, azaz ősmintáira emlékeztet. Azzal a különbséggel,
hogy Platón ideája transzcendens, míg az archetípus – akár a
kristályrács – transzcendens, de immanens is egyben.
Legszemléletesebben talán a tudat gyökereinek nevezhetnénk.
Az emberi ősminták: anya, anima, animusz, bölcs öregember, a
művészet és vallás újra és újra kiformálódó archetípusai a
történelem során nem változtak, csak tartalmuk változik a
korszakok „rasztere”, vezérideája szerint. Hatásuk mindig döntő,
megrendítő, mert a tudatban a megtalált „igét”, az időtlen
ráismerést jelentik. „Az ember sohasem tanul újat, csak emlékezik”
– mondja Platón. Emlékszik saját benső univerzumának csodáira. Ez
az „emlékezés” az emberi képzelőerő látószerve. S ahova a képzelet
víziója elhatol, ott a homályt fény váltja fel. De a fény már meglévő



emlékrétegek végtelenségére vetül rá.
Ha az ősszimbólumok a ráció és a technika egyoldalú világában
veszítenek hatóerejükből, az emberen halálfélelem és neurotikus
bizonytalanság lesz úrrá. Ez az állapot mind az egyéni, mind a
kollektív lélek krízisét idézi elő. Okának „megfelelő hasonlósági”
kritériuma az, hogy az ember hármas organizmusában nemcsak
testének, de lelkének és szellemének is megvannak az életfeltételei.
Ha testét megfosztjuk a levegőtől, víztől és tápláléktól, elpusztul. Ha
lelkét és szellemét elvágjuk „égi gyökereitől”, sziderikus-mentális
kapcsolataitól, senyvedni kezd egészséges testében is; pánik fogja el
háromdimenziós rácsozatától elzárt létében.



Az anyag keletkezése
Az atomfizika előretörése óta a tudomány szüntelen átértékelésekre
kényszerül az anyag felépítésének kérdésében.
Kétségtelen, hogy a probléma lényege a dimenziófizika koncepciói
nélkül egyszerűen megközelíthetetlen. Éppúgy, ahogy kétdimenziós
lények számára lehetetlen volna egy fekvő papírlap megfordítása,
mert azt a harmadik, a magasság dimenziója nélkül nem
emelhetnénk fel egy részükre zárt kiterjedésbe.
A „hivatalos” tudomány pontosan ilyen „dimenziózárlat”
következtében nem tudja megoldani az anyag keletkezésének és
felépítésének rejtélyét, s ezért nem képes ellentmondásmentes
matematikai rendszerbe foglalni a világ fizikai jelenségeit.
A természetben ható rejtett erők tudományához, amely az
élőlényekben, tárgyakban, szerves vagy szervetlen anyagban
működő dinamikai princípium sajátosságaival foglalkozik, nem a
matériában gyökerező módszerek, hanem az analógiák tanának
dimenziókba táguló, mágikus koncepciói vezetnek. Ezeket az
energiákat a modern tudomány, ha sejti is, nem meri teljes nevén
nevezni. Bár az ilyenfajta felismerések is napról napra
szaporodnak, hiszen a kutatók a már regisztrálható jelenségekből
logikusan következtethetnek rájuk.
A fizikának, kémiának és biológiának azokat a vonatkozásait,
amelyek meghaladják a szaktudomány látható részeit, a hermetikus
filozófia dimenziófizikának, hiperkémiának és protobiológiának
nevezi. Az anyag felépítésének kulcsát ezek a tudományok őrzik.
Mert a nyitóformula nem három, hanem négy



dimenziókoordinátában rejlik.
Ami a háromdimenziós létben látható anyagi formává és
folyamattá lett, az tünet, okozat. Ilyen a kibernetikai
mechanizmusok működése, vagy a Cladni-féle hangfigurák
létrejötte. E jelenségek mögött mindig a láthatatlan, mágikus ok áll: a
Logosz, a hangvilla alapformulájának rezgése, az irányító tudós és
mérnök intellektusa, az „absztrakt matematikai formulák”, Platón
ideái vagy az „anyagot szervező, intelligens életerő”.
A látható univerzum első két rendszere, az atom- és
elektronrendszer kirajzolódó alakzataival, racionális logikával nem
követhető rejtélyes viselkedésével jól tanúsítja ezt a törvényt. A két
rendszer látszólag ellentmondó tünetei vezettek a bizonytalansági
elv felvetéséhez és a fény terjedését illető elméletek ütközéséhez.
A fény ugyanis éppolyan beigazolhatóan hullám, mint amennyire
részecske. Maxwell hullámelmélete kibékíthetetlen ellentétben
látszik lenni Planck kvantumteóriájával.
Jeans szerint a fény egyszer úgy viselkedik, mintha önálló
elektronkvantumokból, máskor mintha folyamatos hullámokból
állna.
A fény terjedésének ez a viselkedése egymaga felborítja a
háromdimenziós logika egyik fő axiómáját, azt, hogy két állítás
közül csak az egyik lehet igaz. Mert itt igaznak tűnik mindkettő, de
nem racionális, hanem transzcendens, vagy ha úgy tetszik, a
dimenziófizika logikája szerint, amely egy olyan törvényszerűséggel
világítja meg a fény e kettős viselkedését, amely törvény a negyedik
dimenzióban működik.
Eszerint a kozmoszt betöltő állag nem statikus, hanem dinamikus
fogalom. Az, amit a Newton utáni fizika egységes éternek gondolt,
valójában több, egymást átlósan keresztező erőtérrács rendszere,
amelyek különböző nyílások és különböző sebességek mellett



állandó mozgásban vannak. Ilyenformán az egyenletes
kvantumokban ömlő fotonokat szűrő közegek tevékenysége aprítja
kisebb egységekre.
Erre a tételre később még visszatérünk. Most csak arra kívánunk
rávilágítani, hogy a háromdimenziós tudomány ezt a problémát is
csak a negyedik dimenzióban, a „hipertérbe” emelve volna képes
ellentmondásmentesen megérteni és megoldani.
A dimenziófizika logikája alapján bizonyíthatóan és
törvényszerűen igaz lehet két egymásnak ellentmondó állítás két
különböző síkon, két szinkron-dimenzióban, ahol ugyanazt az
igazságot a regionális feltételek változatában fejezik ki.
Ahogy a fizikai síkon vannak az anyagnak különféle
halmazállapotai, mint például a víznek, amely egyképp átváltozhat
szilárd jéggé vagy illanó párává, úgy a jelenségeknek is van
dimenzió-halmazállapotuk, olyan körbefutó fázisskálájuk, amelyet
láthatatlanból láthatóba és láthatóból láthatatlanba keringésük
során állandóan befutnak.
W. Charon írja Hipertér és atomszerkezet című munkájában: „A
hipertér nem más, mint a láthatatlan világ, amelyben a testek egy
időben és a tér egyazon pontján egymástól elkülönítve lehetnek
jelen.” Mert: „az univerzumban minden teret teremtő energiák
tevékenységének lüktetése tölt be, de az erők a világtestek
egymáson átható dimenziólépcsőin helyeződnek el”.
E tétel oly módon válhat érthetővé, ha az asztrofizika ismert
jelenségére utalunk, amely szerint az egyes bolygók összetétele,
sűrűsége rendkívüli mértékben különböző: az elmúlt években
például számon tartottak egy törpebolygót, amelynek
pályaértékelésénél felmerült a Földünkbe való beleütközésének
lehetősége. Asztrofizikusaink azonban méréseik alapján még ebben
a kis valószínűségű esetben is megnyugtatással szolgáltak: a



törpebolygó annyival sűrűbb a Föld összetételénél, hogy a tér
ugyanazon pontján haladva, ahol tartózkodunk, úgy vonulna
keresztül bolygónk anyagának állagán, ahogyan a vasgolyó szeli át a
levegőt.
E viszonylatból tehát érvénytelenné válik a klasszikus fizikának
az a tétele, hogy egy időben és azonos térben két test egyszerre nem
lehet jelen.
Ugyanis: „Ha a testek állaga más erőtérrendszerben mozog, a tér
mindegyiküket felveszi ugyanabban az időben...” (W. Charon)
A hermetikus fizika négy dimenzióban követi az anyag
felépítését. (Lásd W. Charon: Pszichon és Ideon című tanulmányát.)
Ez a négy rendszer a következő:
1. az atomrendszer – a fizikai síkhoz,
2. az elektronrendszer – az éteri síkhoz,
3. a pszichonrendszer – az asztrális síkhoz,
4. az ideonrendszer – a mentális síkhoz
tartozik, de az utóbbinál az alsóbb térelképzeléseket már teljesen
fel kell adni. Az atomoknak és az elektronoknak van felismerhető
alakjuk. A pszichon már inkább magasabb dimenzióbeli
meghatározás. Az e fölött álló ideon egyedül a pszichonnal együtt
fogható fel.
Anélkül, hogy kitérnénk ennek az alapvető tanulmánynak a
részletes taglalására, csak annyiban idézzük, amennyiben
„megfelelő hasonlósági kritériumot” jelent analógiakulcsainkhoz.
A pszichon ebben a koncepcióban mágneses mező. Alkotóelemei
olyan rezgések, amelyek érzeteket tartalmaznak. Ahol pszichonok
vannak, ott a testek gömb alakot igyekeznek felvenni. (Mint ilyen,
még valamelyest közel áll az alacsonyabb rendű, szemcsés



felépítéshez.) Az ideon fonalas szerkezetű. Hogy az ideon milyen
formát ölt, az mindig a tartalmától függ. Plasztikus kiáramlásának
változatai végtelenek. Az impulzusok akár kívülről, akár belülről
származnak, azonnal plasztikus formát öltenek benne.
Dimenziókon átnyúló, fonalas szerkezete, „ideonnyúlványai”
képezik a messze alatta megsűrűsödött világok agyrendszerének
gondolaterőit (alapábráit, „kibernetikus formuláit”). Az ideon köti
össze az egymástól távol eső pontokat, mint ahogy a látszólag üres
atomközi térben is az atomok működése között van koordináció.
A biológiában a sejtközpontok a ganglionok fonalas vezetéke
nélkül nem tudnának egymással együttműködni – elhalnának. Az
egész életét, a sejtállamok fennmaradását vagy az
elektronrendszereket mindenütt valamiféle összekötő hálózat
biztosítja. Az életelemeknek látható vagy láthatatlan vezetékeken
keresztül folytonos áramlásban kell lenniük, hogy valamely
szintetikus ideát fenntartsanak.
A fizikai szervezet számos idevágó analógiát mutat az érhálózat,
az idegrendszer, a nyirokcsatornák működésében.
A pszichon ultrakozmikus helyzetét akkor lehetne megközelítőleg
ábrázolni, ha olyan félkör alakú fonalat vetnénk papírra, amelynek
felső vége a makrokozmoszban, alsó vége a mikrokozmoszban van:
Minden atom mögött áll egy pszichon, amelyet egy az egész
ultrakozmoszt átfogó ideonszál köt össze.
Ezen az alapon a modern fizika is tudja, hogy egyetlen atomban



tejutak és naprendszerek milliói működnek. Ez az elképzelés
azonban csak azáltal válik érthetővé, ha az univerzum egységét
széttördelő szemcsés rendszert fonalas koncepcióval helyettesítjük.
„Minden atom, elektron és pszichon vég nélküli folyamatosság,
amely soha meg nem szakadó láncfonalán az egész kozmosszal áll
összeköttetésben.”
A hermetika tanítása szerint „ha az anyagokat kellő finomságú
elemzésnek vetik alá, azok szemcsés szerkezete egy ponton
megszűnik”.
A „szemcsésség képzete” tudatunk sajátos alkatának
következménye és agyalkatunk alapvető fogyatékosságának jele.
A magasabb dimenziók szemlélete egységes. Az objektumokat a
raszterként működő ganglionok tördelik darabokra. Bármit
szemlélünk érzékszerveinkkel, még ha mechanikai eszközt veszünk
is igénybe, mindent szemcsésnek kell látnunk.
A világmindenséget homogén állag tölti be, amely az összes
dimenzión keresztül terjed különböző sűrűségű fokozatokban, és
semmi módon nem bontható fel részekre.
Ez az állag sűríthető, és akkor különböző tulajdonságokat vesz fel.
Első tapasztalható finomsági foka absztrakt, ideális értékeket
mutat, második sűrűségi foka akarati jellegű, a harmadik
energetikai töltésű, végül a negyedik sűrűsége éteri, majd anyagi, s
itt már „szemcsés szerkezetű”.
A szemcsés szerkezetű anyag – rendszer – 10 alapformája:
Olyan energetikai ősformákat jelentenek, amelyeket az ősanyag



egységes állagából (üveglapra szórt homok) ideonok és pszichonok
sajátos töltésű rezgése – Logosza – rendez különféle geometriai
alakzatokká.
Ezek a geometriai formák ugyanazok, amelyek a lét minden
síkján újra megismétlődnek egy intelligens uralkodó elv mágikus
formaparancsaként.
Jeans feltételezi, hogy a spirálködökben számunkra teljesen
ismeretlen erők nyilatkoznak meg, és még azt is gyanítja, hogy a
nebulák centruma az a különleges pont, ahol az univerzumokba
matéria ömlik be valamely kívülálló térdimenzióból. Ezek a
központok úgy tűnnek fel előttünk, mint olyan helyek, ahol az
anyag szünet nélküli teremtése folyik.



Dimenziólépcsők
„A dimenziókutatás több lépcsőzetes dimenzió létét gyanítja, de
gyakorlatilag csak a negyedik kiterjedés vizsgálatáig jutott el. Erre
nézve három meghatározás ismeretes:
I. A negyedik dimenzió nem más, mint az idő.
II. A negyedik dimenzió pusztán egy más irányú rezgés, amely
merőleges létünk síkjára.
III. A negyedik dimenzió a Hinton-féle több kiterjedésű
idomokkal, az úgynevezett „tessaraktokkal” azonos.
Ez az utóbbi adja a két előző, szintén elfogadható feltételezés
mellett a legérdekesebb pszichológiai analógiákat.
Ha a Hinton-féle elgondolás mintájára feltesszük, hogy valamely
kozmikus testnek összes részei nincsenek egy időben jelen a fizikai
síkon, akkor az ember magasabb szervezettségének a valósághoz
egészen közel eső meghatározásához jutunk.
Ugyanis feltehető, hogy a kozmosz minden energiája nem
tartózkodik állandóan az alsóbb térdimenzióban. „Vannak a fizika
és mechanika három alapdimenzióján túl működő többsíkú
tevékenységek, amelyek a mozgásokat egyik dimenzióból a másikba
viszik át. Ilyen esetekben a geometriai egyenletekben szokatlan, az
algebrai műveletektől eredetileg eltérő, idegen szimbólumokat kell
beírnunk.” (W. Charon: Hipertér és atomszerkezet)
„A magasabb dimenziók kapuja mindenütt jelen van – írja W.
Charon. – Ajtajaik az erőtérrácsok gócpontjai. Ezek a rácsközpontok



a jövendő fizikájának kimeríthetetlen energiaforrásai.”
Valamikor készülékek fognak épülni a térfrekvenciák
lehetőségeinek kiaknázásra.
„Az emberi agy a protoplazmától az állati agyakon keresztül
fejlődve, a jelenleg elgondolható legtökéletesebb jelátalakító
berendezés, ahová az összes dimenzió ideonfonálon összefut.”
„A dimenziókoordináták speciális hatások között élnek és
fejlődnek, de a metszéspontjaikon átvonuló ideonszálak
egyetemesek; mindent összekötnek. Ennek következtében egyetlen
ideonszálon el lehet jutni a kozmosz összes rendszerébe, föl lehet
fogni valamennyi megnyilvánult tudattartalmát.”



Szerves és szervetlen anyag
Egy figyelemre méltó modern kísérlet érdekes, új megvilágításba
helyezi az élet alapfelépítésének kialakulását bolygónkon.
A chicagói egyetemen Stanley Miller kémikus lombikba zárt egy
összetételt, amely a feltevés szerint a két-három billió évvel ezelőtti
atmoszféra főelemeit tartalmazta, mégpedig metánt, hidrogént,
ammóniát és vizet. Ezen a keveréken többször egymás után
elektromos szikrát bocsátott át. Így egy héten belül létrehozott
három aminosavat, amely a fehérje alapját képezi, ami pedig az élet
alapanyaga. Szerinte ez azt látszik bizonyítani, hogy az élethez
szükséges első molekulákat a Föld atmoszférájában végbemenő
villámlás hozta létre.
Annak tanulmányozására, hogy mi is történhetett ezekben a
beláthatatlanul távoli időkben, fontos analógiát nyújtanak a
vírusok, ezek a parányi objektumok, amelyek az influenza, a
kanyaró, a gyermekbénulás, a mumpsz stb. betegséget okozzák.
A szakértők egyelőre képtelenek eldönteni, hogy a vírusok
elevenek vagy holtak, élő szervezetek vagy puszta kemikáliák-e. A
dohány mozaikvírus például kémcsőben tartható éveken át táplálék
nélkül, anélkül, hogy növekedne vagy szaporodna; tehát egészen
kemikáliának tűnik. De amint kiveszik a kémcsőből, és egy
dohánylevelére helyezik, éppúgy növekedni és szaporodni kezd,
mint bármilyen élő szervezet.
A Nobel-díjas dr. Wendell M. Stanley, a californiai egyetem
víruslaboratóriumának vezetője különös, nyílt vallomást tett erről a
problémáról. Kijelentette, hogy nagyon nehéz, csaknem lehetetlen



éles határvonalat húzni élő és élettelen dolgok között, ha egy
sorozat olyan fokozatosan szaporodó struktúrát veszünk
figyelembe, mint a hidrogén, a víz, a tojás, az albumin, az inzulin és
a himlővírus. A vírussal végzett kísérleteink legfeljebb új érvhez
juttatnak bennünket annak feltételezésére, hogy az élet, ahogy mi
ismerjük, nem hirtelen jött létre, hanem minden anyag veleszületett
sajátsága.
Az élettan fizikai kísérleteket végző szakemberei nagyjából mind
ehhez a végeredményhez jutnak, ha őszinték, és fakultásaikat tiszta
tudományként kezelik. Mert az élet fogalmát, azt a vonalat, ahol a
szerves és szervetlen, élő és élettelen anyag elhatárolódik
egymástól, a matéria síkján nem lehet megtalálni, egyszerűen azért,
mert nincs ott. Folyamatai nem a látható jelenségek között
játszódnak; misztériumai ibolyántúliak, a láthatatlan dimenziókban
mennek végbe. A biológia tudományát a protobiológia tudománya
előzi meg.
Minden kísérlet, amely az életet fizikai korlátok között próbálja
meghatározni, olyan, mintha valaki zsákkal akarna napsugarat
fogni. Mert az életnek is, mint minden jelenségnek, rejtett háttere
van: lényeges részei más dimenziókban helyezkednek el.
Az életnek nem lehet megfelelő biológiai meghatározása, mert
legmélyebb értelmében minden él – de ennek az életnek végtelen
változatai vannak. A biológia ezért szükségképpen át kell hogy
lépjen a dimenziófizikába, hiszen nincs olyan életjelenség, amely ne
csak átvonulóban volna a fizikai síkon. Eredetének földerítéséért és
céljának megismeréséért ezért odáig kell elhatolni, ahol ezek a
lényegi jellemzők megtalálhatók.
Az, hogy a szervetlen anyagokban az élet minden jelensége
megtalálható, mindenki előtt ismeretes. A modern kísérleti
mikrobiológia arra is rájött, hogy az élet törvényszerűségének



tanulmányozását és feltárását elsősorban a mikroorganizmusok
segítségével lehet megoldani. De melyik a legkisebb biológiai
egység? A plazma? Az atom? A molekula? Az elektron? Egyik sem! A
legkisebb biológiai egységet csak a protobiológia és a dimenziófizika
segítségével lehet kitapintani a negyedik dimenzió pszichonjában.
A szervetlen élet legjellemzőbb jelensége a mai tudomány
meghatározása szerint a kristály. A kristály tisztán térbeli
képződmény. Alakja minden oldalról zárt. Egyenes vonalak, élek,
síkok és szögletek határolják. Bár növekszik, lényétől minden
időbeli változás független. Állandóan készen van, nem alakul.
Önmagától nem tud helyet változtatni a térben. A nyugalom és a
lezártság megtestesülése. Törvényei geometriai és matematikai
számtörvények.
A kolloid viszont a térré vált anyag olyan formája, amelyből
eltűnt a kristály emléke is. A kémiában azt a finoman osztott
szubsztanciát nevezik kolloidnak, amelynek részecskéi 1100
millimikron átmérőjűek.
A kolloid kocsonyás képződmény (enyv, zselatin). Bizonyos
viszkozitási fokon éppúgy lehet szilárdnak, mint folyékonynak
tekinteni, mert mindkét halmazállapot tulajdonságait egyesíti.
Részecskéi állandó áramlásban, történésben vannak. Térbelileg
csaknem lehetetlen meghatározni, mert az anyagnak nem állandó
állapotát jelenti, inkább mintha benne és általa az anyag önmagától
ömlene a térbe anélkül, hogy a testek törvényeihez kötné magát.
Ami a kristálynak a matematikai szerkezet, az a kolloidnak a szín.
A virágok fénylő beszédének, a színnek, kolloid a humusza.
A biológia egyik igen nagy problémája éppen a kolloiddal
kapcsolatos. Mindmáig nem sikerült eldönteni ugyanis, hogy a
kolloid szervetlen anyag-e, miután nem tartalmazza ennek
legsajátosabb szabályait. Önmagában élettelen. Legtitkosabb és



legérthetetlenebb jelensége az, hogy noha állandó áramlásban van,
a szervetlen testek világában néha megszilárdult formában jelenik
meg. Az opál és az achát például kolloidális eredetű ásvány.
A részecskék összetevődésének két útja ismeretes: az egyik
matematikai, a másik nem matematikai halmaz. Az első a
kristályhoz, a második a kolloidhoz vezet. A két út teljesen eltérő. A
kristályban az „atom” már matematikailag igazodik. Egy kolloidális
göröngy semmiképpen nem válhat kristállyá.
Élő szervezetek csak kolloidális állapotban lévő anyagokat tudnak
felvenni. Ember, állat, növény csak cseppfolyós táplálékot képes
magába olvasztani, felszívni a földből. Egyedül a kolloid a médiuma
ennek a folyamatnak. Benne alakul át a tér időbeliséggé. A kristály
szétmállása után a kolloid a szervetlenből a szerves életformába
ömleszti át az anyagot. (A kolloid maga nem szerves anyagként,
hanem átvezető hídként szerepel a kettő közötti folyamatban.)
Az ásványkutatók és a biológusok azonban határozottan
elutasítják a két terület összefüggésbe hozását. Szerintük a
„kristályosodott szubsztancia” kifejezés tarthatatlan, mert ha
valami kémiai anyag, az nem tartozhat a kristályhoz, amennyiben
pedig kristállyá vált, többé nem kémiai anyag.
Ennek ellenére a tökéletesen zárt, merev, nem változó szervetlen
kristály, amely a külvilághoz nem kapcsolódik, matematikai rács
determinálja, néha igen rejtélyes jelenségeket mutat. Ilyen például
az ikerképződés, amely ellentmond a kristályrács törvényének. A
kristályképződmények olyan módon növekszenek, hogy kettős
egységnek látszanak.
Pedig az, hogy egy kristály a másik számára megnyíljon, és vele
egyesüljön, mint a kolloid, teljesen ellentmond belső lényegének.
Mégis, az ikerképződés esetében két matematikai váz fonódik
egymásba. Az soha nem fordul elő, hogy két eredetileg független



kristály egymással kapcsolódjék.
Az ikerképződmény olyan jelenség, amikor két kristály kezdettől
fogva egymásba épül: fej-fejnél, láb-lábnál. Jobb a bal oldallal, bal a
jobb oldallal érintkezik, tehát úgy, ahogy két ember öleli egymást.
Két, matematikailag egymásba illő rács feloldhatatlan egységgé forr
össze. Térbeli viszonyuk olyan, mint szellemi értelemben két
egymást szerető léleké. Egy pillanatig sem voltak különálló egyedek,
különben sohasem válhattak volna eggyé.
Az egységből nőttek kettővé. Ez a pozitúra nem a matematikai
felépítésből, hanem egyedül az ideából magyarázható, amely azt
létrehozta. A kristályok egyesülése, éppúgy, mint a többi élőlényé, a
Misztikus Unió szellemi elvét ábrázolja, amely az élet valamennyi
síkján azonos törvény.
Ez a csodálatos kristálypozitúra elárulja azt is, hogy a
szervetlennek vagy szervesnek tűnő anyag egyképpen láthatatlan
ideákból szerveződik.
A protobiológia lényegében minden objektumot, amely
érzékszerveinkre valamilyen formában hatni képes, élőnek tekint.
A modern ásványkutatók szerint az élet alapformájának
keletkezésénél fel kell tételezni egy magasabb rendű, ún. „lelki
princípium” létét.
A kristálynak is van ilyenformán „lelke”, s ezt a tételt maga
Haeckel sem tagadta öregkorában.
Az élet minden változatának eredete transzcendens szimbólum. A
legtöményebb valóság tárgyai is testetlen állagok esszenciáiból
születnek.
A protobiológia megvilágításában minden anyagi formavariáció
alapja az ősplazma. Az ősplazma elektronok, pszichonok és ideonok
kombinációja. Azt is mondhatnánk, hogy a plazma az anyagi
teremtés príma matériája, amely bármelyik zónában a szellemi



vetület irányításához alkalmazkodik.
Szerves és szervetlen vegyületekből létrejött plazma között
lényegében nincs különbség.
A kolloid átmeneti, ideonszálak nélküli összetétel. Amint
ideonszálak szövik át, már protoplazmává alakul. De e fokozatba
csak pszichometriai hevítés és besugárzás képes transzformálni.
A szerves vegyületek szintén magukban hordozzák a természet
ultrakozmikus csíráit, és csak alkalmas kémiai miliő kérdése, hogy a
csírák mikor szökkennek szárba.
Az élet minden jelensége biológiai hatáskörén innen és túl
transzcendens ábra, amely ideológiai irányzatok megmerevedéséből,
besűrűsödéséből keletkezett. Ezek az eleven ábrák, mentális
szimbólumok több dimenziórendszerrel állnak összeköttetésben. Ez
kétségtelennek látszik abból, hogy szinte fizikai módon kitapintható
valamiféle értelmi összhang, idegrendszerre emlékeztető
együttműködés az univerzum szétterjedő pontjai között. S a
kozmosz tapasztalatai nyilvánvalóan megmaradnak egy láthatatlan
raktárban. Mert az anyag úgy viselkedik, mintha memóriája és
irányító szerve volna.
Kétségtelen továbbá az is, hogy az élő testeket ugyanazok az
atomkonstrukciók éltetik, mint a kőzeteket és a fémeket. Különbség
közöttük csupán a halmazállapotukban van.
Amint a protoplazmakeret lehetővé teszi, az élet elektronikus
hajszálcsövezése ideonokat és pszichonokat vet az összetételbe, és
kezdetét veszi egy sajátos töltésű és meghatározott célú biológiai
léttevékenység, a mögötte álló ősképek formulái szerint.



A fogamzás misztériuma
Az ember fogamzásának aktusában – amely a láthatatlan síkon
végbemenő asztromentális „ősnemzés” meghatározott mozzanata
lejátszódik minden rejtélyes természeti rituálé, amely az élet
megnyilvánulását valamennyi síkon körülveszi. Ez a zseniális s a
legnagyobb mértékben intelligens folyamat olyan irányvonalakat,
számokat, geometriai ábrákat mutat, amelyek szimbolizmusában
végigkísérhető az egész teremtés drámája. Sőt, a teremtést
megelőző, vagyis a végtelenből időbe lépő élet bizonyos
misztériumaira is következtethetünk általa.
A fogamzás rendesen 12 óra alatt megy végbe. Ennyi idő kell
ahhoz, hogy egy sperma behatoljon egy női petesejtbe, és azt
megtermékenyítse.
Az emberi petesejt kerekded és parányi, színe nincs. Csöppnyi,
vizenyős szubsztancia, s ha egy kissé átlátszóbb lenne, teljesen
eltűnne az emberi szem elől. Ötszázszorosára nagyítva legfeljebb
akkora, mint egy pingponglabda.
A pete egyetlen magányos, de igen bonyolult sejt. Felépítése a
pingponglabda méretéhez viszonyítva zöldborsó nagyságú
középponti részt tartalmaz, amely sűrűbb és sötétebb, mint a
körülötte lévő kocsonyás állag. Ez a mag még egy sötétebb, benső
foltot rejt. E sötét folt zárja magába a számjelbeszédével jelentős
titkokat közlő 24 kromoszómát.
A kromoszómák féregszerű szerkezetek, amelyeket vízszintesen
világos és sötét sávok csíkoznak.
A kromoszómák körülbelül 3000 génből állnak; pontos számuk



ismeretlen. Ezek a gének, a sperma génjeivel kombinálva
határozzák meg, eddigi feltevések szerint, a születendő gyermek
egyéniségét, minden külső és belső jellegzetességét.
A fogamzás misztériumának megindulásakor a petesejt áttöri
magát egy vékony burkon a két petefészek valamelyikében, és
elhelyezkedik a medencenyílás csúcsának közelében.
Egy petesejt – gyakorlatilag mindig csak egy – körülbelül 28
naponként válik le ezen a módon a petefészekről a
fogamzóképesség egész ideje alatt.
A petesejt következő, körülbelül másfél centiméteres utazása
egészen rendkívüli. Az élő anyagnak ez a paránya elszabadul egy
viszonylag hatalmas térben. Ha megtörténik a megtermékenyítés, a
petének be kell jutnia a méh csúcsából kiágazó két vezeték
valamelyikébe. Ez a két cső széthajlik a jobb és bal oldali petefészek
felé. Mindegyik kb. 10 centiméter hosszú, átmérője pedig 85 mm.
Hatvan mm-es szájuk sziromszerű finom rostok legyezője, s ahogy
ezek előre-hátra hullámzanak, parányi, a cső belseje felé irányuló
áramlás keletkezik. A vezeték nem egyenes, hanem csavarodik, s a
petét a csőfalak ritmikus lüktetése préseli előre.
Tizenkét órával azután, hogy a peteburok megnyílt, a petesejt
rendszerint a vezeték középső részéig sodródik. Ha fogamzás
történik, a petesejt és a hímivarsejt félúton találkoznak a vezeték
belsejében. Úgy a pete, mint a sperma egyedülálló sejtek, de e
hasonlóságon túl feltűnően különböznek. A pete 35-40-szerese a
spermafejnek. A petesejt nem tud saját erejéből mozogni, a
hímivarsejt azonban 8 percenként két és fél centiméteres,
viszonylag fantasztikus sebességgel változtatja a helyét. Minden
petére 200–500 millió sperma jut.
A sperma az elektronmikroszkóp alatt úgy hat és mozog, mint egy
ebihal. Ovális feje van, amely a magot, a kromoszómákat és a



géneket hordozza. Az ovális fej folytatása egy vékony, henger
formájú középszektor, amely körülbelül olyan hosszú, mint a fej.
Ezután következik a farok, amely nagyjából kilencszerese a fejnek.
Ameddig a sperma él, farka sohasem hagyja abba a
spirálmozgást, amely előrejuttatja. Képes két napon keresztül teljes
sebességgel mozogni. Olyan teljesítmény ez, amely óriási energiát
igényel. Semmiféle más hasonlóan egyszerű és parányi organizmus
nem képes ilyen kemény munkára.
Több millió sperma indul útnak egyszerre nagy lendülettel, hogy
petesejtet találjon. Megértek, éppúgy, ahogy a pete is megérett a
peteburokban.
A spermaraj áthatol a legközelebb eső két vezetéken, amelyek
körbekanyarodnak. Megkerüli a hólyagot, és a húgyvezetéken
keresztül benyomul a hólyagból a péniszbe vezető csatornába.
Amikor a spermák kilövellnek a kanyargó vezetéken át,
tökéletesen érettek és élők. De csak akkor érik el meglepő, teljes
fürgeségüket, amikor szexuális érintkezés megy végbe, és
milliószámra bekerülnek a hüvelybe. Célja mindegyiknek a
méhnyakon át a méhbe irányuló kis átvezető út. Itt azonban dráma
játszódik le, mert alig néhány éri el közülük a célját. Legtöbbje ott
rezeg, úszik körülötte körbe-körbe. Miután a hüvely által
kiválasztott sav a sperma ellensége, a 300 millióból 299 millió
hétszázezer néhány óra alatt elpusztul. Mindössze egy elenyésző
hányad marad életben, és köröz be spirálmozgással a méh terébe.
Idézzük fel e ponton a hangyák nászrepülésének analógiáját,
amikor szárnyra kelt hímek követik a fajta megmaradási alapelvét
hordozó nőstényt a magasba. Többségük, a gyöngébbek mind
elhullnak, s csak a legerősebb egyesül a bolyalapító ősfeminával; de
saját élete árán. Mert amint a törzsanyát megtermékenyítette,
kegyetlen módon elpusztul. A „szerelmi halál” e motívuma több



változatban megtalálható a természetben, például a póknál, az
imádkozó sáskánál, amely a megtermékenyítés aktusa közben
megöli, sőt felfalja partnerét.
A kérdésre, hogy miféle mentális parancs, micsoda „ősábra” rejlik
e szörnyű ösztönzés mögött, a feleletet a hermetikus filozófia adja
meg. Erre a válaszra visszatérünk a fogamzás misztériumának
végigpergetése után.
A megmaradt spermák útja még hosszú és nehéz; sok buktatón
kell átküzdeniük magukat, amíg a több mint nyolc centiméteres
távolságot legyőzik, amely az anyaméh barlangjától és a két
petevezetéktől elválasztja őket.
A méh, amely a terhességben igen nagyra duzzad, normális
állapotban egészen kicsi, fordított körte formájú szerv, amelynek
legszélesebb része mintegy öt centiméter átmérőjű. Egy végtelenül
parányi sperma számára ez hatalmas tér, és a két vezeték bevezető
nyílásai apró célpontok, nem szólva a tényről, hogy a vezetékek
egyikében nincs petesejt. Körülbelül ugyanannyi sperma kerül az
üres vezetékbe, mint a petét tartalmazóba.
A spermák, amelyek fölfelé törekszenek, a pete irányába, rögtön
nehézséggel találkoznak. A vezeték árama ellenük zúdul, és a
vezetékfalak összehúzódásai tovább taszítják a petét a méh belseje
felé. A petesejt pedig, hogy a dolgot még nehezebbé tegye, állandó
mozgásban van a vezeték taszító, szorító mozgása következtében.
Mindezeken kívül a vezeték belsejének bonyolult redőzete még
külön csapdákat állít. Száz sperma is elúszhat egészen a petéig, vagy
még túl is kerülhet rajta a kapcsolatteremtés minden valószínűsége
nélkül. A petét a burok belső fala is körülveszi, amely egykor a
helyén tartotta, és a spermának ezen az akadályon is át kell
hatolnia. Hogy ezt megtehesse, valami csodálatos „előrelátással”
magával visz egy bizonyos mikroenzimet, amelynek az a



tulajdonsága, hogy leválasztja a pete védőborítását. Amikor ez
megtörtént, a sperma kapcsolatba kerül a pete valóságos falával.
Ovális feje áthatol rajta. Amint a sperma feje behatolt a petébe,
farka feloszlik. De a petesejt fala is drasztikus változáson megy át.
Már nem hozzáférhető többé más sperma számára. A győzelem
egyedül az első hímivarsejté.
Hamarosan mindaz, ami megmarad a sperma egykor bonyolult
struktúrájából, csak egy parányi, orsó alakú tömeg a petén belül. Ez
az a maganyag, amelyet a sperma a fejében hordozott. Ez a
maganyag most a petesejt magja felé mozog. A két mag összeforr:
egyetlen maggá. A fogamzás végbement. Ez a krízise a 12 órás
misztériumnak, amely végtelen körözéssel ismétlődik a lét minden
síkján.
A tizenkettes szám óriási ábrája az égen feszül fölöttünk a
zodiákuskör tizenkét házában, amelyben a világszellem és vele
párhuzamosan saját személyes életünk napja is állandó
keringésben vándorol.
De a látható univerzum e Nagy Kerekének, mint minden
életjelenségnek, van egy láthatatlan megfelelője.
Az élet anyagi, megvalósult pályája csak a kör felét mutatja; a
másik fele az „éjben van”, a Tükörvilágban, a láthatatlan univerzum
dimenzióskáláján, ahonnan a dolgok anyagot termékenyítő és
inspiráló ideamagja származik, s ahová állandó hullámzással
visszaömlik minden, amint „nappali pályáját” befutotta.
A látható és láthatatlan zodiákuskör együttes száma tehát 24,
amely a kromoszómák számának felel meg a spermafejben. Ez zárt
szám éppúgy, mint az emberi agy sejtjeinek száma. A ganglionok
legfeljebb növekszenek vagy elsatnyulnak, de nem cserélődnek
soha.



Szexuális jelbeszéd
Bizonyos rovarok szexuális kannibalizmusára visszatérve (ami
rejtélyesen analóg a vagina által kiválasztott, a spermára nézve
végzetes savval), itt valami olyan szimbolizmussal találkozunk,
amely a fizikai sík mélységében könyörtelenül borzalmasnak tűnik,
eredetében azonban, tehát keletkezése síkján, örök folyamatokat
fejez ki. S ott semmi fájdalmas vagy félelmetes nincs benne, mert
közege nem halállal fertőzött matéria, hanem az ideák egymáson
keresztülhatoló, egymást inspiráló, megtermékenyítő vagy feloldó
rezgései.
Amikor a pók és az imádkozó sáska megeszi a hímjét vagy nemi
mirigyeinek produktumát, a megfigyelőnek úgy tűnik, a
megtermékenyítés kiegészítő aktusáról van szó.
Ez a kegyetlen rítus – ami az emberi morál szempontjából
szörnyű bűnnek számít, ám a tudomány csupán erők vak törvényét
és kémiai reakciókat lát benne – magasabb analógiát rejt. Azt az
„interferenciát” mutatja, amely az állati és emberi közegben a
legcsodálatosabb égi misztériumot is magasabb tendenciák
tudattalanná vált, szörnyű reflexévé alakítja át. Mert nincs olyan
„fekete árnyék” a természet mélységi szférájában, amely ne fényként
létezne a természet magasabb régióiban.
A szerelmi halál a „Liebestod” motívuma, amely a legköltőibb
formában fejeződik ki a művészet különféle területein, furcsa
intuícióval kapcsolva össze a szerelem és a halál játékát. Mert a
nagy szenvedély elragadtatott pillanatai minden esetben kiváltják
az „egymásba halás”, a teljes eggyé válás kívánságát. A dühös és



féltékeny szerelmi birtoklás pedig sokszor válik elvont vagy
valóságos pusztítássá.
Annak, hogy az anyag fölött működő láthatatlan formulának
micsoda kényszerítő mágiája uralkodik a mélyebb létsíkokon,
megdöbbentő példáját mutatja az imádkozó sáska és hímjének
közösülése. Poiret francia biológus megfigyelte, amint az aktus
elején a nőstény csápjának fogazott, éles kaszájával egyetlen
suhintással lemetszette hímjének fejét. A hím azonban zavartalanul
folytatta nemi tevékenységét. Lefejezése egyáltalán nem gátolta
mozdulatait. A közösülés teljesen befejeződött, és az ölelkezés végén
a nőstény felfalta partnerét.
Valami olyan alapvetően erős és mély természetrítusról van itt
szó, amelyet a metafizika Unió Misztikának nevez. A másik lénnyel,
végül az Istennel való eggyé válás leküzdhetetlen sóvárgása
hajszolja az aszkétát teste és személyes énje elölésére. Az ego
feláldozása, az én önös pozitúrájának átcserélése a Te
személytelenségére félelmetes Ariadné-fonalként csalogatja ködös
halálkapuk felé a szeretőket.
„Mert minden dolog egyből lett” – utal e titokra Hermész
Triszmegisztosz. S ami egy volt, újra eggyé akar lenni. A látható
világ anyagi szférájának minden élőlénye külön klauzúra. Egy
emlékezet előtti „robbanás” nyomorék töredéke. De e töredékek
mindegyike sejtjeiben viseli a sajgó, sürgető ösztönzést a
kiegészülésre – a teljességre.
Ozirisz, az egyiptomi mitológia tragikus géniusza „szétszaggatott
Isten”. Saját ikertestvére, a sötétség, Szét szaggatta széjjel. Testének
vérző részeiből lett a világ. De lényének feminin része, Ízisz, Ozirisz
testvére, kedvese és felesége az izzó szeretet mágiájával szüntelenül
azon fáradozik, hogy e részeket újra egésszé tegye.
Ízisz és Ozirisz szakadása megszületésükkor ment végbe, mert



eredetileg ikrek voltak egy anyaméhben. S itt a kérdés másik
főmotívuma mutatkozik meg, amelyet csaknem minden
ősmondában, hagyományban megtalálunk. De nemcsak ott, hanem
az emberek, állatok és növények fizikai struktúrájában, nemi
alkatában, szexuális szokásaiban is. Ez a motívum a kétneműség, s
az eredetileg androgün kettészakadásának, „a nagy hasadásnak” a
világosan kirajzolódó jelbeszéde.
A filozófia az élet és a halál értelmét kutató tudomány. Antik és
modern filozófusok egyaránt a halálból próbálták kiemelni az
élettitkot. Az ősi kinyilatkoztatások, a hermetikus filozófia és a
modern, Mágikus Dimenziótan, amely a korszakgéniusz igénye
szerint szövegezi újjá mindazt, ami a mulandóságban
elmúlhatatlan, a halálban az élet ikertestvérét, kiegészítő félkörét
látja.
Azt az éjszakai zónát, amelyben az élet átértékelődik, megújul,
erőt gyűjt a napkeltéhez. Éppúgy, ahogy a test elnyugszik éjszaka, s
álmában egy új ébredéshez gyűjt energiát. Ember alvás nélkül,
nappal éjszaka nélkül, világosság sötétség nélkül nem lehet meg a
természet birodalmában, mert egyik a másikra támaszkodik, egyik a
másik egyensúlyát rejti.
A hermetika egyik axiómája így hangzik: „ahhoz, hogy valami
feltámadjon, előbb meg kell halnia”. Úgy, ahogy a mag látszólag
elhal a föld mélyében, s erjedni, rothadni kezd. Szűk formáját
szétveti, „személyisége” elpusztul, de csak azért, hogy a benne lévő
elv kibontakozzék, növényként támadjon fel. Úgy, ahogy a hernyó
elhal a gubóban, s újraszületik a szárnyas pillangóban.
Az anyagon túli, halhatatlan célok beteljesedéséhez szűk, sötét
halálszoroson át vezet az út. Ezt a misztériumot érzik a látnokok,
sejtik a művészek és a szerelmesek, ezt élik a természet
birodalmának ösztönlényei. De csak az idődimenzió tudatos



vándorai, a Beavatottak látják világosan. Az elhomályosult vízió a
beszűkült dimenziókban a szellemi formula ingerévé válik. Az Unió
Misztika testetlen aktusa fájdalmas anyagrétegeken keresztültörő
erőszakká lesz. Az összeolvadás leküzdhetetlen nosztalgiája
roncsolást okozva feszíti fel a másik lény elválasztó páncélzatát: öl,
és önmagát is elpusztítja az új életért.
Mert valami tudja benne, hogy csak egyetlen és mindig ugyanarról
az életről van szó. Ő maga folytatódik a széttört formákon, levetett
személyiségeken túl. S ahhoz, hogy léte megújuljon, előző gubóját
fel kell adnia, bármilyen fájdalmas aktus is ez mulandó lénye
számára. Mert „ahol egy létrendszer végződik, ott új élet kezdődik”.



Szattvikus fény
Az ember megismerési körének moralitása az élet egészére azért
nem vonatkoztatható, mert valaminek a hiányából, összetartozó
dolgok kapcsolatának bénultságából fakad. Törvényei
szükségtörvények. Gátjukat tört erők, egyensúlytalan tendenciák
elleni védekezés szüli, de ritkán tartalmaznak valamit a kozmikus
morál teljes létkört átfogó valóságából, amely a természet teremtő
oldó mágiájának összhangjából fakad.
Az emberi morál törvényei állandóan változnak. Ideáljait a
képmutatás primitív indulatok kendőzésére használja, a szenvedést
semmibe veszi; a hatalomra törő erőszak pedig egyenesen hősi
erényt kovácsol az erkölcsi törvény megszegéséből, ha valami véres,
erőszakos tettet az ő javára követnek el.
A tízparancsolat az emberi együttélés olyan kényszerzubbonya,
amelyet börtönök és kivégzőosztagok ellenére az egész világon
naponta letépnek magukról a zavaros, elvakult indulatok.
A kozmikus morál nem kívülről megalkotott, tökéletlen
mechanizmus, hanem az élet egységének tényeként működik és hat,
mint a természet intelligenciájának világossága.
A kozmikus morál azonos e szattvikus fénnyel, s a létfolyamatok
értelmét rejti.
A hermetikus filozófia szerint a világnak intelligens célja van. Ez
a cél intelligens forrásból ered. A kozmikus színjáték csúcspontja
nem az anyag fejlődése, hanem a szattvikus valóság kibontakozása.
A magasabb moralitás lényegét a keleti filozófia így fogalmazza
meg: „Tat tvam aszi”, „Te is az vagy”, „Te is Isten vagy”, „Te is én



vagyok”. Ez a szútra az élettitok egyedüli megfejtése és kulcsa. Azért
olyan megrendítő tárgyilagos súlyában, mert kétségtelenné teszi,
mennyire meghasonlott önmagával az elkülönült klauzúrákba zárt,
egyetlen élet.
E szútrától való eltérés változtatta ámokfutóvá az embert éppúgy,
mint az alacsonyabb természet síkján egymás ellen törő, egymás
rovására élő lényeket és energiákat. Minden csonkítás ilyenformán
öncsonkítás, s ez kérlelhetetlen törvényszerűséggel nyilvánvalóvá
lesz a negyedik kiterjedésben, az idő dimenziójában, ahol a „másik”
ellen elkövetett minden agresszió saját kiindulására visszaható
reakcióvá válik.
A jelenségek világában, s a relatív idő szempontjából lassúbbak
ezek a reakciók, de épp olyan elkerülhetetlenek. Mert ha
megtörténik az akció, visszahatása úgy követi, mint fényt az árnyék.
Ez a törvény az állatvilág ösztönzónáiban mint önfenntartás, a
másikat kivégző szexuális inger, a fajfenntartás kényszere
mutatkozik meg. Ami annyit jelent, hogy: „egyik élőlény a másik
temetkezőhelye”. Egyik sem lehet kivétel. Mindegyiknek ugyanúgy
kell születnie, harcolnia, végül áldozatul esnie.
Az ember már elvontabb síkokkal is tudatos érintkezésben áll.
Gondolatvilágának derengése következtében önállóbb az állatnál,
ezért a primitív természettörvény felett még egy pszichomentális
törvény hatálya alá tartozik.
Ez az, amit keleten karmának, a következmények törvényének, a
kereszténység bűnhődésnek és a modern tudomány
fogalomrendszere determinációnak, az anyagban működő
elementáris törvényszerűségnek nevez. Mindenesetre valamennyi
életsíkon megmutatkozó jelenségről van szó, amelyet előképnek,
olyan elvnek kell elfogadni, mint amilyen a Cladni-féle
hangfigurákban és a kristályrácsban rajzolódik ki.



A pszichomentális bűnhődés és karma kérdését nem
csempészáruként hozzuk össze a természettudomány jelenségeinek
reakcióláncával. A kettőt el nem választható analógiák kötik össze.
A bűn fogalmát persze e vonatkozásban a tudatlanság homálya
váltja fel. Az értelem tiszta fényét lomha inger és hiányérzet
helyettesíti. De az az inger és hiányérzet annyira erős, hogy az
anyag bazaltrétegein is keresztültöri magát. A szervetlen
kristályban éppúgy uralkodóvá válik, mint az ember szervezetében,
lelki és szellemi alkatában. Minél érzékenyebb, intelligensebb egy
ember, idegei annál kevésbé viselik el a másik lénynek okozott
fájdalmat.
Hitler hóhérai közül rengetegen kerültek titokban zárt osztályra,
mert idegzetük összeroppant az emberi szenvedés látványától. A
pilóta, aki az első atombombát ledobta Hirosimára, beleőrült a
felelősségbe. De Hitler, aki nem bánt meg semmit, és Himmler
egyaránt kivégezték önmagukat, mert tetteik törvénye ezt a
következményt szülte sorsukban.
A primitív fanatizmus az elhomályosult, magasrendű formulát
látszólag értelmetlen, őrült rítusokban éli ki. Ha azonban
szimbólum- és analógiakulcsok birtokában elemezzük e
pantomimeket, megtaláljuk bennük a tiszta magot, erjedés közé
ágyazva. Ilyen borzalmas ábra például az azték rituális
gyilkosságok szokása, amely pókok, hangyák, imádkozó sáskák
szexuális öldöklésével vetekszik. Az azték papok az elemi csapások,
járványok, háborúk elhárítására vagy egyszerűen haragos isteneik
kiengesztelésére élő embert áldoztak oltáruk kvadrátkövén. De
egészen sajátos, vérszomjas módon. A pap éles késsel felnyitotta
áldozata mellét, és puszta kézzel kitépte a szívét. A rítust gyakran
kannibalisztikus motívumok színezték. A szörnyű kép a napkultusz
és áldozat magasrendű igazságának paródiája.



Az életadó napkorong láthatatlan mása a messianizmus jelképe. A
láthatatlan Nap, mint a látható is, úgy teremt életet, hogy szétszórja
fényét, teremtményeiben feloldja önmagát. Az ember szíve
napszimbólum. Hogy mennyire nem csak vallási jelképként, azt
bizonyítja szívműködésünk félelmetes összefüggése a nappal.
Statisztikák mutatják kórházak szívosztályán egy-egy napfoltkitörés
dúlását a páciensek között. Erős napfolttevékenység idején
ugrásszerűen emelkedik a szívrohamok és a szívbetegségekkel
összefüggő halálesetek száma.
Az asztrozófiában a Nap az ember lényének központja,
személyiségét, egyéniségét jelenti; a különvált egót, amely kiszakadt
az isteni egységből. „Isten és közöttem állok én” – mondja a
misztikus. Ennek a mulandó, elkülönült énnek a feláldozása annyit
jelent, hogy a klauzúrába zárt, szattvikus fény visszaömlik
forrásába.
A véres azték rítus a gondolatok tüzében elégett test és a
tapasztalatok hevében megtisztult ego helyett a durván kiszaggatott
szívet ajánlja fel Istennek. Nem finomítja szellemmé, hanem megöli
az embert. Úgy, ahogyan az imádkozó sáska vagy a nőstény pók
reagálja le ugyanezt az ingert. Mert azok is az Unió Misztika
nosztalgiájában ölik meg létük csúcspillanatának társát. Eggyé
akarnak lenni vele: magukba ölik tehát. Nem engedik el többé.
„Mert ami egy volt, újra eggyé akar lenni.”
Emberben és állatban ugyanaz az alapösztön működik, s
alkatában mindkettő azonos jelbeszéddel utal eredetére és céljára. E
cél meghatározása sántít a fizikai síkon, mert hiszen a
megtermékenyítés aktusában az élőlények igen nagy csoportja
vakon pusztulásba veti magát, egyedi létét félelem nélkül feladja
rejtélyes eksztázisában.
A halál, az élet ellentéte és legfélelmetesebb ellensége tehát elveszti



jelentőségét, elijesztő hatalmát az egyesülés misztériumában.
Ez a titok a legmélyebbek egyike, amely a természet
birodalmában megnyilvánul. A tiszavirág például este megszületik,
rögtön párosodik: a nőstény még az éj folyamán tojásokat rak, s
reggelre a pár halott. Szervezetük, amely véghezvitte az
ideaparancsot, elpusztult anélkül, hogy megpillantotta volna a
napot. Nem ettek, nem ittak, nincsenek szerveik, nincs semmiféle
anyagcseréjük. A selyemhernyó lepkéi is, amint kibújnak a
gubójukból, néhány pillanatig csapkodnak szárnyukkal,
közösülnek, petéznek és meghalnak.
A pirosvállú méhbogár, az ecsetlábú méh parazitájának
közösülése is a kibújás pillanatában történik. A nőstény rögtön
megtermékenyülés után lerakja tojásait, s meghal azon a helyen,
ahol született.
Nyilvánvalóan az élet e bonyolult és csodálatos formájának nincs
más feladata, minthogy egy törékeny formát fenntartson, és e
formával kifejezzen valamit más létsíkok számára.



A szex-jelbeszéd értelme
E nagy kérdésre első megfejtésként a növényvilág egy sajátos
törvényével felelhetünk.
Ismeretes, hogy bármelyik fáról lenyesett ágon lévő bimbó a
szobában vízbe téve kibomlik, fejlődésnek indul, ha előzőleg már
fagy érte. De a teljes dermedés mélypontja nélkül nem ébred fel a hő
és a nedvesség keltegetésére. Nem képes visszakapaszkodni az
életnappal fényébe. A hibernáció ilyen kiteljesedése szükséges az
élet újjászületéshez. S hogy miért?
A kérdés maga az emberi agy tökéletlen konstrukciójából fakad,
amely a lét teljes értelmét szilánkokká töri, tudattalanba süllyeszti, s
e talányt a háromdimenziós értelem oksági eszközeivel próbálja
újra egésszé illeszteni. Érthető tehát, hogy a törvények, amelyeket a
tesszaraktok több dimenzióba terjedő létéről felállít, elégtelenek,
kibékíthetetlen ellentéteket mutatnak.
A szex-jelbeszéd elemi nyelven közölt üzeneteinek további
megfejtése így hangzik: mint minden életjelenség, a szex természete
is a több dimenzióba terjedő idomok törvényét tükrözi.
A végtelen dimenzióskála fizikai síkon lejátszódó mozzanatai
olyan pantomim titokzatos rítusát tartalmazzák, amelynek értelme
több síkkal feljebb található. A láthatatlan mantra, amelynek
varázslata erőt vesz az élőlényeken, félelmetes nyíltsággal
mutatkozik meg leigázott médiumaiban.
A szentjánosbogár nősténye például valóságos féreg. Inkább
lárva, mint kész állat. De a hím teljesen kifejlett rovar, szárnyai
vannak, amelyeket fel is használ, hogy éjszaka keresse a nőstényt,



amely annál erősebben világít, minél élénkebb benne a vágy, hogy
meglássák és megszállják. Van a világító bogaraknak egy fajtája,
amelynél mind a két nemnek világító ereje van. A hím világít a
levegőben lebegve, a nőstény a földön ülve, ahol szerelmesét várja.
Amint azonban megtörtént az egyesülés, a világító rovarok
kialszanak, mint az eloltott lámpa.
Amíg a „mantra” árama cirkulál, a nőstény, amikor látja leszállni
magához hímjét, a kis repülő csillagot, ujjong félelmében, és reszket
az örömtől.
A formulaparancs beteljesedésével azonban a szimbólumábra,
amely csak eszköze az általa megnyilvánuló mágikus erőnek,
visszakerül az öntőformába. Anyagát bezúzza a titokzatos Művész,
hogy kísérletei érdekében újra és újra kiformálja ábráit, amelyek
azonban minden variációban egyetlen célt látszanak követni: az élet
kibontakoztatását a mulandó anyag külön klauzúráiból. Egység felé
törekvő, magasabb energiák tudatos alkímiáját az átélések,
tapasztalatok kohójában.
E halhatatlan művet alkotó Titán kreátor eksztázisa minden
formára szikrát vet, amelyet tégelybe zárt, és operáció alá von. Az
öröm, a gyönyör és a halálba hanyatló kéj ennek az ősmágiának a
tüze az üzekedés kényszere alatt fellángoló élőlényekben. A fény
kialvása szimbolikus jelentőségű csaknem az összes rovar és sok
más állat végzetére vonatkozólag: ha a szerelmi aktusnak vége,
lényük kialszik, és a bennük időző élet elszáll.
A kabbala zseniális felismerése szerint minden szervezet része egy
nála hatalmasabb organizmusnak, ahogyan az ember teste sem más,
mint mikrokozmosz, amelyben nap-, köd- és tejútrendszerek
lüktetnek. Az ember tudata elvesztette kapcsolatát a benne keringő
csillagokkal, de a külső, nagy univerzum csodáira is megzavarodva
bámul: összefüggéseiket csak találgatja, nem érti. E „külvilág” pedig



a kabbala értelmében valójában „belül” van. Az Égi Ember, Adam
Kadmon gigászi organizmusa a makrokozmoszt zárja magába. S
ennek a Titánnak éppúgy van látható fizikuma, pszichéje és
intellektusa, mint az embernek. A pánpsziché és pánintellektus
azonban azért öltött anyagi testet, mert pusztán asztrális és
mentális tapasztalati régiójában nem oldhatná ki magából a
mulandó lét gyökereit.
A fizikai sík ugyanis a szellemi megnyilvánulás támaszpontja,
gyakorlati laboratóriuma. Az a létforma, amelynek sűrű közegében
tervének hibái, hátrányai kiderülnek, mégpedig a „megmintázás”
által. Az ideasík anyaga ehhez túlságosan képlékeny és változékony.
Az elvek millióképpen variálódnak és átszíneződnek benne,
azonkívül az elasztikus dimenziók térváltó mozgásában nem
ütköznek egymással. Nem jeleznek a húst átszövő idegpályák
fájdalomvillanásaival.
Az életellenes eszmék élő és érző szimbólumaival megvalósult
modellek viszont hatásukban, következményeikben,
egyensúlytalanságukban kikristályosítják ideagyökerük
betegségdiagnózisát, s ezzel lehetővé válik a téves forma gyógyítása,
megszüntetése.
A hermetikus filozófia ezt az elimináció törvényének nevezi.
Nagyon sok biológiai forma tűnt már el a felmerült változatok
közül, vagy gyökeresen megfinomodott, átalakult az erők szüntelen
viaskodásában.
A természet szimbólumbeszéde e két üzeneten kívül még egy
harmadikat is elárul a biomágia rejtjelolvasójának. S ez a
„dimenziólépcsőkön” való állandó energiakeringés. A törvény
szerint az élőlények öntudatlanul vagy tudatosan egy fölöttük lévő sík
számára közvetítenek energiákat. Ahogyan a növények oxigént
termelnek az állatvilág részére.



A sűrű, materiális világ tettei valamilyen formában mindig egy
magasabb rendű életforma alkimistatégelyei, amelyekben energiák
alakulnak át a régiók létfeltételévé.
Nyomon követhetjük ezt a törvényt az egyik legkülönösebb és
legszívósabb élőlény, a zuzmó esetében. Az utóbbi időben erősen
megnőtt iránta a tudományos érdeklődés, mivel a zuzmó minden
földi növénynél jobban megközelíti azt a növényi élettípust, amely
valószínűleg a Mars világában is megtalálható.
A zuzmó nem egyetlen élőlény, hanem a növények, sőt talán
minden élőlény között előforduló szimbiotikus együttélés egyik
legmagasabb rendű kifejlődése.
Minden zuzmó részben gomba; klorofill nélküli növény,
ennélfogva képtelen arra, hogy fotoszintézis útján élelmet termeljen
önmaga számára. A zuzmót alkotó gomba azonban kifejlesztette
magában azt a képességet, hogy felhasználja egy másik, teljesen
idegen, de klorofillt termelő növény, egy zöld- vagy kékmoszat
fotoszintetizáló képességét.
Az alacsonyabb természet létsíkjain megmutatkozva, a tétel a
„hasonlósági kritérium” alapján valamennyi életforma törvényének
bizonyul a szervetlen kristályoktól kezdve a legbonyolultabb
szerves formákon, növényi, állati, emberi létformán keresztül a
láthatatlan pszichomentális világban terjedő ember, tesszarakt
magasabb dimenziókba ható szellemi működéséig.
Mert az élő szervezetek nemcsak biológiai gépezetek, hanem
transzcendentális jelenségek is, amelyek ideológiai tendenciák
megmerevedéséből, besűrűsödéséből keletkeznek. A biológia ezért
„testet öltött mágia”.
Az anyagot általunk tapasztalt formájában „egymásra épülő
térfajták és a bennük kivirágzott civilizációk szétomlott pora hozta
létre megszámlálhatatlan évmilliók alatt. Az anyag tehát



lényegében nem más, mint ideonok és pszichonok kristályokká
fagyott tömege. Úgy is mondhatnánk: az anyag a kozmosz kővé
dermedt emlékezete”. (W. Charon)
Az intelligens energiának az az átmeneti halmazállapota
azonban, amit mi anyagnak nevezünk, csak olyan mozzanata az
életnek, mint a víznek a jég. E lehűlt, megszilárdult állapoton innen
és túl az energiának végtelen változatai működnek.
A fény univerzumába hatolva nyomon követhetjük e törvény
szédítő dimenzióit. „A rezgésszám spektrálsávjain belül például
olyan nagy árnyalati eltérések adódnak, hogy már egyetlen
vibrációvonalban is világegyetemek jöhetnek létre. Vannak
ibolyántúli, infravörös és elektronkozmoszok.” (W. Charon)
Amikor a fizikai tudomány a szaporodás és az egész élet célját „az
élet fenntartásában” jelöli meg, némileg megközelíti, mégis
eltéveszti az igazságot. Mert ami örökkévaló, amit nem lehet
elpusztítani az energia megmaradásának elve alapján, azt miért
kellene ennyi erőfeszítéssel és gyötrelemmel fenntartani?
Sokkal fontosabb meghatározása az élet céljának a mágikus ideák
kibontakozása az életformák megszámlálhatatlan
laboratóriumában. Ebben az alkímiai operációban az anyag, a
médium a végtelenségig variálódik, de a közvetítő közeg mögött a
nemző idea, a mágikus Operátor Egy!



Sejtmágia
1888-ban a német Wilhelm Roux zoológus elölte a békaembrió egyik
sejtjét kezdeti, kétsejtes állapotában. Legnagyobb meglepetésére a
fél petéből is kifejlődött az egész béka. Roux kísérlete – úgy látszott
azt bizonyította be, hogy a békaembrió mindkét sejtjében megvan a
„fejlődési szándék” a teljes állat kialakítására.
Néhány évvel később a nápolyi tengerbiológiai intézetben Dr.
Hans Driesch egy tengerimalac embrióját szedte szét sejtekre. Tehát
nem úgy járt el, mint Roux, hogy csak az egyik sejtet hagyta életben,
a másikat pedig elölte, és a halott sejt az élőn függve maradt.
Minden ilyen elkülönített sejtből egy teljesen normális embrió
fejlődött ki.
Ez az egyszerű kísérlet bizonyítja, hogy korai embrióállapotban
„az építő szándék” minden egyes sejtben megvan. Ez a két
megfigyelés a kutatókat az egész világon arra ösztönözte, hogy
számos kísérletet végezzenek ezzel kapcsolatban.
A német Hans Spermann – akit 1935-ben orvosi Nobel-díjjal
tüntettek ki – tette meg a legfontosabb felfedezést. Spermann a
szalamandra tojásaival kísérletezett, ezeken ugyanis jól
megkülönböztethető egy sötét és egy világos rész. E két zóna közötti
határon egy szürke folt kirajzolódó rétege látható. Spermann e
szürke folt jelentőségét szerette volna megtudni. A
szalamandratojásokat úgy osztotta ketté, hogy a szürke folt teljes
egészében mindenkor az egyik félhez került. Kérdésére hamarosan
választ kapott: a szürke foltos fél tojásból mindig egy teljesen
kifejlett szalamandra kelt ki, míg a másik félből mindenkor csak



szabálytalan sejtek tömege. A szürke folt tehát nyilvánvalóan fontos
szerepet játszik a normális embrió kifejlődésében.
Spermann és más kutatók későbbi munkái alapján kétségtelenné
lett, hogy ez a szürke folt egy kémiai alkatrészt (lehet, hogy több
ilyen anyagot) választ ki, s ez egy közlekedési rendőrhöz hasonlóan
a sejtek bizonyos tömegét az egyik irányba, a másik részét pedig egy
másik irányba tereli. Azért adták a szürke foltnak az organizátor
nevet.
Nem sokkal később újabb felfedezést tettek. Különböző
kísérleteknél azt tapasztalták, hogy a még részekre nem tagolódott
embrió úgynevezett poláris síkjában, azaz a fej és a hátsó rész
síkjában bizonyos anyagok terjednek, áramlanak, aminek hatására
egyes szervek fejlődnek ki, például a fej és a farok. A meglepő az
volt, hogy ha e síkot fizikai inger érte, például tűszúrás, az is elég
volt egyes szervek, mondjuk a fej kialakítására.
A szalamandratojásban lévő szürke folt kétségtelenül erős
rendszerező befolyást gyakorol; mégis az embrió átültetéssel
minden tetszés szerinti helyen egy fejet vagy farkat alakít ki. Az
embrió első és hátsó vége között lévő poláris síkban valamilyen
Impulzusnak kell hatnia, valami erőnek kell átvezetődnie egyik
részből a másikba. De hogyan zajlik le ez a „közlési folyamat”? Van-e
általános szabálya, vagy spontán módon működik?
Néhány évvel ezelőtt dr. Meryl Rose amerikai zoológus az
alacsonyrendű állatokra vonatkozó elméletet állított fel kísérletei
alapján. Az örvényféreggel folytatott kísérleteket, amely egy a
hidrához hasonló, egyszerű szervezetű, apró, édesvízi élőlény. Dr.
Rose bebizonyította, hogy az állatka testének minden része képes a
regenerálódásra. Megállapította, hogy ha az örvényféreg fejét
levágjuk is, a metszéshez legközelebbi részen új fej képződik.
Dr. Rose kísérletei alapján arra is rájött, hogy ha például egy



örvényféreg egyes testdarabkáit fentről lefelé A, B, C, D stb. betűvel
jelöljük, majd sejtbeültetést hajtunk végre az állatkán úgy, hogy az
új csoportosítás mondjuk A-A-B-C-D lesz, akkor testének a második
csoportja A-B-re, a harmadik B-C-re alakul át rövid idő alatt.
Ebből a tényből arra következtethetünk, hogy bár az örvényféreg
testének minden darabkája képes fejet kifejleszteni, mégis csak
akkor keletkezik az egyik részen fej, ha ezt a funkciót egy másik
rész még nem tölti be, vagyis a kis féregnek még nincs feje.
Dr. Rose bebizonyította tehát, hogy az áramlás sejtről sejtre, a
fejtől a test végéig kémiai anyagok képében zajlik le, és áramlat adta
„jelzés” figyelmezteti a legközelebbi részt: „Állj, ez a terület már
foglalt!”
Ahhoz, hogy dr. Rose feltevéseit bebizonyítsa, munkatársaival
együtt különféle élőlényeket nevelt bizonyos feltételek között, így
például békapetéket tenyésztett olyan vízben, amelyben békaszív
kicsi darabkái áztak. Az eredmény: szív nélküli ebihalak jöttek létre.
A békavért tartalmazó vízben olyan ebihalak születtek, amelyeknek
hiányzott a vérük.
A Rose-féle kísérletet a svédek és a norvégok kiegészítették
kutatásaik során. Svédországban például frissen megtermékenyített
tyúktojásba a tyúk agyából, illetve véréből készített kivonatot
fecskendeztek. A kifejlődött embriók vagy agy, vagy vér nélkül
születtek.
A fenti elmélet szerint a megtermékenyített petesejtben (tojásban)
éppen úgy, mint a belőle keletkező egyforma sejtekben, benne
szunnyad a képesség, hogy a szervezet minden alkatrészét létrehozza.
Amikor azonban a változás megkezdődik, az a rész, amelyik
legelsőként indult fejlődésnek, egy kémiai anyagot termel, amelyik
megakadályozza, hogy a többi sejtből is a már kialakulthoz hasonló
szerv képződjék.



Dr. Rose megállapítása szerint az alacsonyrendű, kezdetleges
felépítésű élőlénynél – amelynek csak feje, farka és törzse van
először a fej alakul ki. A sejtek mindegyike olyan anyagot termel,
amely az egyes sejteket éppen a fejet alkotó sejtekké fejleszti, más
sejteket pedig gátol a fejlődésben. Ha a fej kialakulása már elérte a
kellő mértéket, a gátló anyag koncentrációja megnő, megálljt
parancsol, és a következő sejtek a törzset fogják kiképezni. Amikor
ez is készen van, újra jelentkezik a kémiai gátlás, és a még
megmaradt sejtek most már nem tudnak mást tenni, mint a
farokrészt kialakítani.
Ez az alapja annak, hogy az élőlények testrészei mindig helyes
arányban állnak egymással. S ez a folyamat gátolja meg, hogy az
egyes szervek, így a máj vagy a szív továbbfejlődjenek a szervezet
többi részének rovására. (Dr. N. Radler cikke nyomán.)
Eddig a ténybeszámoló: a sejtmágia jelbeszédének „szószedete”,
amelyet megint csak a filozófia változtathat összefüggő, teljes
közléssé. A spekuláció és intuíció „radarja” matematikai
végösszegként rajzolja ki e folyamatokban is „az anyagot szervező
intelligens életerő”, a láthatatlan idea működését.
A szalamandraembrió első és hátsó vége között átvezetődő erő,
egyik részből a másikba sugárzó közlés rejtélyének megfejtését „a
legtávolabbi tejutakat és világszigeteket a legalsó mikroszkopikus
rendszerekkel összekötő ideonfonál” adja.
Mert „az összesség életét, a sejtállamok fennmaradását vagy az
elektronrendszereket mindenütt valamiféle összekötő érhálózat
biztosítja. Az életelemeknek látható vagy láthatatlan vezetéken
keresztül folytonos áramlásban kell lenniük, hogy valamely
szintetikus ideát fenntartsanak”.
Az ideonfonál vezetékén át ömlik be az ideaáram a
szalamandratojás organizátorába, az érvényesíti az intelligens



rendező elvet, amely az örvényféreg testdarabkáin végzett,
szándékosan torzul csoportosított sejtbeültetést rövid idő alatt a
szükséges sorrenddé alakítja vissza.
Az a törvényszerűség pedig, amely a rendező elvet, a növekedési
parancsot mindig a fej kiindulásából hajtja végre: ősábra. Világosan
kirajzolódó logoszgyökér.
Mert a lét szimbolizmusában az erővonalak és térelosztás
törvényének minden formában megnyilvánuló „természetírása”
szerint a szellemi erők székhelye a fej, ahol az egész szervezet
működésének irányító tárcsái rejlenek.
Minél magasabb rendű egy élőlény agyalkata, annál magasabb
rendű ideaforrásokkal áll összeköttetésben. Egy hermetikus
meghatározás szerint: „a dimenziók nem mások, mint az emberi
tudat észlelésmódjának egymásra következő mélyebb vagy
magasabb rezgései”. (W. Charon)
Az idea mint őskép médiuma a gondolat székhelye, a fej. A
„hasonlósági kritérium” ezért szükségképpen ebben a sorrendben
és felépítésben ismétli meg minden ideából keletkező formában az
élet kialakulásának misztériumát.



Kozmikus analógia
W. Charon A világ keletkezése című művéből idézünk: „Hermetikus
tradíciók szerint az, amit emberi megfogalmazással teremtésnek
nevezünk, valójában a kezdet nélküli lét egy olyan fázisa, amelyben
az időtlen Ősértelem periodikus pihenője megszakad, s lényének
egy része az örökkévalóságból átömlik az időbe.”
Ez a mondat kozmobiológiai szempontból így magyarázható:
Kezdetben nem voltak világrendszerek a kozmoszban. Nem voltak
tejutak, spirálködök és extragalaktikus ködrendszerek. A végtelen
tér üresen, élettelenül pihent. A mindenséget finom,
elektromágneses állag töltötte be, amelynek nem volt anyagi vagy
elektromos struktúrája. Ebben a fázisban ismeretlen a rezgés. Az
ősállag sűrűsége még az elektronét sem érte el. Mindenek
mozdulatlanul nyugodtak a nem láthatóban. Élet egyelőre csak az
Ősértelem lényének egy bizonyos ideára való összpontosulásában
létezett. E koncentráció következtében az egész kozmoszban
feszültség támadt. A világtér minden pontján pozitív, negatív és
semleges zónák keletkeztek. A zónákban hő- és színkülönbségek
léptek fel. A pozitív részek hatni kezdtek a negatív részekre. Ebből
örvénylő mozgás keletkezett, amely a semleges részek köré
csoportosította az elektronokat. Ettől kezdve minden erőcsoport egy
semleges központra támaszkodott. Létrejöttek a kozmikus felhők,
elektrontömörülések, gázok. Létrejöttek az első ködrendszerek,
spirálok, tejutak. Mindegyik napok és naprendszerek
százmilliárdjait tartalmazta. Megindult a kozmikus élet körforgása
is, amelyben minden atom a legkisebb ponttól a legnagyobb óriásig



a kezdetben felvetett gondolatot tükrözi, utánozza, ismétli sokszoros
változatban.



„Szülőatyja a Nap, szülőanyja a Hold; a
szél hordozta méhében; bölcsője a Föld.
Az egész világ minden tökéletességének
az atyja ez.
Ereje fogyatkozás nélküli azután is,
hogy azt a földbe betöltötte.
Válaszd el a földet a tűztől, a finomat a
durvától, gondosan és nagy művészettel.
Felszáll a földről az égbe,és újból
aláereszkedik a földre, és egyesíti így
a felső és alsó szférák erejét.
Így juthatsz az egész világ hatalmához.
A sötétség menekülni fog előled.
Ez az erők ereje, mert éppen úgy áthat
minden finom dolgot, minta durvát.”
Hermész Triszmegisztosz:
Tabula Smaragdina






Lélegző világegyetem
Az élet minden jelenségében titokzatos energiák ritmusa lüktet. Ez a
ritmus határozza meg a formák keletkezésének, kibontakozásának,
hanyatlásának és halálból való újjászületésének periódusait.
Minden mozog, de e mozgás nem folyamatos, hanem kirobbantó
erőkvantumok váltakoznak benne lanyhuló tendenciákkal. Aktív
megnyilvánulásokat passzív állapotok, hullámhegyeket
hullámvölgyek követnek.
Ez az univerzális ritmus a világtest lélegzetének ritmusa, amelyet
a látható világegyetem láthatatlan ősideájának kiáradása indított
meg, amikor a Kozmikus Elme teremtő képzelete „az időtlenből az
időbe lépett”. A keleti filozófia meditáló adeptusai, a kozmoszt
átható pulzuslüktetéssel azonosulva, „a lélegző Brahma”
titánalakjáig hatoltak el. Tanításuk szerint az ő kreatív
gondolattevékenységének ritmusa lüktet a természet
szívdobogásában és hullámzó erőiben.
A formavilág valamennyi élő jelképében az ő alkotó energiája az
Önvaló: az egyedüli Valóság. Minden más csak vetület, megalvadt
szellemi energia, az idő térré fagyott állapota. Ezért nevezik őt
„százezerszeres Brahmának”. A világot „Brahma lehelte ki”. A
kilégzés folyamatában keletkeznek először a mentális, azután az
asztrális, végül az anyag különböző sűrűségű dimenziórendszerei,
amelyben lények számlálhatatlan tömegének variációi bontakoznak
ki léthajnaltól világestig, amikor is megint elkövetkezik a brahmai
lélegzet visszaszívódásának periódusa. Ez a nagy kialvás. A teremtő
idea lereagálta hajlamait, s most elnyugszik a Világéjben: a



pralajában. Pihen, átértékel. Készül az új manvantára hajnalára.
A természet minden síkja és élőlénye ezt a teremtő ritmust
ismétli. S éppúgy nem léphet ki e törvény hatálya alól, ahogy az
árnyék sem szakadhat el a fénytől, s a tükörkép sem végezhet önálló
mozdulatokat, csak azt, amelyet valóságos előképe véghezvisz a
tükrön kívül.
A hermetikus filozófia a mágia modern varázsszavaival és
praxisával a „tükrön kívüli valósághoz” mutatja az utat az új
dimenziótudományok kibontakoztatásán át. Mert egyedül ez a
rejtett és láthatatlan Valóság tartalmazza a jelenségek irányításának,
átalakulásának kulcsát, amely nem más, mint a vetületek és okozatok
benne gyökerező, mágikus oka.
Ezért engedelmeskedik az úgynevezett „élettelen anyag” is az
ősritmus periodicitásának. A kémiai vagy anyagtalan,
elektromágneses lényeget éppúgy a periódustörvény hatja át és
mozgatja, mint valamennyi fény- és hangrezgést, mágneses
mezőkön végbemenő vibrációt. A hidrogéntől az uránig s az uránon
túli instabil elemekig minden rezeg, meghatározott ütemben lüktet,
karakterének sajátos töltése szerint.



Holdritmus
Az asztrológia és asztrofizika fölényes gúnyolóit egyre inkább
háttérbe szorítják az ismét kozmocentrikussá vált szemlélet, az új
dimenziófizika felfedezései. Az ember és univerzum összefüggései
éppannyira nyilvánvalóvá lettek, mint a természet többi régióinak
kozmoszba szőtt ritmusa.
A Hold hatása például az elementáris, növényi és állati élet
minden zónájában biológiai, fizikai és mechanikus formákban
mutatkozik meg.
Földünk e régi kísérője szigorúan szabályozott napi ritmusban
viszi véghez gravitációs energiával az apály és dagály tüneményét,
gyűri össze a földpáncélt, s kritikus konstellációkban zavarja meg a
földi-atmoszferikus rendet, amelyre bolygónk áradásokkal,
földrengésekkel, ciklonokkal és súlyos légköri feszültségekkel
válaszol.
A növekvő és fogyó holddal együtt emelkedik és apad a fákban a
nedvek szintje. Ha a kelet-afrikai wallaba fát újhold előtt vágják ki,
nagyszerű, tartós építési anyagot szolgáltat. Ha azonban telihold
idején döntik ki, nincs semmi tartóssága. A fogyó hold idején ültetett
növényeknek erős gyökerei nőnek. A növekvő holdnál vetett magok
teljesen elgazosodnak, míg az újhold vetése kitűnő termést hoz.
A növekvő holdnál megtermékenyített tehenek erős, egészséges
utódot ellenek. Teliholdkor a nyers hús feltűnően gyorsan
megromlik. A lázperiódusok, az epilepszia görcsrohamai
holdperiódusokkal függnek össze. Az embrionális fejlődés és a
szülés előfeltételei szintén a hold befolyása alatt állnak.



A hold nagy démonomágiája azonban az állati szexuálszférában a
legintenzívebb: a gyümölcsözés mechanizmusán szinte korlátlan
hatalommal uralkodik. A nő holdperiódusain, a menstruáció
érzékeny „holdrabszolgaságán” kívül egy csomó tengeri állat,
például a Szuezi-csatornában élő Centrechinus setonis, egy
piócafajta, a kalászhal nevű apróhal, a Chaetopleura apiculáta, egy
ház nélküli csigafajta nemi mirigyei rendszeresen a holdfázisok
szerint telnek meg és ürülnek ki. A legkülönösebb egy csendes
óceáni paloloféreg, amely éppúgy, mint japán és atlanti-óceáni
rokonai, naptári pontossággal kétszer egy évben, mégpedig az
utolsó holdnegyed teljében párosodik.
Az évtízezredekkel ezelőtti mítoszokban, hagyományokban
rögzített ősi csillagmeditáció a földre gyakorolt holdhatást érzelmi
természetű, kozmikus hajtóerőnek nevezte, s mint ilyet a „vizes”
jelek közé sorolta. A világhoroszkópban pedig éppúgy, mint az
individuális képletben a Hold dignitását, aspektusait az ösztönök,
indulatok, szenvedélyek vonatkozásaiban értékelte. E történelem
előtti megfigyeléseket összevetve a modern biológiai és asztrofizikai
megállapításokkal láthatjuk, hogy e rejtélyes szellemi világosságtól
ragyogó, prehisztorikus múlt és az utópisztikus jövő gondolatíve
mennyire megközelítették egymást. És e közelség az erővonalak
logikájával már kirajzolja a holnapban összezáruló teljes körívet.



Napritmus
A naperők nyilvánvaló megnyilvánulását, ahogy a nap évszakokra
metszi az évet, s az éjt elválasztja a nappaltól, ahogy a nedvek és a
gyümölcsözés körforgását szervezi életfenntartó, sugárzó
energiaritmusaival, soha nem tagadhatta meg az ember.
De azt a tényt, hogy e hatalmas kozmikus szív minden
ritmuszavarát, rendellenességét éppúgy megérzi a növényi, állati és
emberi szervezet, mint a föld egész organizmusa, csak azóta
fogadják el tudományosan szobatiszta tételnek, amióta különféle
statisztikák bizonyítják a tizenegy éves periódusokban visszatérő
napfolttevékenység hatását az élet valamennyi területére.
Ha elgondoljuk, hogy a kozmikus sugárzásokat alig egy évszázada
„fedezték fel” (vagyis mintegy nyolcvan évvel ezelőtt húzódott félre
a felejtés köde Hermész Könyvének e fejezetéről), felmérhetjük
milyen rohamos és óriási átalakulás történt korunk
gondolkodásában.
Amikor Viktor Hess, a bécsi Tudományos Akadémia igazgatója
1912-ben léggömb segítségével megfigyelte, hogy nagyobb
magasságban intenzívebbek a nagy energiasugárzások, ezeket tehát
nem bocsáthatták ki a föld radioaktív energiái, mert akkor a
sugárzásnak a földfelület közelében kellene erősebbnek lennie,
senki nem sejtette, hogy az emberi szellem kozmikus eposzának
vezérmotívuma ömlik vissza ezen az ideonfonálon a világtudatba: a
kozmikus dimenziók közötti összeköttetés újra használatba vett
hídja.
Semmi sem akadályozhatja meg többé, hogy atom- és asztrofizika,



biológiai és orvosi statisztikák mellé oda ne sorakozzék most már
gazdasági, politikai krízisek, merényletek, sztrájkok, puccsok,
forradalmak, bűnözési hullámok, vonat-, repülőgép- és
bányakatasztrófák, családi tragédiák napfoltkitörésekhez
kapcsolódó ritmusa. A Föld szférájában és a Naprendszer többi
bolygóján, de az univerzum valamennyi égitestén is, amelyen a
létnek a miénkhez hasonló változatai alakultak ki, a fény jelenti az
életet. A mi anyagi létformánk létgóca a Nap. Naprendszerünk
összefüggő organizmusának e szívközpontja egyben
élettevékenységeink kozmikus órájának mutatója is. E „fényóra”
működését ma tudományos meghatározással fotoperiodizmusnak
nevezik. Évről évre szélesebb térben hasznosítják azt a hatást,
amelyet a fotoperiodikus feltételek a növények és állatok
szaporodására gyakorolnak. A megvilágítási adottságok megfelelő
változtatásával az észak-amerikai mosómedvéknél és ezüstrókáknál
évi egy nemzedék helyett kettőt kaphatunk. A cobolyoknál és
nyesteknél ilyen módon néhány hónappal előbbre hozhatjuk az
utódok világrajövetelének idejét. A fotoperiodikus reakciók meglepő
vonása, hogy már igen gyenge erejű megvilágítás esetében is
jelentkeznek. Egyetlen gyenge fényű izzó elegendő a madarak
tojóképességének fokozásához vagy a növények korai virágzásához.
A fény e jelbeszéde elárulja, milyen módon épült be a lét minden
síkjára az a formula, amelynek mágikus érintésére bontakozni
kezdenek a sötétség nyugvásában szunnyadó elvek. Mindegyik a
maga sajátos formája szerint. A folyamat meggyorsítható,
lüktetésének ritmusa fokozható: de a fény nemzőerejének érintése
szükséges hozzá. A fény az a szobrászkés, amely a létábrákat kifejti
a sötétség mindent egybemosó, körvonal nélküli állagából. De mi a
fény? Mi az az ibolyán túlról érkező, konkrét rezgésskálán
megjelenő és újra eltűnő energia, amely nyilvánvalóan az élet



ritmusát hordozza? Kétségtelenül annak az ősütemnek a nemző ereje
lüktet benne, amelynek minden hő- és energiaforrás csak közvetítő
eszköze.



A fény metafizikája
A fény fizikai meghatározás szerint elektromágneses rezgések
hullámszerű tovaterjedése. E rezgéshullámok alkotják az egész
világegyetemet. A színek nem mások, mint olyan optikai
benyomások, amelyeket a fény különböző hullámhosszú sugarai az
emberi szem recehártyáján keltenek. A fehér szín például a napfény
színeinek összessége, amelyet finom rácson vagy üveghasábon
átvezetve alkotó színeire bonthatunk.
Az analógiák fonalán követve a fény ideáját, az a fizikai létformán
átszűrődve olyan jelenségként magyarázható, amely tünetében az
anyag spektrumán keresztül mint színkép mutatkozik meg, lényege
azonban rejtve marad. Mert értelme nem a fénytörés és a látható
színekre bomló energiaskála, hanem a láthatatlan, életadó elv,
amely minden megnyilatkozás és formaöltés mögött az okot jelenti.
A fény metafizikájának elemzése szerint az energetikai
életárammá erősödött kreatív eszme első mozzanatában hanggá és
fénnyé különül el. Az önmagát megnyilvánító Elv először
realizálódó ősképei hang- és fényrezgések. A hang az univerzális
ideát, a fény, amely a hindu bölcselet tattvikus rezgéseivel azonos,
az életjelenségek stádiumát, minőségét, tulajdonságát jelenti.
Ahogy a színkép elárulja egy távoli bolygó hidrogén-, hélium
vagy magnéziumtartalmát, ugyanúgy a színek asztromentális
elemzése nyilvánvalóvá teszi valamely életjelenség pszichikai
tartalmát, fejlődési stádiumát és ideatöltését, legyen az kristály,
növény, állat, ember, táj, csillag-, köd-, nap- vagy tejútrendszer.
A tattvák a keleti filozófia szerint a világéternek, az Akasának a



különböző frekvenciájú rezgései, s az ősfényt, a megnyilvánult
létben való jelenlétet, a természet hétféle energiáját jelentik.
Ahol élet és forma jelenik meg, ott a tattvák is működnek a
világkorszak hajnalától Brahma éjszakájának bekövetkezéséig.
A tattvák azok a szubsztanciák, amelyekből a világegyetem
kiformálódott.
A védánta tanítása szerint a tattvák száma huszonnégy. A mi
rendszerünk kulcsszáma a hetes, ezért a hermetika hét tattváról
beszél a hétféle beavatás, a hetes sejtperiodicitás, a fejlődés hetes
változásai, a zene hetes skálája és a hetes színsprektum alapján.
A huszonnégy tattva a modern dimenziófizika huszonnégy
dimenziójához kapcsolódik, amelynek távlata az emberi fejlődés
most megnyíló, negyedik dimenziójában, az idő kiterjedésében már
megmutatkozik. Ez azt jelenti, hogy a ma fináléjában és
dimenziónyitányában részt vevő szellem következő fejlődési
állomása olyan életformát hangol ki, amelyben organizmusa,
teremtő és felfogó szervei huszonnégy dimenzió segítségével
végezhetik ideákat kibontakoztató léttevékenységüket.
A huszonnégy tattva a háromsíkú univerzum dimenziók
végtelenségébe terjedő teljessége.
A hindu rendszer öt tattvával dolgozik, mivel az embernek ez idő
szerint öt érzékszerve működik, s csak okkult praxis segítségével
keltheti életre szunnyadó hatodik és hetedik érzékszervét.
Minden differenciálódás, amely létrejött, a tattvákban gyökerezik.
A tattvák törvénye határozza meg a kozmoszban uralkodó
periódusokat. A legkisebb mikroorganizmus éppúgy benne él e
ritmusban, mint a leghatalmasabb tejútrendszer, és a maga
dimenziói között ugyanazt a tartalmat tükrözi: az elsődlegesen
megzendült varázsige, az univerzum Logoszának mágikus
hangrezdülését.



Azt a fényt, amely a megvalósulásra váró ideákat szétsugározza, a
hermetikus filozófia szattvának nevezi. Ez a szattvikus fény
azonban nem azonos a fizikai fény fotonjaival, hanem a természet
intelligenciájának világosságát jelenti; azt a szellemi energiát, amely
megelőzi, s a maga értelmes céljával átszínezi a gondolatvilág
testetlen állagát, végül e színes, biogén mezők tömegeiben felgyújtja
a formavetítő centrumok formuláját.



A számok ritmusa
Mivel az anyag a szellem egyik átmeneti halmazállapota, ugyanúgy,
ahogy a forma az energiáé, minden spirituális energiának is van
egy materiális formamegfelelője.
A számok és a geometriai formák ősdiagramokat,
szimbólummagokat bujtatnak, s azokat az időszakokat, a
periodikusan szétágazó ritmust rejtik, amellyel e tartalmaik
megvalósulnak.
Számokkal általában meghatározott mennyiséget jelölünk,
amelyeknek önmagukban nincs közük a mennyiségek minőségéhez.
Ha azt mondjuk, hogy egy tojás meg egy tojás az összesen két tojás,
egyáltalán nem vesszük tekintetbe azt a lehetőséget, hogy a tojások
közül az egyik esetleg romlott.
A számokhoz ennek ellenére bizonyos hatalom és erő kötődik,
amelyet a bennük kifejeződő mennyiség jelképez. Ez az energia
azokból az okkult formulákból születik, amelyek a természet
jelenségei és elvont ideái között fennállnak.
A mi számtörvényeink a tízes rendszeren alapulnak, s e
számsorban az egész megnyilvánult univerzum
szimbólumszintézisét összefoglalhatjuk.
Ebben a felsorolásban a 0 a végtelenséget, minden dolog
határtalan ismétlődését, Brahmandát, vagyis az univerzális
„világtojást”, a Naprendszert, a periodicitást, a klauzúrát, a karmát,
a gubót jelenti. A zéró az univerzálisan paradox: a végtelenül nagy
és végtelenül kicsi, a makrokozmosz köre és a létbe lépés titokzatos
kapuja, a pont, amelyből kirobbant a világmindenség első



fénykeresztje. A zéró e pontja rejti a mikrokozmosz
elektronmikroszkóppal sem regisztrálható végtelenségét, de az
atomot s annak részecskéit is.
Az 1-es a pozitív, aktív, mágikus elv megnyilvánulása. A Logosz
meg nem nyilvánult ideanyilának áttörési formulája. Mint ilyen az
egót, az önmegváltást, az elkülönülést, a megkülönböztetést, az
önmagában nyugvó hatalmat és uralkodást képviseli. A Mágus
száma. Filozófiai és tudományos értelemben az élet individuális
egységének képlete. Az 1-es az első számjelkép, amely kiválik a
zéróból, azért a Nap követe.
A 2-es az antitézis száma. A binominális megjelölése mint plusz és
mínusz. A lét aktív és passzív, pozitív és negatív, feminin és
maszkulin dualizmusának kifejezése. A teremtés, a gyümölcsözés, a
kombináció és a sokszorozódás alapformulája. A Hold jelképe.
A 3-as a trilógia, az élet hármasságának és intelligenciájának, a
három létsík egyensúlyának, az ego kiterjesztésének, az életre kelt,
sziderikusan és energetikailag megvalósított ideák száma; az
áthatolás, az érvényesülő cselekvés, a mágikus akarat
megnyilatkozása. A Marssal analóg.
A 4-es a konkrét valóság, az anyagi univerzum, a kvadrát, a fizikai
törvény, a logika és a ráció energetikai képlete. A tapasztalati
tudomány rendszerező, osztályozó, a felfedezhető és érzékileg
felfogható világ alapszáma. Statikus súlypontja leginkább
viszonylagos és tüneti. Kötés- és gátrendszere a spirituális erő
ellentéte és támasztó pillére, amelynek nekifeszülve az kifejtheti
lényegét. Ezért a kabbalista erények száma is. A „tudni, merni,
akarni, hallgatni” mágikus képessége csak saját tapasztalati
negációjából generálódhat. A Merkúr jelképe.
Az 5-ös a kiterjeszkedést képviseli. Az egyensúlyt, egyesülést,
összefogást kereső értelem és ítélet, a növekedés és a mágikus



meghatározás, a jelszó-mantrisztika, mélyebb aspektusban a
propaganda száma; de az igazságé, az önmagát megsokszorozó
gyümölcsözésé, az apa-princípiumé, a jutalomé és büntetésé is.
Töltése Jupiter.
A 6-os szám az együttműködés, a házasság, minden harmonikus
érzelmi kapcsolat, az egymásban megtámaszkodó, egymásban
feloldódó érzések ábrája. A materiális-fizikai, mentális-spirituális
belső folyamatok uniója az emberben, a psziché, pszichológia,
sugallatok és szimpátia humusza. A 6-os behangolása a lélek intuitív
síkján mindenképpen összeköttetést teremt tárgyakkal éppúgy
(pszichometria), mint emberekkel (telepátia). Jelenti még az
alkímiai hőt, a megbékélést, a szépség igazságát, a jóságot, a
szeretetet és a szerelmet, a nemek egymást kiegészítő kapcsolatát. A
tarot-ban és a kabbalista asztrológiában a Vénusz száma.
A 7-es a megszületett, kialakult távlatok, a térré dermedő idő és az
időben elkülönített tér teljes perióduskörének száma. E körré zárult
formula éppúgy magában rejti az öregség, a mulandóság, a
hanyatlás, a halál, a stabilitás tendenciáit, mint a halhatatlanságét.
Négyzeten nyugvó piramisként a meditáló Kozmikus Ember, Adam
Kadmon jelképe, aki ideái konkrét megvalósításának kvadrátjára
támaszkodva viszi véghez a transzmutációt. A bölcsesség és
kibontakozás, a kontemplatív nyugvás és egyensúly, de a lét hetes
periódusokban lüktető ritmusának, az örök visszatérés
hullámzásának szimbóluma is. Sepharial a Szaturnusszal jelképezi,
bár periodicitásában van Hold-elem is.
A 8-as a feloldódás, a ciklikus energiaáram, a természet erőinek
spirituális síkra való áttörésének száma, s mint ilyen a reakció,
szétesés, anarchia, elkülönülés, válás, elszakadás képlete is. Nagy
feszültségi töltése azonban szellemi aspirációk vonalán zsenialitást
robbant ki, bizarr, úttörő ideákat sugall. Ugyanez a feszültség



elfojtás esetén hirtelen kitörések, különcködés, aberráció és őrület
formájában tör elő. Lényegében tehát a 8-as olyan intenzitással
működő erőt szimbolizál, amelyet mindenképpen fel kell használni,
s irányának meghatározásától függ, épít-e vagy rombol. Az Uránusz
szimbóluma.
A 9-es a szabályozás, az újjászületés, a spiritualitás, a
dimenziókiterjedés, az okkult érzékszervek és mindenfajta okkult
jelenség felélesztésének száma. Így a teleesztézia, az álompraxis, a
tisztánlátás, a képzetek távolba való kihelyezésének és az idő
dimenziójából való lecsapolásának, a ráción túli tartalmak
felfogásának idéző formulája. Látomásos kapcsolatokat, ködös és
kaotikus zónákat is idéznek néha e jelben, amelynek gomolygásából
különös változások, próféciák, misztériumok születnek. A kilences
szám misztikus erői száműzötté teszik a szellemet mindabból, ami
az anyag síkján állandóságnak tűnik, de otthontalansága spirituális
élményekkel és a hiperesztétika elragadtatott látomásaival
kárpótolja megszállottját. A Neptun jelképe.
A 10-esben zárul a teljes létkör; a megnyilvánult univerzum köre,
amely a szám nélküli időtlenből az időbe áradt, megsokszorozódott,
de a végesből megint az örökkévalóság felé tart. Az 1-es előtt azért
egy láthatatlan zéró áll. Az 1-es után következő kör tízesként olyan
kozmikus diagrammá alakul, amely az egész teremtő folyamat
múltját, jelenét és jövőjét magában rejti. Az 1-es előtti állapot is a 0
állapota, és az első, önmagát megsokszorozó alapidea 1-ese után is a
0 következik, a jövőt jelentő jobb oldali térzónában.



Teremtő időszakok
Mint pozitív és negatív biológiai alapérték, a 23 és 28 napos
időközök tűnnek minden élettani folyamat kozmikus ritmusának a
fizikai síkon. Ez a növényi, állati és emberi organizmusba beépített
titokzatos mechanizmus lüktet minden életnemző és gyümölcsöző
megnyilvánulásban.
Az individuális élet erőcsúcspont-halál váltakozásában intenzíven
érvényesülő 23-28 napos periódusokon túl még különösebb
rendszeresség, még csodálatosabb hullámzás mutatkozik meg az
emberi és általában minden szerves életformában.
A hetes periodicitás például az egyik legmarkánsabb jelentkező
ütem Bioszunkban, amely individuális életszakasz-változásokban,
építő vagy romboló irányvonalcserékben épp annyira kitapintható,
mint betegségek kríziseiben és elmebajok lefolyásában. A
Szaturnusz és Mars együttállásokból, általában a nagy bolygók
körmozgásából adódó aspektusokból is bizonyos 28 éves periódusok
rajzolódnak ki, amelyek statisztikája ebben a ritmusban váltakozó
szárazságok és áradások, háborús és békés időszakok, művészi és
tudományos síkon pedig termékeny és terméketlen korszakok
grafikonjait mutatja.
A kabbalisták 112 (pontosan 111,3) éves nagy napperiódusai
megközelítő pontossággal jelzik a klímaváltozásokat. E
számösszetétel kétségtelenül a 11 évenként ismétlődő
napfolttevékenység tízes szorzata.
A babilóniaiak, hinduk, ősamerikaiak, etruszkok, kínaiak és
egyiptomiak mágikus időrendje évtízezredes és százezer éves



világperiódusokkal operál. A modern asztronómiai kutatás egyre
nyilvánvalóbbá teszi, hogy ennek az őskronológiának az értékelései
egzakt csillagászati megfigyeléseken alapultak.
A nagy napév (plátói világév) periódusa 25 920 évből áll.
Asztronómiailag ez egy teljes körfordulatnak felel meg az ekliptikán
tavaszponttól tavaszpontig.
A nagy kozmikus év periódusa akkor kezdődik, amikor a
főbolygók mind egy állatégövi jelben gyülekeznek. A nagy kozmikus
év 12 plátói világévből áll. Ezt a konstellációt minden esetben
rendkívüli események és egyetemes kataklizmák kísérik.
Ez a teljes korszakkor, amely a mítoszok és hagyományok
szimbolikus jelölésével „világvégétől világvégéig” terjed, az egész
rendszer dimenzióinkarnációját, régi életformája elhalását és
kulturális, pszichomentális újjászületését jelenti.
Ha a napév kezdeti nagy együttállása Bakba, Vízöntőbe, Halakba
esik, az ősasztrológia hagyományai szerint a Föld egy jégkorszak
„világéje” előtt áll, új, magasabb „energianívóra” való
felemelkedésére vár. Ha a Rák, Oroszlán, Szűz jegyében van a nagy
együttállás, akkor ez az átalakulás „tűzben” megy végbe.
A „Nagy Főnix” időszakaszait is kozmikus periódusritmusok
alapján értelmezik. Az egyiptomi, indiai, kínai kozmogóniai
mítoszokban olyan nagy szerepet játszó rejtélyes Főnix-periódust
Horapollon így jellemzi: „Ha az egyiptomiak egy végtelen hosszú
apokatasztázist (újjáteremtő tevékenységet) akarnak ábrázolni, a
főnixmadarat festik le. Mert valahányszor a főnixmadár
megszületik, felszáll a tűzből, a világrend is újjászületik.”
A sok ezer évenként visszatérő mágikus Főnixet a kínaiak
Hoangnak nevezik, s ugyanaz a hieroglifikus írásjele, mint a jégnek.
Az egyiptomiaknál Főnix Bah-bahu a neve, ami ’öntözést,
elárasztást’ is jelent úgy, hogy a madárszimbólum hieroglifája fölé



három párhuzamos hullámvonalat húznak a víz jelképeként. Mert a
visszatérő Főnix mindig szökőárral, orkán korbácsolta hullámokkal
mossa át a földet.
A hinduk nagy világperiódusai, a káli-júga, a csatúr-júga, a daiva
júga, a kalpák és a manvantárák, általában a korszakok ritmusa a
Főnix-intervallumokkal azonosíthatók.
Az élet univerzális alapritmusa azonban (amelynek csak
kardinális pontjai, hangsúlyosabb ütemei az egyéb időközökben
megnyilvánuló számértékek) a 2-es pitagoreuszi jelképe: a Diasz. Ez
a kettősség nyilatkozik meg minden élőlényben és eseményben, a
kozmikus és szervetlen lét valamennyi folyamatában.
A kettőben – a Diaszban – emelkedik feszültségének csúcspontjára
a megnyilvánult világ. Az ellentétpárok egymásra hatásából
termelődik az alkotás nélkülözhetetlen energiája, minden
megvalósítás alapfeltétele.



A teremtő hasadás
A materiális világ színpadának, amelynek keretei között a primitív
és magas kultúrájú népek sorsuk kényszerét, szenvedélyeit és
harcait élik, mágikus kulisszái vannak.
A történések szerzője nem látható. Mégis az ő alkotó szelleme
hívta létre a legkisebb kelléktől a viharos feszültségű párbeszédekig
az egész művet. Ő határozta meg a szereplők számát és a darab
időtartamát.
A cselekmény azonban mindig konfliktusokon keresztül halad
kibontakozása felé. Konfliktusok nélkül nem testesülne konkrét
valósággá a pánintellektusban megszületett idea. A felvetett, játékos
formula pedig nem válna tragikus kudarccá, fájdalmas
tapasztalattá, a tapasztalatokból kiforrt, megtisztító erővé.
A léthajnalban megcsendült kettős Logosz-hang ezért szövődik át
minden létsíkon, lüktetésének ritmusával szétszakítva és újra
összeforrasztva az egymást mágneses szenvedélyek vonzásában
felőrlő életformákat.
A felhők keletkezése és alakulása, a hideg és meleg áramlatok
közötti elementáris szelekben megnyilvánuló háborúk, a hópehely
törékeny kristályszerkezete, a megfagyott vizek, a hegyek formája
és e kőkolosszusok belsejében végbemenő folyamatok, a növények,
állatok, emberek és égitestek mind e teremtő összeütközést
tükrözik; Diasz drámai harcát a dualitás művének megvalósításáért.
Az ősi opus azonban olyan paradoxont rejt ideagyökerében,
amely a 2-es szám mágiájával nem orvosolható. A 2-esből mindig
hasadás, szétágazás, sokszorozódás, örvény, harc, idő és tér, élet



halál, pozitív- negatív, sötétség-világosság, feminin-maszkulin
dualizmus, poláris ellentétpár, tehát konfliktus, egymást váltó
szélsőségek ritmusa születik.
Az Unió Misztika azonban, amely az ellentéteket kiegyenlíti és
egymásban feloldja, a semleges, titokzatos, időn kívüli
középpontban rejlik. De e centrum ideáljával egyesülni annyit
jelent, mint feladni a kettő harcát és kifelé áradó léttevékenységét:
eltűnni a megnyilvánult világból.



A vízből keletkező tűz
Minden szerves élet alapja a folyékonyság elve. A víz, amely az
általunk ismert minden létváltozat termőtalaja, éppúgy két
alapminőség kombinációja, mint ahogy az összes vegyület e kettős
őselemből keletkezett. Ez az alapformula az oxigén és hidrogén.
Az oxigén az őskáosz, a pozitív elv hordozója. A hidrogén a
negatív ősanyag, a máter. Oxigénnel vegyülő égése szüli a vizet.
A negatív hidrogén a pozitív oxigén kezdeményezése nélkül
semmit sem teremthet. De a káosz és a szerveződés összecsapásából
tűz keletkezik, a tűz pedig vízzé égeti el a hidrogént.
A víz eredete tehát a tűz. A folyékonyság elve az aktivitás és a
passzivitás minőségének kölcsönös alkalmazkodása.
A Biosz kialakulását irányító „plátói ideák” nem merevek, hanem
folyékonyak és képlékenyek. Ezt fejezik ki a körülményekhez való
alkalmazkodás törvényei is.
A hermetikus tradíció szerint a Príma Matéria hajlítható marad
mindaddig, amíg nedvességtartalmát a Szaturnusz földdé nem
változtatja. Ezért a legkifejlettebb csíraplazma is nedves állagú
marad. A kövek és fémek nemző magja szintén folyékony.
A kristályvilág és a kémiai vegyületek folyékony halmazállapota
között praktikus kölcsönhatás áll fenn. Az élő folyadékoknak
szükségük van időleges merevségre, hogy belső felépítésüket a
kristályszimmetria mértékével ellenőrizhessék.
A kristály a folyadék tapasztalata. De minden folyékony elem az
„élet magzatvize”. A manvantára hajnalán „a vizek felett az élet
lelke lebegett” – utal a titokra a hagyomány. Az életnek ez a „lelke” a



Szellem teremtő mágiája. Az oxigénből és hidrogénből vizet nemző
tűz mögött is az ideák teremtő misztériuma áll. A kettős alaphang,
Diasz léthajnaltól világéjig zengő, formaalkotó konfliktusa,
amelynek fogságából a kristályok, az oldatok, a folyadékok, a
vegyületek és az állatok szublimáció által szabadulhatnak ki.
(W. Charon Hydrosophiája nyomán)



A Biosz jelbeszéde
A növény- és állatvilág közös gyökérből való elágazása s mindkét
birodalom határeseteinek egymásba mosódása megoldhatatlan
problémák elé állítja a metabiológiai és biomágiai elképzelések
nélkül kutató tudományt.
Az állat- és növényvilág határán az élőlények ugyanis annyira
hasonlókká válnak egymáshoz, hogy nem lehet őket
megkülönböztetni.
Az ostoros moszat például, amely ma is tömegével tenyészik a
víztócsákban, fejlődésének fonalán egyképp elvezet az ember
komplikált, magas fejlettségű fizikumáig és a tölgyfáig. Mert a
növényvilág kiindulása ugyanaz az ostoros moszat, mint ami az
állati szervezetek eredeténél áll. De ha ezt az ostoros moszatot
például állatnak tekintjük, akkor fel kell tételeznünk, hogy a
növények valamikor állatok voltak; mivel az ostoros moszat hézag
nélkül összefügg valamennyi növényfajta fejlődési fokozataival.
Sok rokona ismert az algák sorában, amelyek életük nagy részét
ugyanúgy rajzó állapotban töltik el, mint az ostoros moszat, később
azonban gömbbé zsugorodnak, és növényi módon élnek tovább. Élő
voltuk egyetlen látható megnyilatkozása szaporodásuk, amely
csupán osztódásból áll. A zöld algagömb ilyenkor két félgömbre
oszlik. A két félgömb vagy különválik, és a növekedés folyamán újra
kikerekedve él tovább, mint az egysejtű algák, vagy együtt marad,
majd újra kettéoszlik, de megint együtt marad. Így alakult ki az
ismert növényvilág. A rózsabokor, a tölgyfa, az ibolya nem egyéb,
mint együtt maradt ostoros moszat!



A szerves világ e két útja tehát az egysejtű élet fokán ágazik el
egymástól. Azok a véglények, amelyek életük túlnyomó részét
statikus állapotban töltötték, növényekké, amelyek pedig dinamikus
körülmények közé kerültek, állatokká lettek.
A véglények közös gyökere bizonyítja, hogy mindkét ágban
ugyanaz az élet lüktet akkor is, ha későbbi stádiumokban látszólag
már egy egész világ választja el őket egymástól.
A dionflagellátáknak nevezett édesvízi páncélos moszatok
egyidejűleg táplálkoznak növényi és állati módon. Igen fürgén
mozognak a vízben, és apróbb moszatokat nyelnek el, amelyeket
belsejükben, mint valami gyomorban, megemésztenek. Emellett
azonban levélzöldet és barna festőanyagot is tartalmaznak,
amelynek segítségével ugyanúgy asszimilálnak, mint a növény.
A már teljesen növénnyé vált élőlények közül sokan nem
mondanak le később sem az állati jellegről, mégpedig nász idején. A
helyhez kötött moszat például ilyenkor újra mozog. Mint rajzó
spóra vagy magfonal ázalékállatka-szerűen él, ide-oda úszkál, új
megtelepülési helyet vagy élettársat keres, akivel egyesül.
Ha a növény a mocsárból való átmenet után szárazföldre lép,
„magával viszi” őstengerét. Gyökerei kiszivattyúzzák számára a
vizet a talajból. Az első szárazföldi növények valószínűleg
mohaszerűek voltak.
A mohanövényke egyformán képes ivartalanul vagy ivarosan
szaporodni. Egyes sejtcsoportjai lefűződnek, úgynevezett
rügytestecskék képződnek, amelyek leválnak, és új
mohanövényekké növekednek. Ez a fajta „vegetatív szaporodás”
előfordul ugyan alacsonyabb rendű állatok körében is, de a
növénylétformában egészen a virágos növényekig megmarad. A
mohanövényke egyidejű ivaros szaporodása azonban egészen
csodálatos szimbólumbeszédet mutat.



Női ivarszerve olyan, mint egy palack; belsejében rejlik a petesejt.
Ezenkívül ugyanazon vagy egy másik mohanövényen még
hímivarszervek is képződnek, belsejükben számos parányi
magfonállal, azaz hímivarsejttel.
Ezek dugóhúzószerűen csavarodottak, két ostoruk van, alapjában
véve azonban az emberi magfonalhoz hasonlóak. A hímivarsejtek
apró „állatkákként” rajzanak ki a növényből, és szanaszéjjel
kígyóznak. Életképességük egyetlen feltétele, hogy vízben legyenek,
ami a reggeli harmatban és esőben be is teljesedik. A „virágzó”
mohapárnán ilyenkor parányi magfonálkák bujkálnak ki-be, és
megtalálják a számukra kirendelt petesejtet. Néhány percre tehát
minden moha tökéletes állat. Élete két alakra különül: egy
növényire és egy állatira. Az állati megnyilvánulás a magfonalak és
peték képződésével kezdődik, és a termékenyítéssel végződik. A
mohanövény összes egyéb életműködése a növényi alakra esik.
A biológusok egy része ezt a jelenséget „nemzedékváltásnak”
nevezi. Mindez a harasztfélékben még szembetűnőbb.
A kettéágazó élet két végpontján a megtermékenyítésben
hangsúlyozza a természet a maga egységét és összetartozását.
Eredetük közös, és szaporodásukban is közösek maradtak. Diasz
teremtő konfliktusának ritmusát tükrözik.
A Biosz megfigyelői és tudósai sokat fáradoztak már azon, hogy az
állatot és a növényt pontosan megkülönböztessék egymástól. Noha
a szegfűt senki nem fogja állatnak, és az elefántot növénynek
tekinteni, még sincs egészen egyértelmű meghatározása a két
életformának. Mert e titok megfejtése, vagyis annak eldöntése, hogy
valójában mi a növény, és mi az állat, a metafizika és a mágikus
dimenziótan megvilágításában rejlik.
Mielőtt rátérnénk e jelenségek filozófiai megvilágítására, álljon itt
matematikai tételként a Biosz jelbeszédének egy fontos közlése,



amelynek végösszege éppoly világosan utal a láthatatlan „szervező
elvre”, mint a sejtmágia kísérleti bizonyítékai.
Ha gömbmoszatokkal telített vizet merítünk egy tányérkába, s
ennek felét keménypapírral fedjük le, majd az egészet napra
tesszük, csodálatos folyamatot figyelhetünk meg a mikroszkópon át.
A tányérban háromféle fényt találunk: a keménypapír alatt
egészen sötét a tér, a papíron kívül erősen megvilágított, ott pedig,
ahol a napfény egy darabon még benyúlik a lefedett vízrétegbe,
mérsékelt fényzóna uralkodik. A gömbmoszatok ott, a „mérsékelt
égöv” alatt gyülekeznek. A tányér minden tájékáról odaúsznak,
mint a kacsák a tóban, ha meglátják etetőjüket. E félhomályban
érzik jól magukat, ott merülnek fel és le, körbeúsznak, de a zónát
nem hagyják el. Minden gömbmoszatcsalád sok ezer sejtből áll;
harmincezret is megszámoltak már. Ez a sok ezer sejt gömb alakú
hálóba szövődik oly módon, hogy minden zöld sejt egy pár
nyúlványt bocsát ki magából. E nyúlványokkal fogózkodnak össze,
mint a körbetáncoló gyerekek. Minden sejtnek két mozgató karja
van, és ezek hajtják az egész hajót, amely zavartalan nyugalommal
halad, egyenletesen forogva saját tengelye körül.
A mérsékelt égöv zónájának eléréséhez az kell tehát, hogy egy-egy
gömbmoszatsejtcsalád bárkáját hatvanezer evező mozgassa előre. A
bárka tengerészei mind egyenlők. Nincs közöttük kormányos, és
nincs közöttük kapitány. Aki evezett már többedmagával, az tudja,
milyen pontosnak kell lennie a manővernek, nehogy az út fiaskóval
végződjék. Hát még ha nekünk is szíjakkal kellene korbácsolnunk a
vizet, mint ezeknek a gömbmoszatsejteknek. És ha harmincezer
tengerész két karjával csapkodná a vizet! A mozdulatoknak
tizedmásodperc pontossággal kell leperegniük, egyiknek sem
szabad megkésnie, a működésnek egyenletesnek kell lennie. A
sejteknek összehangoltabban kell dolgozniuk, mint egy menetelő



hadseregnek, mert különben a gömbmoszat sohasem jut el céljához.
Pedig eljut, méghozzá a legnagyobb precizitással.
„Hogyan képes erre a növény? – teszi fel a kérdést Raoul Francé,
aki a jelenséget megfigyelte. – Olyan titok ez, amelyet majd a
modern növénytudománynak kell megoldania.”
De még nem oldotta meg, saját területén legalábbis nem. Pedig
csak egyetlen analógia szükséges hozzá, egy új biomágikus
megállapítás, és kezünkbe kerül a kulcsa ennek is, ahogy a dél
afrikai biológus, Eugene Marais megtalálta a fehérhangya
rébuszának megfejtését. Persze csak részben. S olyanformán,
mintha a kibernetikus gép bonyolult számításokat végző
szerkezetében próbálnánk megtalálni e működések okát. Pedig az
ok a gépen kívül van; annak precíziós teljesítményei,
megnyilvánulása közben láthatatlanul. S ez a „láthatatlan ok” a
mérnök, aki az intelligens elvet a mechanizmusba beléhelyezte.
Marais a fehérhangya magas fejlettségű, központi célokat
pontosan kivitelező életformájának kulcsát a termeszkirálynőben
találta meg, amely a termeszek szimbiózisában a központi
irányítószervet, az agyat képviseli. Ezt a kitűnő intuícióval felismert
analógiát azután számtalan kísérlete igazolta.
Ha a termeszkirálynőt valami baleset érte, és központi,
elkülönített „tróntermében” eszméletlenné vált, a népes és messze
ágazó folyosólabirintus legtávolabbi pontján is hirtelen megbénult
az élet. A rend felbomlott, a folyamatosságot zilált zűrzavar váltotta
fel. Úgy, ahogy ez az emberi szervezettel történik ájulásnál, amikor
az agy súlyosan megsérül. Ha a királynő magához tért, a
termeszboly élete is a rendes kerékvágásba került. Ha elpusztult,
vele pusztult az egész boly is; szétzüllött, széthullott, mint halála
után az emberi test.
A kemény kérgű termeszvárak és az emberi szervezet közötti



párhuzam még számtalan más vonatkozásban is kiderült azután,
hogy a kulcsformula megszületett. A sebhegedés például pontos
azonosságot mutat a termeszvár külső kérgének belülről kifelé való
kijavításával. A dolgozó termeszeket ugyanúgy védik munka közben
a katonák kifelé tartott csápjaik láncával, ahogyan a sejtek osztják
meg egymás között a regeneráció munkáját az ember
szervezetében. Ez a képlet adja általában minden szimbiózis
értelmét, ha mégoly lazának tűnik is. Az intelligens szervező – már
az osztódással szaporodó, első sejttől kezdve az ősképet mind
teljesebben kifejező, háromsíkú modell létrehozásával
kísérletezett valamennyi létsík minden változatában. Médiumát, az
elasztikus matériát addig gyúrta, formálta, finomította különféle
tökéletlen előképekben, addig kísérletezett vele, amíg létrehozta az
emberi lényt, akinek intelligens agyán már nem kellett kívül
maradnia.



A Kozmikus Ember biotechnikája
Az a sejttársadalom, amely az emberben érte el legsikerültebb
formáját, a folyékony és kristályos, növényi és állati elemek mellett
jelentős többletet hordoz agyfelépítésében. Ez a többlet a mágikus
mentális rezgések felfogására és közvetítésére teszi képessé.
Az ember önálló, kozmikus lény az anyag e sűrű
halmazállapotában is. Organizmusa akkor is háromsíkú
mikrokozmosz, ha öntudata még nem terjed ki saját szervi
működései irányítására.
A természet biotechnikájában félreérthetetlen szimbólumbeszéd
mutat arra, hogy az emberi agy precíziós műszere kiindulása annak
a végső kísérletsornak, amely az emberi füllel nem felfogható
hangok, ibolyántúli színek, erővonalak, jelképek és analógiák hídján
keresztül visszakapcsolja az elhomályosult racionális szemlélet és
az anyagba zárt psziché energiáit a több kiterjedésű életformába.
Mert az emberi intellektus az a rejtélyes csomópont, amelyben a
teljes dimenzióuniverzum szellemi vezetékei összefutnak, s ott
bizonyos életre keltő gyakorlatok által üzembe helyezhetők.
Az ember első primitív találmányaitól a bonyolult kibernetikai
gépekig, minden eszköze e természetbe belevetült ideaformula
parancsát követi, utánozza és szolgálja. Mindennél világosabban
bizonyítja ezt a biotechnika és a technika azonossága; az a
közismert tény, hogy az ember semmi olyat nem talált fel eddig,
amit a Biosz műhelye évezredekkel előbb meg ne valósított volna.
Nincs olyan csodálatos technikai berendezés, tudományos
felfedezés, esztétikai forma vagy műalkotás, amelynek elvét ne a



természet adta volna oly módon, hogy az emberi intuíció saját benső
univerzumának tudattalan mélyzónáiból felszínre hozta előképüket,
noha egyes építményekről vagy praktikus megoldási formákról
esetleg csak évszázadok múlva derült ki, hogy analógiájuk pontos
kiegyensúlyozottsággal működik már a természet valamelyik
alakzatában.
Minden megvalósításnak ez a benső törvénye, amelyet az
intelligens agy követni kényszerül. Mert technikai felfedezései csak
akkor hibátlanok, akkor költözik beléjük élet, ha a természettel
összhangban azokat a módszereket alkalmazza, amelyeket a
„láthatatlan ideavetítő” korszakok alatt kikísérletezett saját
„laboratóriumában”.
A természet törvényei mindig igazak és mindig a legcélszerűbbek.
Minden életformából az optimumot hangolják ki, mivel az a
maximum jelenti annak lényegét. Folyamataikban,
kivitelezésükben mindig a befejezéshez vezető legrövidebb utat, a
„legkisebb ellenállás” irányát követik, amikor a nyugvó állapotban
lévő dolog nem fejt ki ellenállást, s optimális formája matematikai
értelmet ölt.
A folyamatok így teremtik meg saját technikai formájukat a
természetben. Lehűlés csak könnyen kihűlő felületeken történik.
Nyomás csak nyomáspontokon, feszültség csak feszültségi
vonalakon jelentkezik. A mozgás mozgásformákat teremt, s minden
energiafajta sajátos alakzatokban fejeződik ki.
Így alakult ki az összes életforma. Az élet minden funkciójának
egy bizonyos konstrukció felel meg. De az életnek mint
összehangolt, együttműködő egésznek megvan a maga
individualitása. Ez tükröződik a sejtek és a sejtcsaládok
bámulatosan összehangolt, leleményes, célratörő
„biotechnikájában”, a termeszboly szimbiózisában és a természet



többi intelligens működésében. Ami éppannyira – vagy éppoly
kevéssé – csodálatos, mint az emberi agy tudatos vagy vegetatív
idegrendszeren át közvetített parancsai szervi működései,
összehangolt mozgása, céltudatos cselekvései irányítására.
A különbség az, hogy az ember mint fizikai lény zárt, háromsíkú
koordináta, amelynek ökonómiájába az eszme is beépült. Kristály,
növény és állat az ideának csak egy-egy viszonylatát közvetíti, azt
fejezi ki, azt mintázza.
Csavarok, fogaskerekek, rugók, akkumulátorok, emelők,
szivattyúk, csigák, aerodinamikai, elektrofizikai és pszichotechnikai
részletmegoldások analógiái. Külön is remekül működnek, de csak
az ember szintézisében válnak azzá a legmagasabb rendű eszközzé,
amellyel a „feltaláló” betöltheti a háromdimenziós matérián messze
túlmutató célját.



Az állati formák univerzális értelme
Az egyiptomi filozófia szerint az állatok az ember tulajdonságainak
jelképei. Jó és rossz tulajdonságainak egyaránt. A sas magasan
szárnyaló intellektusát, értelmi becsvágyát, a bagoly tudásszomját, a
majom hiúságát ábrázolja. A vérengző vadállatok indulatait; a
hangyák és a méhek szorgalmát; a madarak érzelmi-pszichikai
törekvéseit; a macska mulandóságban gyökerező, elementáris
szépségszomját; a kutya kritika nélküli hűségét fejezi ki. A tehén és
a bika termékenységét; az elefánt kitartását; a szamár és az öszvér
makacsságát; a földtúró, vak rágcsálók anyagba vakult
monomániáját, a denevér éggel szembenállását, sötét zsenialitását
tükrözi vagy: hordozza. De követhetjük az állati létforma
szimbológiáját a tenger mélyére is, amelynek elektromos töltésű,
sokkarú, veszedelmes ragadozói a tudattalan mélyzónák romboló
ösztöneinek felelnek meg.
Az analógia több mint szellemes és meglepő: igaz. Mert az ember
a természetet átható és természet fölött uralkodó Logosz-forrással
való azonosságában minden más élettel összefügg. Ugyanaz a
szellem működik benne, mint ami az első sejtből kibontakoztatta az
életet.
Az állatok ezért valóban „fiatalabb testvéreink”, ahogy Szent
Ferenc mondta, s a „Határtalan Könyörület” szektája hirdeti
Indiában és Tibetben. Ennek az igen magas rendű filozófiának a
követői nemcsak az élet elölését kerülik – még a földre sem lépnek
rá óvatos vizsgálat nélkül, nehogy valami rovart eltapossanak –,
hanem a vadállatokat is megszelídítik azzal, hogy kioldanak



önmagukból minden vérengző hajlamot és minden félelmet. Nehéz,
érdekes praxis előzi meg e kísérleteket. Ha viszont ezzel a
képességgel születik valaki náluk, az a legmagasabb szellemi
rangfokozat biztos jele.
A rögzített, passzívan gyümölcsöző növényvilág, amely egy
gyökerű az állati létformával, vagy a kristályok élete egyképpen
közös eredetű az ember alkatával. Ennek bizonyítékai beépültek
embrionális fejlődése, sejtrendszere, csontalkata, nedvkeringése,
szervi működései, idegrendszere, lelki és szellemi élete
őstörténetébe.



Kozmikus törzsfejlődés
Az a folyamat, amelyet kozmikus törzsfejlődésnek nevezünk, úgy az
ásványvilágban, mint az élő szervezeteknél prekozmikus törvény.
Eszerint minden forma hosszú időn keresztül alakul ki, s uralma
évmilliókig tart. Amikor pedig a forma elavulttá válik, új,
tökéletesebb szerkezet kerül előtérbe. De a régi formán a születés
előtt, lerövidített tartalomban az új életforma lényeinek is keresztül
kell menniük. Ismeretes, hogy az embrió például az elődök biológiai
formáinak összes alakján áthalad.
W. Charon Hermetikus Kozmogóniája így fejti ki ezt a kérdést:
„Ha megfigyeljük, miképpen jöttek létre az elemek, anyagok,
hogyan lesz az ásványból növény, hol megy át a növény az
állatformákba, s milyen módon lesz az egyszerűbb állati
szervezetből magas fokon differenciálódott emberi test, akkor
minden fokozatban felfedezhetjük egy régmúlt világkorszak
uralkodó rendszerét.
A hermetikus tanok szerint volt olyan Világnap, amikor a lények
teste az egész korszakon át csak ritka, elektromos mezőkből állott.
Ekkor jöttek létre azok a bonyolult elektronformációk, amelyek a
későbbi, sűrűbb összetételű univerzum alapjait megvetették. Voltak
elektromos naprendszerek, elektromos planéták, elektromos
lények, amelyek ma emberszem előtt láthatatlanok lennének.
A második fokozat már kémiai állagok sűrűségére vonta össze az
elektromos közegeket.
A harmadik világkorszak ásványi intelligenciák szilárd és hosszú
életű birodalmát valósította meg.



A negyedik eón kilépett az ásványi merevség zárlatából, és a
megelőző létforma működését magában egyesítve, a színpompás,
illatos növényi kultúrák csodáit dobta felszínre. E korszak lényei
között helyüket változtató, táplálkozó, oszlással, egybeolvadással,
peték útján szaporodó virágok szerepelnek. E világ legmagasabb
létformája és ideája a virág. A napok és bolygók életmódja a
növények természetrajzát követi. A Kozmikus Elme ebben a
létstádiumban úgy gondolkozik, mint egy hatalmas, bonyolult, érző,
látó, isteni inspirációval telített virág.
Az ötödik eónban létrejöttek a magasabb rendű emlősállatok,
amelyek most már megállás nélkül fejlődtek az ember fokozatáig.
Minden korszak összefoglalja az előző korszak tapasztalati,
intellektuális és transzcendentális végkövetkeztetéseit, s az elmúlt
Világnap ideológiai értékei veszteség nélkül mennek át a következő
eónba. Az anyag csiszoltabbá lesz, az ideák is hajlékonyabbak.
A fejlődés vonala most már a láthatatlan világokban is
folytatódik, és a Kozmikus Kör az Isteni Szférák kapujában zárul be
az emberi értelem előtt.”
Az a létfolyamat tehát, amelynek sűrűbb halmazállapotát
különféle formákban szemléljük ma, nem egyéb, mint a teremtő
gondolatformákból megvalósuló eszmék anyagban való
kibontakozása. Ez a hatalmas involúciós és evolúciós létkör a
magasságból alámerülő, és a mélységből új következményekkel
magasba emelkedő Szellem hatalmas tapasztalati spirálja.



Az életformák szimbológiája
Mielőtt rátérnénk Diasz küzdelmének különféle létsíkokon való
további elemzésére, ki kell fejtenünk a hermetikus szimbológia
néhány alaptörvényét, amelyek a dinamikus vagy statikus létábrák
mindegyikénél azonos dolgot jelentenek.
A szimbológia megvilágítására még több szempontból
visszatérünk, mivel a jelképolvasás nemcsak az egész jelenségvilág
és saját létünk értelmének megismeréséhez segít hozzá, hanem
minden hiány, gyengeség, torzulás és kór arkánumát is kezünkbe
adja. Ez azonban későbbi kérdés.
Itt most csak annyi álljon Hermész Királyi Művészetének e
legnagyobb tudományáról, amennyi megkönnyíti az alapvető
formulák és irányvonalak értelmezését.
Az ember legelső közlési módja, világnyelve a „mágikus kép” volt.
Áloméletének kifejezési formája ma is a szimbólumnyelv.
Álomasszociációi egy másfajta, pszichikai központú logika
törvényét követik. S ez ugyanaz a törvény, mint amit a természet
mutat be elvont ideái anyagi közegben való leképezésénél.
Életformánknak ugyanis a szimbolikus kifejezési forma az
optimuma, a megvalósítás legrövidebb útjaként. A mágikus
képformákhoz kötött energiának olyan megközelítési módját
mutatja, amellyel az nem szegül szembe. A szimbolikus módszerek
a legkisebb ellenállás irányában hatolnak el minden dolog
lényegéhez, „titkos nevéhez”.
A fogalmi nyelv szofizmái, dialektikája, szellemi „tapogató”
módszere legfeljebb bizonyos részletek, felületek tudomásulvételét



teszik lehetővé. Az igazi, átfogó összefüggések rejtve maradnak
előtte, mint a buddhista mese vak tudósai előtt az elefánt lényege. A
tudósok a nagy állat különböző részeihez állva az elefántot hol fül-,
hol agyar-, hol ormányszerűnek jelentették ki, ahogy tapogató ujjaik
kirajzoltak előttük egy-egy részletformát. Ahhoz azonban, hogy az
elefánt valódi mibenlétéről fogalmuk legyen, látniuk kellett volna.
A különbség pontosan ennyi a fogalmi nyelv, a racionális
szemlélet és a több kiterjedésű látás között, amely minden
életjelenségben az idea-jelbeszédet olvassa el.
Hermész Könyvének avatott olvasóját nem lehet durván
félrevezető vagy betegesen zavaros állításokkal tévútra vinni. Egy
tölgyfa sohasem álcázza magát orchideának, és egy patkány hiába
próbálkozna gazellának feltűnni. A farkas, a hiéna, a krokodil, a
cápa nem rejtheti el szörnyű fogsorát, a keselyű ragadozó karmait, a
vulkán félelmetesen izzó, dübörgő láváját, a felhő viharos
nedvességtartalmát, és a tenger haragvó hullámait.
A fogalmi nyelv viszont sok ilyenfajta leplezésre ad alkalmat
megfelelő fogalmazással, hazugságok szuggesztiójával. Az emberek
rendszerint álruhaként viselik szavaikat. Elrejtőznek mögöttük
ahelyett, hogy valódi lényük megnyilatkozhatna bennük.
Fogalmaikban nem az tükröződik, amik, hanem amivé lenni
szeretnének, vagy – s ez a gyakoribb – aminek teljesen híjával
vannak. De a tudatos szélhámosságtól az öndíszítő, önáltató, a
benső szörnyeteggé vált jellem titkait rejtegető szavakig
reménytelen zsákutcába vezet mindegyik, amíg az ember
valamilyen formában vissza nem talál az igazi diagnózist és
gyógymódot rejtő jelképolvasáshoz.
A modern tudomány számtalan ágazata részben úton van,
részben már visszakanyarodott a „mágikus szimbólumalgebra”
jelbeszédéhez. Az álmokat fejtő mélypszichológia, a betegségek



pszichoszomatikus hátterét kutató orvostudomány, a bioklimatika,
a típuselméletek és karakterológiák éppúgy szimbólumokat
értelmeznek és használnak fel, mint a biológia, a magasabb
matematika, az atom- és asztrofizika, az aerodinamika vagy a
kibernetika.
A hermetikus szimbológia szerint minden élő ábra, formát öltött
energiakompozitum a benne megnyilatkozó erő irányvonalának
szimmetriája vagy aszimmetriája által közli saját lényegét.
Ezek az alaptörvények kivétel nélkül minden életjelenségre,
szerves és szervetlen formára, elemi erejű természeti működésre
egyformán érvényesek. Ezekre épülnek a régészeti kutatások, a
karakterológiák, az orvostudomány diagnózisa, az atomfizikai,
energetikai és kozmikus jelenségek hiteles értékelései.
Mert minél inkább eltérnek tőle a gyakorlati tudományok, annál
inkább szaporodnak fiaskóik és tévedéseik. És minél inkább
megközelítik az ősi mértéket, annál nagyobb felfedezések, általános
érvényű gyakorlati eredmények birtokába jutnak.
A hermetika első ősábrája, a mindenre rávetülő alapmérték a
kereszt a négyzetben, amely a térelosztás rendszerét ábrázolja:
A négyzet a térbe zárult időt, minden formaöltés színhelyét; a
kereszt az ősanyag és az idea energiáinak egymást keresztező
erővonalát mutatja. Minden jelenség, ami a négyzet felső zónájában
helyezkedik el, annak a formának a szellemi természetére
tartalmaz közléseket. A bal oldali a rejtett, benső ego és a múlt
zónája, a jobb oldali a jövőbe igyekvő, aktív cselekvőerőé. Az alsó
zóna a mélytudat: az ösztönök és ingerek alvilága.



A világba lépő teremtő energiák a kereszt metszőpontján, a
pontban robbannak ki. A pont a létbe lépés kapuja. Ennek az
ősfeszültségnek a láthatatlan központját tükrözi a megnyilvánult
élet minden alapépítménye az atommagtól a sejtig és a növényi
csírákig.
A pont tartalmazza a kibontakozó univerzum minden potenciáját
úgy, ahogy a kromoszómák, a gének, az atomrészecskék rejtik a
„szervező elvet”, amely az általuk megtermékenyített közegből
mindig annak az elvnek megfelelő, élő ábrát formál ki.
A pontból elindult energiák már erővonalábrák, s aszerint
alakulnak, hogy érvényesülésük ellenállásba ütközik-e, vagy
zavartalan. A zavartalan terjedés hullámvonala a „lélegző”
természet szívlüktetésének méltóságteljes üteme:
Ez a kígyóvonal tükrözi a nyugalmasan elfekvő vizek
hullámjátékát, a Nap és az évszakok, a Hold, a Nap és egyéb
bolygóhatások váltakozását, így hullámzanak a születés, a
növekedés, a gyümölcsözés, a hervadás és a láthatatlanból
láthatóba lépő energiarezgések. Formát öltenek, kibontakoznak,
azután újra lehanyatlanak; visszaömlenek a láthatatlanba. A fizikai
sík hullámvölgye hullámheggyé tornyosul a Tükörvilágban. Ami itt
apály, a láthatatlan síkon dagállyá válik.
Az egyenes vonal:
Nagyfeszültségű, erős dinamizmussal telt erővonal, amely töltését
a legrövidebb úton juttatja célba. Mágikus energiatendencia. Ha a
felső, mentális térzónában jelenik meg, olyan teremtő aktus
érvényesülését jelenti, amely a teret és időt átmetszve valósítja meg



formuláját.
A cikcakk-, vagyis tört vonal:
Egy irány erőszakos érvényesítését mutatja, amely ellenhatások
között küzdi ki haladását célja felé.
Árkádos vonal:
A védekező, zárkózó, rejtőző érzékenység vagy titkolózó
elhallgatás ábrája.
A füzéres erővonal:
A nyíltság, a befogadóképes, kapcsolatokat kereső hívás
tendenciája, de a kiszolgáltatott, hiszékeny erőtlenségé is.
A körré zárult vonal:
A terhes méh, a pillangót érlelő gubó, a teljessé zárult tapasztalati
kör, a végtelenség, az önnön farkába harapó kígyó ábrája, amely a
szüntelen visszatérés, ismétlődés jelbeszédével utal az örökkévaló
élet áradására.
Ez a kör az önkéntes klauzúra, az élethordozó zárlat ábrája is,
amelynek alkimistatégelyében a Príma Matéria Opus Magnummá, a
Szellem megváltó Nagy Művévé alakul át.
A kör azonban a szüntelenül mozgó energiák kiterjedései között
nem fut vissza önmagába, hanem spirálmozgásba kezd. S aszerint,
hogy mélység vagy magasság felé fordít erőket, jobb sodrású,



centripetális:
vagy bal sodrású, centrifugális irányú:
A spirál a mikro- és makrovilág valamennyi síkján ott lüktet, a
spirálködökből kialakuló élet szülőméheitől a mikrovilág
dugóhúzószerűen csavarodó hímivarsejtjéig. A jobb sodrású spirál
anyagot sűrít, saját centruma felé vonja össze az energiákat. A
centripetális spirál ezért az anyagba merülő kötés ábrája.
A bal sodrású spirál szétszórja a centrumban összesűrűsödött
energiákat. A centrifugális spirál ezért a létoldás, a felszabadulás
jelképe.
A kereszt:
Hermetikus értelmezése így hangzik: ahol két ellentétes erővonal
metszi egymást, ott körforgás támad. Ez az örvény szüli a sűrű
anyagot. Ha a körforgás jobb sodrású anyagnemző iránya
megváltozik, bal sodrásúvá alakul át, akkor ez a spirálmozgás
felbontja a matériát.



A kereszt nemcsak az emberi szellem történetének, hanem a
természetnek is egyik legősibb ábrája, amelyet csaknem minden
precíziós eszközébe beépített és felhasznált igen sok biotechnikai
megoldásában. A kereszt első ősképe, megjelenési formája a látható
világmindenségben a pontból kirobbanó fénykereszt.
Mint mágikus jelkép a kereszt a megsemmisítés, az áldozat, a
misztikus átlényegülés szimbóluma. Ebben a messianisztikus
folyamatban a keresztre feszített korpusz, a mulandó anyag rózsává
alakul át. A rózsa a keleti filozófia lótuszának felel meg, amelynek
gyökerei a mélységbe kapaszkodnak, szára az „ősvízen” hatol
keresztül, sokszirmú virága a víz felszínén tárul az ég felé, és a
szirmai közepén ragyogó harmatékkő a „drágakő a
lótuszkehelyben”: az AUM (OM), a világ hármas egységének, az
Önvalónak a kinyilatkoztatása. Ezt a mantrát ismétlik a keleti
teogónia gyakorlatozó neofitái, mesterei: jógik, mágusok és a tibeti
fennsík barlangjaiban meditáló remeték.
A felfelé mutató háromszög:
A piramisábra, amelybe az egyiptomi filozófia minden
megismert, titkos természettörvényt, ritmust és számot beépített. A
teljes beavatás, a teremtő tűz, a védelem, az Istenség, a Kozmikus
Templom ideájának képlete, amelyben a szellem kapcsolatot teremt
lététnek forrásával. Ezt a Szentélyt lényegében nem kívül, hanem
belül kell felépíteni, az ember hármas organizmusában. Ezért a
felfelé mutató háromszög a meditáló ember analógiája is.
A lefelé mutató háromszög:



A sátánelv ábrája, s mint ilyen minden sűrűsödés, megmerevedés
és elsötétülés jelképe. Az égi erők antitézise. Kereszttel jelölve a föld
képlete:
Ez az anyagtól leigázott szellem az „örvényben” megsűrűsödött
matéria terhelésével, ugyanakkor a szellem kereszten átvezető
megváltását is ábrázolja. Mert a sátánelv olyan véglet, amely a
benne rejlő szenvedés átalakító hőenergiájával kirobbantja saját
ellentétét. A világosság a sötétségből születik. A sötétség a
világosságból vetül a mélységbe, s e két ikererő egymásra
támaszkodó, egymást kiegészítő elemként zárul világtégellyé: az
átlényegülés szárnynövelő gubójává.
A hatágú csillag:
A magasabb és alacsonyabb világok egymásban nyugvó
egyensúlyát, kölcsönhatását fejezi ki.
Az ötágú csillag:



Felfelé mutató csúccsal a Kozmikus Ember, Adam Kadmon
képlete. A mágikus erőegyensúly, koncentráció és megvalósítás
szimbóluma. Lefelé mutató csúccsal:
Bakfej, Sátánfej, a fekete mágia, a romboló irányban érvényesülő
teremtő erő képlete.
A négyzet, a kvadrát:
A kényszerű fogság, börtön, zárlat, a beteljesedő törvény, a karma
és a determinált anyag jele.
A hármas kör:
Az ember hármas organizmusának, testének, lelkének,
szellemének és a jelenségek mindhárom síkjában kiterjedő létének
szimbóluma.
A két egymásba kapcsolódó kör:
A dualitás, a szövetség, minden élő kapcsolat s a világot nemző



fenntartó kettősség ábrája.
Az egymásba kapcsolódó hármas kör:
A fizikai, asztrális és mentális régiók egymást átható
együttműködésének szimbóluma. Minden hármasság: a pozitív,
negatív, semleges, az akarat, érzelem, értelem, a nem egymás ellen,
hanem egymással szövetséges, egyensúlyban cselekvő energiák
formulája.
A kerék:
A hindu szvasztika a lét tüzes körforgását, a „négy körbefutó
lábat”, a halál labirintusában bolyongó halandó lények
elvakultságát ábrázolja. Bal sodrású ábrája az útvesztő és a
kataklizma jele:
Az egyiptomi tau:
Az Út jelképe. Egyiptom és Káldea legrégebbi emlékei között is
megtalálható. A vízszintes vonal az eget, a függőleges az ég



kapcsolatát mutatja a földdel. Ezt a jelet rakták a halottak
múmiamaszkja alá Egyiptomban, hogy az eltávozó lélek megtalálja
a magasabb régiók felé vezető utat.
Az egyiptomi kereszt, az ankh:
A Nílus termékenyítő áradását szabályozó varázsjelkép, ezért
Nílus-kulcsnak is nevezik. Ízisz, a Nagy Anya, a gyümölcsözés, a
periodicitás istennője tartja bal kezében. Akárhol tűnik fel,
mindenütt az életet, a megújulást és a kibontakozást jelenti.
Egyiptomi sírfeliratokon a lélekmadár tartja csőrében, és felrepül
vele, tehát a halott feltámadását mutatja.
Az erővonalak energiatöltésük szerint hullámzanak, fölényes
erővel rohamoznak, kezdeményező lendülettel fölfelé csapódnak,
vagy ernyedten lehanyatlanak, ha a bennük lévő áram elgyengül.
Színeik és hangjuk ingadozása is erőállapotuk, súlypontjuk
árulója. Csüggedt, depressziós kedélyű, legyengült ember írásának
erővonalai éppúgy lefelé tántorodnak, szóvégződései a mélységbe
zuhannak, ahogy érzései, gondolatai és fizikai közérzete irányítják.
Betűinek nyomása éppoly halvány, szakadozott, mint arcszíne vagy
kihagyó lélegzete. Dinamikus, ötletes, tervekkel teli ember
írásvonalainak medrében egészséges, egyenletes nyomással áramlik
az energia.
A lefelé haladó irányvonalak tehát mindig hanyatlást, a felfelé
lendülő erővonalak kezdeményező, életörömmel telített áramot,
egyenletes haladást, szívós kitartást jelentenek. A magasságból
középre visszakényszerített vonalvezetés az irrealitás felé törő



fantázia fegyelmezési törekvéseit, a mélységből középszintre magát
felküzdő tendencia a lelki egyensúly helyreállításának szándékát
mutatja.
A természet színmágiájának csalhatatlan varázslatait, a klorofill
tápláló zöldjét, a fiatal öröm piros árnyalatait, az ég kékjének hűvös,
kontemplatív békességét és a napfény narancsvöröstől
pasztellsárgáig terjedő, kreatív színskáláját ma már az
orvostudomány is bekapcsolta diagnosztikájába és terápiájába. A
pszichológusok csaknem úgy élnek vele, mint egykor a káldeai vagy
egyiptomi mágus-orvosok.
Minden karakterológia e mérték szerint elemzi tárgyait: az
egészséges alapformák harmóniájától való eltérések szerint állítja
fel képleteit. Pszichotechnikai vizsgálatoknál a páciens
intelligenciáját s főleg képzelőerejének formanívóját különféle
próbáknak vetik alá. Szétnyomott tintafoltból keletkezett ábrát kell
értelmes alakzattá kiegészítenie (Rorschach), fát kell rajzolnia,
amelynek súlypontja, állapota, tendenciái elárulják saját magához
és a világhoz való viszonyát stb.
Kétségtelen, hogy a jó képzelőerő a felhőkből csodálatos
alakzatokat, hatalmas jelenetkompozíciókat fejt ki. A falak penészes
foltjaiban, a bútorok erezetében, a fák alakjában és ágazatában a
legkülönfélébb élő ábrákat látja, mert e formák minden közegben
benne szunnyadnak. Közös ősmintájuk számlálhatatlan tükörben,
fényesebb vagy homályosabb felületen tükröződik, megmutatkozik
és elrejtőzik; de valamennyiben ugyanaz a „rendező elv” ismerhető
fel.
Bizonyos szervetlen kémiai anyagok egy pohár vízben oldva
pontosan kialakítják a szerves növényi élet burjánzó, színes
őseredetijét.
Akárhol jelenik is meg egy erővonal-kompozitum; az égbolt



kozmikus vetítővásznán vagy a mikrovilágban, a földön, a
kristályok tömör, zárt síkjaiban, éleiben és csúcsaiban, a növények
sok százezer variációjában, a tenger rejtélyes nyüzsgésében, a
rovarvilág támadó-védekező szerelmi harcaiban, az állatfajok
groteszk, félelmetesen vad vagy szánandóan szép formái között,
mindenütt ugyanaz az alapideál érvényesül és variálódik általa.
Az írás dárdaszerű végvonalai ugyanazt fejezik ki, mint a pusztító
néptörzsek fegyvere és a rovarok fullánkja. Az írás felső zónájának
madárszárnyszerűen felröppenő ékezetei ugyanazt a tartalmat
rejtik, mint az égen csapongó madarak, a repülőgépek és a rakéták.
Ugyanazt a lényeget ábrázolják az írás horgai, kampói, az ember
kapzsin begörbülő ujjvégei, fogazata, orrformája, testalkatának és
mozdulatainak ragadozó jellege, mint az állatok támadó,
zsákmányra lecsapó karma, csőre vagy egyes növények
kísértetiesen ragadozószerű megnyilvánulásai.
S az emberi fegyverzet szúró, vágó, feldaraboló eszközeinek
analógiáit éppúgy megtaláljuk a kardhal, a sündisznó, a madár
testébe építve hegyes csőr formájában, s az akác vagy rózsa
töviseiben, ahogy elektrotechnikájának legrafináltabb találmányai
ott élnek a tengermély sötétjében számtalan élőlény biotechnikai
felszereléseként, de az emberi megoldásnál jóval tökéletesebb
formában.



A kör mágiája
A természet-pantomim alapábrái olyan világosan mutatkoznak meg
néha a növények és állatok viselkedésében, hogy megfigyelőiket
ámulatra késztetik. A kör mágiájának plasztikus megjelenítésére
álljon itt néhány példa.
A rovarvilág egyik legrejtélyesebb és legintelligensebb „körállata”
a pók. Szétsugárzó lábai, fonalkibocsátó, kerek, rejtett energiáktól
duzzadó teste valamilyen sötét, mélybe vetített módon analóg
magával a napkoronggal, noha a pók a maga létformájában ravasz
és könyörtelen útonálló. A „napábra” magas fokozatában a
póklábak szétáradó erősugárzássá válnak, a kibocsátott energiaszál
a napközpont uralmi területét átszövő fényhálóvá alakul.
A hím pók titokzatos szerelmi életének egyik különös sajátossága,
hogy „táncol” a nősténynek. E félelem, vágy és borzadás
feszültségétől lüktető mozgás olyan szuggesztív; megszállott
fanatizmusában épp annyira ijesztő, mint a dervisek tánca,
amelynek eszeveszett forgása habzó szájú önkívülettel végződik,
míg a legtöbb pók esetében „szerelmi halál” követi a falánk nőstény
ölelésében.
A gyengébb pókhím úgy hátrál meg „rangban” erősebb,
magasabb társa elől, hogy két mellső lábát felemeli, és hátrafelé
kitér előle. Ha ezt a gesztust elmulasztja, verekedésre kerül sor.
Mielőtt a pók támad, egy szállal odaerősíti magát valahová. A szál
vastagsága mindig megfelel az áldozat erejének és nagyságának.
Mert miután a hátára veti magát, és mérgező harapást ejt rajta,
gyakran hosszú ideig keringenek így körbe-körbe a rögzített szálon,



amíg az áldozat elgyengül.
A búvárpók nősténye és hímje külön-külön tökéletes kis
búvárharangot épít magának a víz alatt fészekül. A hím mindig a
nőstény közvetlen szomszédságában alkotja meg a maga kis
lombikját, de mutatkozni sem mer addig, amíg a szerelmi ösztön fel
nem támad párjában. Akkor áttöri a közfalakat, és egyesíti a két
„kört”, a dualitás ősi formuláját:
A bogarak közé tartozó galacsinhajtó és temetőbogarak hímje
nősténye együtt munkálkodnak jövendőbeli családjuk
életfeltételeinek megteremtésén. Közösen formálják a golyót, amely
táplálékul fog szolgálni a lárváknak, és kettős erőfeszítéssel görgetik
rendeltetési helyére.
A madarak, amelyek a „szárnyas elv” magasabb rendű kifejezési
formái, mint a rovarok, szokásaikban, viselkedésükben szintén
kirajzolják a „varázskört”.
A madarak szerelmi harcai kifinomultabbak „alvilági testvéreik”,
a szárnyas rovarok nemi szokásainál. E nívókülönbség szervezetük
több pszichikai energiát magába záró, teljesebb klauzúrájából ered.
A madarak a Szellem művének haladottabb stádiumát, kísérleteinek
egészen más irányú elágazását ábrázolják, mint a laza sejtekként a
láthatatlan össztudat parancsait mechanikusan kivitelező rovarok.
Egy brazíliai tyúkfajtánál a szerelmi időszakban a nőstények kört
alkotnak, mint valami mutatványra váró közönség a cirkuszporond
körül. A kör közepén begyesen lépkednek a hímek, csillogó
tollazatukat mutogatják, és kelletik magukat.
Észak-Amerika fajdkakasainak, a prérifajdoknak a csábítási
harcai szabályszerű táncok. De ezek a madarak nemcsak akkor



keringenek húszan-harmincan összegyűlve, ha a nőstények látják,
hanem olyankor is, amikor azok költenek, s anyai kötelességeik
veszik igénybe őket. A hím fajdok ilyenkor kiterjesztett szárnnyal,
zárt lábbal ugrálnak ide-oda, s végül páronként kerengeni
kezdenek. Partnerüket váltogatva hosszú ideig járják rejtélyes
„kontratáncukat”, s annyira elmerülnek benne, hogy közben akárki
könnyen megközelítheti őket.
Ismeretes a gombafajták körformában rendezett növekedésének
rejtélye, amelyet a népnyelv „boszorkánykörnek” nevez. Ebben a
jelenségben is ugyanaz az energetikai dinamizmus mutatkozik meg,
mint ami a vízbe dobott kő körül egyre szélesedő gyűrűzéssel
reagálja le a sűrű anyag és a folyékony elem ütközésének rezgését.
A különbség csak az, hogy a növény inkább időben mozog, mint
térben; de éppúgy mozog, akár az állat vagy az ember, s ugyanolyan
érpályákat utazik be azonos indíttatások és tartalmak alapján.
A rugósan körbekanyarodó, kapaszkodó növényi kacsok, indák,
ütköző rügyek, csavarodva kibomló levelek, a fényszomj és szerelmi
hevület mámorában szétterülő virágszirmok, a rovarfogó Vénusz
légycsapója, amely érző sörtéinek érintésére levélkarjait
összecsapja, s a peremén lévő sugarak kézujjakként kulcsolódnak
össze – egytől egyig a mozgás, mégpedig a „körmozgás” ábrái, akkor
is, ha ez a dinamizmus lényegesen más természetű, mint az
állatoké. A növény csak kezdeti fokozatában egyenlő az állattal.
A rajzó moszat ugyanazokkal az eszközökkel mozog, mint a
kerekes féreg, a csiga és a kagyló csillós álcája, sőt mint az ember
ondószála. Mozgatható fonalakat, csillókat, ostorokat nyújt ki, s
ezekkel kergeti „örvénybe” a vizet úgy, hogy az elhajított
parittyaként magával sodorja.
De vajon miféle erővel hajtja apró mechanizmusát? Hiszen
nincsenek izmai, éppúgy, ahogy a véglénynek és az ondószálnak



sincs.
„Felfoghatatlan erő az, amelynek segítségével úsznak; ez az erő
magában az élő anyagban (?) székel, és máig sem tudjuk
megmagyarázni” – mondja Raoul Francé. Mert hiszen a természet
birodalmának egy másik fazettájában idegműködés nélkül nincs
izomműködés. Ha egy idegáram kialszik, megbénulunk. Ezért
tartozik minden egyes izomhoz egy idegfonal. Az agyban, vagy ahol
nincs agy, az idegsejtekben impulzus keletkezik, az végigömlik az
idegpályákon, s amikor eléri az izmot, az összehúzódik. De mi
okozza a növényben ezt az összehúzódást?
A növényalkotó „rendező elv” csodálatosan finom és különös
megoldást talált kísérleti „médiuma” mozgásának biztosítására. A
sejtszaporodás, -növekedés képességét használta fel rá. Azt, amit az
ember technikai géniusza mindmáig nem tudott megvalósítani
építőművészetében, a növény legfeljebb 12 óra leforgása alatt
„céltudatos növekedéssel” hibátlanul véghezviszi. Körülnövi a
sarkot; spirális vonalban nő, növekedéssel nyúl támasz után,
vándorol a földön, hajtásait, szárait, gyökereit, kacsait kéz és láb
módjára használja. A tekergőző növények kacsai, a bab, a komló
vagy a hajnalka hajtáscsúcsa köröző, kereső mozgást végez,
végtelen kecsességgel kering, táncol. Ezzel a mozgással keresi meg
támaszát, s ezzel fonja be, öleli körül a kör és kozmikus spirál örök
jelbeszédét ismételve, amelynek filozófiai értelmét a földön a
szellem legfinomabb műszere, az emberi agy találta meg a
világegyetem csillagászati csodái és a mikrovilág analógiái fölött
meditálva.
Ebből a nagy kontemplációból születtek a hermetikus
szimbólumkulcsok, a háromértelmű hieroglifák mágikus képei, és
különféle ősvallások egymással egylényegű kinyilatkoztatásai.
A körnek ezt az egyetemes léttörvényét így definiálja a modern



hermetikus filozófia: „Ahol körforgás, spirál keletkezik, ott erők
szűrődnek be a láthatatlan világból.” (W. Charon)
„A menny jóserejű jele ismétlődik a földön.
A föld jóserejű jele ismétlődik a mennyben”
– formálja ki egy régi ékfelirat a saját farkába harapó kígyó, az
égitestek, csillagpályák, spirálködök, tejútrendszerek, atom- és
sejtkonstrukciók szellemi ősábráját.



Fényszálakra fűzött élet
A növények a fény gyermekei; életszükségletük a fény, bár a túl sok
fényben éppúgy elsenyvednek, mint fény nélkül.
Az élet általában a középút mérsékletét kedveli. A növények
viselkedésének, „rítusainak” a fajfenntartás impulzusain túli,
legvilágosabb jelbeszéde titokzatos fonálként csillantja meg a fény
sugárszálait, amelyek abszolút hatalommal mozgatják „felfűzött
bábjaikat”.
A növények heliotropizmusa (fényszomja) a természet
ugyanolyan tökéletes biotechnikai megoldása, mint amivel az egész
formavilágot láthatatlan célja felé mozgatja: a legkisebb ellenállás
irányába. Anélkül, hogy az élőlények hosszú sora sejtené: mialatt
saját szükségleteit követi, magasabb létsíkok számára teremt
életfeltételeket, üzemanyagot és az élet lényegét érintő
tapasztalatesszenciákat.
A látás minden élőlény elsődleges tulajdonsága, „létnappalban”
való felébredésének ősi mozzanata. E „fényérzékenysége” egyik oka
e létformában való jelenlétének. A fényérzékenység mentális
értelemben a Szellem teremtő örömének mágikus ragyogása.
E mágikus, láthatatlan napcentrum felé fordul valamennyi a
fényből életet alkotó és bonyolult folyamatokon át a Logoszba
visszaömlesztő teremtmény, akinek minden sejtje titkos fénytükröt,
leleményes fénybeszívó és -vetítő mechanizmust rejt.
Az összetett szemen kívül például úgyszólván valamennyi
ízeltlábú állat homlokán megtaláljuk a még sokkal egyszerűbb
pontszemet. Az ilyen pontszem lényegében véve nem egyéb, mint



lencsévé vastagodott külső bőr, alatta fényérző sejtekkel.
A legbonyolultabb szem lényege is az élő anyag
fényérzékenységén alapul.
A növény a világosságon asszimilál, megköti a szén-dioxidot, és
oxigént bocsát ki, az állat és az ember lélegzésének e fontos elemét.
Hogy milyen pontosan irányulnak a növények a fény felé, azt a
következő, szinte megdöbbentő példa illusztrálja.
Egy Philobolus crystallinus nevű kis gombafajta, amely ló- vagy
tehéntrágyán nő, valóságos céllövő zsenialitást árul el, ha
megteremtjük hozzá a körülményeket. Ezt a gombát ugyanis némi
előkészítés után rá lehet bírni arra, hogy lövöldözni kezdjen a fény
felé.
Nyirkos trágyahalmot rétegezünk ferdén egy sötétkamra
belsejében, hogy a „lövészek” kénytelenek legyenek majd
különböző irányból lőni. A kamra egyetlen kicsiny, beüvegezett
nyíláson át kapja a fényt.
Nemsokára számos kicsi spóratok nő ki a szemétből, és fejüket
valamennyien a fény felé irányítják. Az érett gombák feje egy-egy
fekete sapkában végződik, amely alatt tele van a fejecske apró
spórával. A gomba egyszer csak nagy erővel lelöki, mintegy ellövi
ezt a sapkát, és a fény irányába fecskendezi a spórákat.
A kis fekete sapkák a sötétkamra apró ablakán tapadnak meg.
Alig egy-két lövés talál csak mellé.
Van azonban negatív fototropizmus (fényérzékenység) is.
A kapaszkodó gyökerek, a kacsok elfordulnak a fénytől, a sötétség
felé nőnek; mert így jobban megtalálják a támasztékul szolgáló falat
vagy alapot. Emlékezzünk a mágikus axiómára: „Minden erőnek
szüksége van az ellentétére, hogy rátámaszkodva kifejthesse
lényegét.” Micsoda zsenialitás él tehát ezekben a kacsokban és
gyökerekben, hogy ilyen tévedés nélkül alkalmazzák ezt az elvet?



Mert hiszen véletlenül sem fordul elő, hogy a szár törekednék
függőlegesen lefelé és a gyökér fölfelé.
A szár elve mindig felfelé irányul, a gyökér pedig lefelé.
Bámulatos intelligenciájának dicsérete köteteket tölt meg. Tudjuk,
hogy az általános tapintáson, tapogatáson kívül helyzetét is megérzi
és felismeri. Tudjuk, hogy sejtjei osztódásával segít magán, s ha nem
is képes velük olyanformán nyúlkálni, mint az állat a mancsaival,
szájával, csápjaival, ormányával vagy csőrével, mégis eljut arra a
helyre, ahová az állat nyúlt volna. Sejtjei mindig a megkívánt
irányba s olyan gyorsan osztódnak, hogy gyökércsúcsát követve
például odaérkezik a vízhez. Odaérkezik akkor is, ha valami közben
kilendíti irányából. Az akadályt gondosan megkerüli, és
energikusan, céltudatosan tör tovább. Menetelésének irányát a
gyökércsúcs szabja meg.
A gyökércsúcs a „vezénylőtiszt”. Benne kellene összpontosulnia
tehát a gyökér valamennyi képességének.
A gyökércsúcsot kitüntetett helyzete miatt úgynevezett
„gyökérsüveg” védi, amely úgy veszi körül, mint kesztyű az ujjat. A
mikroszkóp azonban elárulja, hogy sem a gyökércsúcsban, sem a
gyökérsüvegben nyoma sincs semmiféle különleges érzékszervnek.
A gyökérnek ez a süvege egyszerű sejtszövet, amely a hegyén és
csúcsán egyre kopik, és a kopást az utána növő sejtek pótolják.
Hiába keresünk benne ideget, tapintó testecskét vagy a rákokéhoz
hasonló egyensúlyozó szervet. Mindezek nélkül mégis kivitelezi
valamennyi találékony, intelligens, statikai, energetikai, biológiai és
kémiai számításokat igénylő akcióját. Hogyan? És miért?
Ugyanúgy és ugyanazért, amiért a protoplazma folyékony,
elasztikus és amőbaszerű. Amiért a sejtnek, mielőtt specializálódna,
minden forma felöltésének képességével rendelkeznie kell. Ha a sejt
átmeneti nyugvásba kerül, visszatér minden forma ősformájához, a



gömbhöz. A gömbformában a belső és külső nyomás tökéletesen
kiegyenlítődik, és egymást kiegyensúlyozza. A gömbforma a
legparányibb erőmérték ideálját valósítja meg.
Ezért minden dolog benső feszültségeit csak akkor reagálhatja le,
ha eléri a gömbformát. Ez éppúgy vonatkozik a bolygókra,
naprendszerekre, mint a Földre, mindenfajta anyagra, amely
emberkéznek köszönheti formáját, vagy a parányi, földben rejtőző
életcsírára.
A természetben minden forma megmerevedett mozgás; és
minden alakzat szükségszerűség.
Ahol feszültség és nyomás azonos feladatot kell hogy betöltsön,
ott azonos kristályformák jönnek létre.
Minden, aminek húzás, feszülés, állati erőkifejtés a szerepe,
szükségszerűen szalag formájú. Minden, ami támaszkodni
kényszerül, egy botra nehezedik: az aggastyán éppúgy, ahogy a
templomtető az oszlopok galériájára. Minden, ami behatolni akar,
csavarformát kell hogy öltsön. Mert a spirálmozgás könnyebben
győzi le az ellenállást, mint az egyenes irányú ráhatás.
Ezek az alakzatok az egész világ minden technikai formájának
alapját képezik, amelyeket párhuzamként azért „találhat fel”
működő mechanizmusként az ember, mert ezek az ábrák és elvek
mélyen beépítve ott élnek az univerzum, s így saját lénye
felépítésében is. S e zseniális formák, impulzusok, mozgások,
disszonáns és szimmetrikus szerkezetek energiafonalai mind a
Világszínpad fölé hajló kozmikus Titán ideacentrumában (szellemi



központjában) futnak össze.



Dimenzióesztétika
A szépség szimmetriája
Amennyire viszonylagos s egységes meghatározásban nem
kifejezhető a szépség fogalma emberi síkon, annyira egyetemes
értelmű a természet dimenzióiban. Ez a dimenzióesztétika
csodálatos változatokban, a legmeglepőbb színekben és formákban
mindig ugyanazt az elvet ismétli: a szépség szimmetriájának
formuláját.
A szimmetria ideája lényegében az egyensúly filozófiáját,
pszichikai és fizikai törvényét tartalmazza. Azt a kikristályosodott
esztétikai formaváltozatot, amely egyben a fejlődés
legegészségesebb, legharmonikusabb, és egyedül célravezető iránya.
A szépség szimmetriája hermetikus megvilágításban a semleges
középpont egyensúlyképző, rendező hatalmának kifejeződése és
analógiája minden létsíkon.
„Az akciótörvények kétpólusú kötegei valamennyien semleges
pontok körül keringenek. A neutrális góc hatalma oly nagy, hogy azt
a létesült elementumok választóvízének kell tekinteni.
Az ideonok és pszichonok mozgató energiái a semleges
középpontból rajzanak elő.
TAO a világ mozdulatlan objektívje, amely Akasa-formákat vetít.
Amit életnek neveznek, azáltal jött létre, hogy a végleteket a
semleges középpont egyensúlyban tartja.” (W. Charon)
Az energiák kimozdulása ebből az egyensúlyból szüli a
mulandóságot s mindazt, ami torz és diszharmonikus. Az



aszimmetria a harc eszméje, amely az állandóság és a változás erői
között folyik. A statikai elem legnagyobb veszélye a salak, az anyag
besűrűsödése, mert súlyponteltolódást, betegséget, halált hoz létre a
fizikai síkon.
A szattvikus princípium (lényeg) az élet elnehezedése,
önmérgeződése ellen küzd. Erőfeszítése arra irányul, hogy mindazt
legyőzze, amit a statika gépiessége produkál. A túlságosan
elmerevedett életfolyamat megváltása ezért ma a szattvikus
dinamizmus.
A megnyilvánulás célja kétségtelenül a két véglet egyensúlya,
mivel annak szimmetriájában zárul szintézissé a szattvikus mozgás
tapasztalata, és a statikus intelligencia e tapasztalatokat örök Akasa
ennegramokként megőrző tendenciája. E célhoz azonban Diasz (a
lét két alappólusának) egymás ellen érvényesülő viaskodása vezet
el.
A végletek állandó dialektikája tulajdonképpen mindig az
egyensúly alapállását, ősszimmetriáját keresi. A kristály-, növény
és állatformák létük keletkezésének alapmozzanatát ábrázolják; azt
a feltételt, amely életüket kiváltotta és fenntartja. Ez azonban az ősi,
tapasztalatspirálok bejutása előtti szimmetria.
Az ember már a kipróbált és elvetett életformák csődjéből kivont
végső szimmetria elnyugvása felé tart a semleges középpontba.
Mert e rejtélyes centrum nemcsak a mulandó élet keletkezésének,
hanem feloldásának is pólusa.
A kreatív szellem esztétikai törekvéseiben mindig átmeneti
egyensúlytalansága kiegyenlítését keresi. Műalkotásai, művészi
formái ezért gyakran átmenetiek, szükségszerűen zavarosak, torzak
vagy betegesnek tűnők, noha állapotának az éppen aktuális
gyógyszerét rejtik. Az absztrakt vagy szürrealista képzőművészet
alkotásai éppúgy az emberi psziché démonait, gyengeségeit,



megmerevedett formák ellen törő lebontási törekvéseit, érzelmi
zűrzavarának szimbólumbeszédét tükrözik, mint a modern
muzsika végletes diszharmóniái és bomlasztó zenei formái. Ezek az
elhalás, a rombolás akciói.
De valami élőt, gyógyítót, örömöt sugárzó Művet teremteni csak a
természet szimmetriája alapján lehet. Ez a szimmetria Diasz
konfliktusának minden ellentétét felhasználja, és semleges
harmóniában egyesíti.
A teremtés során az árnyék elemei kiemelik a fényt. A halál véglete
kirobbantja az életet. A pozitív megtermékenyíti azt, ami negatív. Az
erő megtámasztja azt, ami gyenge. A disszonancia harmóniába
oldódó hatások inspirációja. A hiány lecsapolja a túlsúlyt.
A természetnek ez a nagy alkímiája azonban csak
dimenziólépcsők állandó erőcseréjében, egyik síkról a másikra
áttevődő energiák lüktetésében mehet végbe.
„Az erő végső lényegében szattvikus, sűrűsödő építőelemeket
tartalmaz, mint a tér is. Keletkezése a passzív Világértelem belső
intenzitásának felhalmozódásával áll összefüggésben. Különféle
dimenziók minden energiája Taóba (a nirvanisztikus öröklétbe)
ömlik vissza, miután elvégezte a több kiterjedésű univerzumban
való körutazását. Innen periodikusan megint kilép, de az újra
megnyilvánuló erő sohasem ugyanaz, mint amely az előző
Világkorszak formaváltozatait életre hívta.
A Világegyetem tudata univerzális. Nincsenek benne
megkülönböztetések. Intelligenciája végtelen tengerében a belső
intenzitás növekedésével helyi színsűrűsödések keletkeznek,
amelyek kötetlen formákat kezdenek tükrözni.
E periodikusan fellépő feszültség úgy szűnik meg, hogy a
Világértelem kontrasztokat teremt, amelyeken át önmagát
szemlélheti. Ezt a misztériumot a sejtek kromoszómáinak



barázdálódása fejezi ki; valójában egyik folyamat a másik
analógiatükre.” (W. Charon)



A természet teremtő varázsereje
A valóság tárgyaiban, a természeti formákban a létesülés hatalmas
energiái feszülnek, és állandó hatást fejtenek ki. A Biosz alaktani
koncepcióinak e lekötött energiái nagyobbak az atomerőnél.
Felszabadításuk veszélytelen módját egyelőre csak a természet
ismeri, s az úgy él vele, hogy egyik forma a másikat szolgálja, egyik
dimenzió a másik részére alakít át energiákat.
A Bioszban megnyilvánuló esztétikai változatok
fénykatalizátorok; biotikus erők óriási mennyiségét szórják szét
állandóan, s inspirációik az élet megfinomításának,
kibontakoztatásának üzemanyagául szolgálnak.
A madarak esztétikai tevékenysége például valóságos előképe,
ősformája minden emberi, művészi alkotásnak. Vannak olyan
megnyilvánulásai is, amelyeket egyetlen megfigyelőjük sem tudott
másnak, mint „játékcselekvésnek” minősíteni, ugyanis semmiféle
célszerűségi okuk nincs.
Esztétikai ösztönzésnek, ugyanakkor játékcselekvésnek foghatók
fel például azok a megnyilatkozások, amelyek egy egész ausztráliai
madárcsoportot jellemeznek. A lugasépítő madarak a
paradicsommadarakkal és a mi varjúféléinkkel tartanak fenn távoli
rokonságot. Ezeknek az a szokásuk, hogy füvekből vagy
ágacskákból kis lugast építenek, azután benne és körülötte minden
gazt kitépnek, nagy területen „kitakarítanak”. Az ilyen módon
kitakarított térségre színes köveket, csigákat, virágszirmokat, ezek
hiányában apró, száraz csontokat hurcolnak, s azokat szépen
elrendezik. De ez még nem elégíti ki díszítő igényüket. A lugas



falába is beletűzködnek színes tollakat és virágokat. Sőt, hogy az
ornitológusok bámulata még nagyobb legyen, néha vízzel kevert
színes agyaggal be is festik a lugas falát, azaz csőrükkel bekenik a
füveket és ágakat. Amikor mindezzel elkészültek, a lugasban és a
körülötte lévő, kidíszített térségen játszani, ugrándozni, táncolni
kezdenek rendkívül érdekes mozdulatokkal.
Az egészben az a legfurcsább, hogy mindennek semmi köze sincs
a fészeképítéshez vagy az udvarláshoz, mert bár a hímek építik a
játszóteret és a lugast, a tojók ilyenkor még a közelébe sem mennek.
A játékot nem követi párosodás. A tojók egészen más időben és a
lugastól távol építik meg fészkeiket. Ennek a különös szokásnak
egyetlen megfigyelő sem tudta eddig magyarázatát adni.
Az új-guineai kertészmadár bármelyik építészeti remekművét
intelligens, emberi alkotásnak gondolhatná az, aki nem ismeri
valódi eredetét. Teljesen egyenes talajú erdei tisztáson emelkednek
ezek a csúcsos tetejű kis „kéjlakok”, s virágokkal beültetett gyepút
vezet hozzájuk. Az épület középoszlopául mindig egy kis fiatal
fácska szolgál. E körül a madár egy kevés mohát halmoz fel, azután
több ágat dug a földbe ferdén, amelyek egy ideig még tovább nőnek,
és ferde állásukkal a kunyhónak később felül összehajló oldalfalait
alkotják. Egyik oldalon az ágak szabadon hagynak egy kis kört, a
bejáratot, amely előtt gyönyörű gyepszőnyeg terül el. Ennek a
gyepszőnyegnek egyes alkotórészeit a kertészmadár darabonként
hordja össze nagy fáradsággal kisebb-nagyobb távolságból. Ezt a
megtisztított, virágokkal és gyümölcsökkel beszórt szőnyeget a
madár időnként átrendezi, s a hervadt virágok, gyümölcsök helyére
új, friss díszítőanyagot hord össze.
Az ősi, egyiptomi természetmeditáció nem alap nélkül ábrázolta
madárral a „szárnyas lelket”. A „levegőzóna”, a tér felső régiója
minden karakterológiában az asztromentális törekvések, érzések



eksztatikus hőben megtisztuló energiáit jelentik.
Ez a fölfelé vezető irányvonal a szökőkút ívének magasra törő
lendülete után a halálban mindig visszakanyarodik a mélységbe, de
állagának finomítása által minden újabb nekirugaszkodásnál
feljebb küzdi magát.
Olyan mértékben, ahogy összetétele átalakul, és súlytalansága
növekszik, szabadul fel fokozatosan a matéria kötelékéből. Etikai,
esztétikai erőfeszítéseivel olyan emelő erőket termel, amelyek
magasabb „energianívóra” juttatják, végül megváltják a földi
gravitáció fogságából.
Az erővonalak mágikus jelbeszéde tehát a madarak szárnyában,
levegőben cikázó, ringatózó súlytalanságban és művészi
tevékenységében jelzi az irányt, amely az elnehezült, röghöz kötött
formákból való fizikai, lelki és szellemi felröppenéshez vezet.
Az élet ösztönné lett törvénye minden teremtményben az a
törekvés, hogy az univerzum nagy kísérleti épületében a
létfolyamat minél tökéletesebb kibontakozását segítse elő. Ezért
szükséges, hogy a dolgoknak átmenetileg bizonyos tartóssága,
szilárdsága legyen, amelyet csak a legjobb formák valósíthatnak
meg.
A mindenséget átfogó, síkokat összekötő kiterjedések azok a
szellemi hidak, amelyek az univerzálisan érvényes ideaformulát
valamennyi koordinátán átömlesztik, működésben tartják és
irányítják. Ilyen szellemi kontaktus az analógiák és mágikus
szimbólumok törvénye.



A nemek dialektikája
A sejt, a mag, a pete koncentrikus képződmény, de
megtermékenyítéshez akkor is a kettős elv jelenléte szükséges, ha
parthenogenesis (szűznemzés) által megy végbe. Ez a formavilág
létesülésének kódja.
Az élet az eksztázis tüzében eggyé vált kettő teljességéből
származik. A létforma azonban, amely e nászból születik, már a
kettős elvet, a hasadást, az egymástól való eltávolodást örökíti
tovább. Ahogy az önmagában halhatatlan sejt osztódni kezd,
halandóvá válik.
A nemiség irritációja mélyén Diasz, a két pólus konfliktusa
rejtőzik. Ez hozta létre a végletes távolságot és a szenvedélyesen
tudatos közelséget a nemi aktusban. Ez a két szélsőség szülte a teret.
A formaváltozatok tömegében egymást kereső, egymást felfaló,
majd újjászülő Diasz szülte az időt, s az időben a halált.
A nemi aktus mindig az élet örökkévaló fenntartásának kísérlete.
De ahogy az élet kimozdul semleges egyensúlyából, a jelenből, már
mulandóvá válik. Mert csak a jelen örök. Diasz mágikus kísérletei
ezért irányulnak a nemek összeforrasztására az örök jelen
szimmetriájában „az Idő kezdete óta”. És ezért fullad kudarcba
minden ilyen törekvése. Mert a nemiség és a halál ikertestvérek.
Az egymással szemben álló ellentétes erők vonzása váltja ki a
szex heves ingereit, gyönyörét és fájdalomérzeteit. Az ellentétpárok
lényege a lüktetés, a mozgás, az örvény, a hullámzás, a változás, a
sokszorozódás, a születés és az elhalás – a periodicitás, a változás
ingalengése. Művei nem az örökkévalóságnak készülnek, hanem



örökkévaló eszmék átmeneti kísérleti formáinak, amelyek e feladat
betöltése után visszatérnek a semleges nyugvás jelenlétébe, a
középpont szimmetriájába, amelyből kiindultak.
Diasz nemekkel való kísérletezését Hermész Könyve minden
életformában visszatükrözi. Nincs olyan konfiguráció, amelyben ne
próbálta volna egyesíteni a kettőt. Minden műve kevert, tehát
egyensúlytalan. Valamennyi fajta „más adagolásban” rejti a teremtő
kettős princípiumot, de egyben sem lobban fel örök szintézissé.
Érdekes módon mutatkozik meg a dualitás az atomfizika
területén, ahol a kutatók az anyag viselkedésének annyi rejtélyes
vonatkozására bukkannak napról napra, hogy kísérleteik egyre
távolabb sodorják őket az atomprobléma megértésétől. Minél több
részletet fedeznek fel, s minél több elemet állítanak elő
mesterségesen, annál mélyebbre rejtőzik előlük az egész
atomkonstrukciót meghatározó lényeg. Egyelőre azon töpreng az
atomtudomány, van-e az elemek sorának felső határa, s ha igen, mi
szabja meg ezt? Vagy végtelen sok elem létezhet?
A százon felüli elemek „instabilitása” mutatja, hogy az emberi
elme itt megint egy végtelen szellemi folyamat halmazállapotbeli
rezgésváltozatait mérlegeli oly módon, ahogy az óriáspolip figyeli a
tenger mélyén lefektetett kábeleket, amelyek világrészek híranyagát
közvetítik távoli partok között. A polip viszonylatából azonban ezek
a kapcsolatfonalak legfeljebb valamiféle liánfonadéknak tűnnek a
többi mélytengeri növény között.
A jelenségeket pusztán tudomásul vevő ráció éppen ezért nem tud
mit kezdeni a páros számok törvényszerűségével sem az
atomfizikában. A tapasztalat ugyanis azt mutatja, hogy az olyan
elemek, amelyeknek atommagjában az alkotórészek (proton és
neutron) száma páros, nehezebben bomlanak le, stabilabbak, mint
a páratlan számú építőkockából állók. Még nehezebben hasadnak



az olyan elemek, amelyeknek magjában a protonok és neutronok
száma: 2, 8, 14, 20, 28, 30, 42, 50, 60, 82, 126 vagy 184. Az atomfizika
e számokat mágikus számoknak nevezi.
Egyedül az ember lelki-szellemi felépítése rejti a páros számok és
a „nemek fölötti” szintézis lehetőségét. De ez az állapot már kívül
esik Diasz életre kelt energiájának hatáskörén. Ez a Tao
szimmetriája.
Az élőlények primitív továbbszaporodásának módja az osztódás
vagy a bimbózás. Az individuum kettéoszlik, vagy duzzadás
keletkezik rajta, amelyben egy új lény alakul ki, s ez azután leválik a
másikról. Az osztódás az egysejtűeknél és a férgeknél, a tengeri
csillagoknál és a polipoknál fordul elő. A bimbózás szintén az
egysejtűeknél, az infuzóriáknál, az édesvízi polipoknál és csaknem
minden növénynél. A szaporodás egy harmadik primitív módja a
spóraképzés. E folyamat során az organizmusban különálló sejtek
keletkeznek, a spórák, amelyek azután kiválnak, és új
individuumokká lesznek. Így szaporodik némely egysejtű, azonkívül
a páfrányok, a moszatok és a gombák.
A lények szaporodása mindig nemek útján megy végbe, csakhogy
egyik esetben, az egysejtűeknél egynemű elemekkel, a másikban, a
többsejtűeknél különneműekkel történik.
A nemek legmagasabb vagy legalacsonyabb fokozatán is új lény a
kettősségből keletkezik. A szaporodás csak térbeli. Az időben a
szaporodás összevonás: kettőből lesz egy.
A kétneműség egyszerű formáját, egyes magasabb fajokban
előforduló atavisztikus esetektől eltekintve, ma már csak
alsóbbrendű organizmusoknál találjuk meg, a puhatestűeknél,
zsákállatoknál, férgeknél. Ezeknél a mag és a pete együtt fejlődik.
A szexuális párhuzamosság, az egymást kiegészítő hasonlóságok,
a fordított és tükröző elemek, amelyek egy-egy lényben



összezárulnak (kétneműség, szűznemzés), minden életformában
benne rejlenek, és világosan megmutatkoznak az emberben is
testalkatában éppúgy, mint pszichikumában.
Az emberi csecsemő a nemnélküliség állapotát mutatja, a
növekvő gyermek mindkét nem sajátosságait, a felnőtt a nemek
elkülönülését, a korosodó a nemi különbség fokozatos csökkenését.
Ezek az állapotok persze inkább pszichikailag, mint fiziológiai
módon nyilvánulnak meg.
Az analógiák törvényének ősi, hindu megfogalmazása így
hangzik:
„Az ember szervezete éppolyan, mint a nagy (égi) ember
organizmusa.
Az univerzum minden jelensége összeköttetésben áll az emberi
test minden részével és működésével, mivel mindkettő
Brahmannak ugyanabból a természetéből származik. Tehát az
egyetemes és individuális, az egész és a rész szétválaszthatatlanul
összetartozik. Egyiket megismerni annyit jelent, mint megismerni a
másikat.
A test Brahma élő temploma, és az önvaló benne Brahma.”
A Markandeja purána szerint: „Az emberiség kezdetben éteri és
nem nélküli volt, később sűrűbbé és biszexuálissá vált.
Organizmusa egyre tömörült, majd szexuálisan elkülönült – végül
azonban újra éterivé és nem nélkülivé válik.”
Manu könyvében egyetlen vers utal erre a misztériumra:
„Brahma kettészakította magát, és egyik fele férfivé, a másik
asszonnyá lett.”



Ősóceán – tenger – mélytudat
A „tűzből született víz” valamennyi életforma bölcsője, létfeltétele
és lényege. Mint az „élet magzatvize”, olyan potenciális elemek
szintézisét jelenti, amelyből minden létábra életre kelt.
A vízből született élet első primitív formái, amikor szárazföldre
léptek, „magukkal vitték Őstengerüket”. De nem csak ők. Az élet
továbbszaporításának a legmagasabb rendű lényeknél is feltétele az
„őstenger”. Az emberfajta embriója is őstengerben, a magzatvízben
fejlődik.
S az ember fizikumának jelbeszéde egy másik titokzatos
azonossággal mutat rá az oceanikus, mitikus eredetre: az emberi
test folyadéka a vérsavó, amely nagyrészt fiziológiás sóoldatból,
klórkáliumból, klórmagnéziumból és még néhány mellékelemből áll
– azonos a tengervízzel. Ez a tény a természettudomány egyik
legmeglepőbb és legtitokzatosabb problémája.
A vérsavó és a tengervíz összetétele tizedszázaléknyi eltérést sem
mutat egymástól. Az ember tehát, mint minden növény és állat,
oceanikus lény. S ahogy az infuzórák a vízcseppben, a halak a
vízáramban, úgy él harmincbillió sejt, amely együttesen alkotja az
emberi organizmust, egy mozgó, vándorló, tengervíz-akváriumban,
mintegy öt liternyi vérsavóban.
A tengervízben tenyésző állatok szervezete sokszor 99
százalékban vízből áll. Az emberi test születéskor 69, öregkorban 58
százalék vizet tartalmaz.
A tenger „világegyeteme” azonban fizikai áramlatai, formáinak és
színeinek kimeríthetetlen változatai mellett szimbolikus



jelentőségében hordozza legnagyobb csodáit. Mert mint folyékony
elem, az élet láthatatlan és látható síkja közötti kontaktusdimenzió,
az életplazma képlékeny anyagát formálódása, kialakulása közben
mutatja.
Energiák, ösztönábrák, indulatimpulzusok, vak nosztalgiák
materializálódnak benne először áttetsző ábrákká, azután átúsznak,
átmosódnak lassan a konkrét világba. A sziderikus, félanyagi óceán
határvizeiből besodródnak a föld „vérsavójába”, s ott kísértetiesen,
álomszerűen derengeni kezdenek. Alakjuk, színük és a szimbolikus
tér, ahol megjelennek, elárulja veszedelmes terhelésüket. A mélység
lényei. Óriási nyomás alatt állnak. A szerint helyezkednek el a
tenger felszíni vagy mélyebb rétegeiben, hogy miféle érzésenergia
élteti őket.
Vannak állatok, amelyek évmilliók óta a vízfenék hínáros,
homokos és sziklás aljzatához kötötten élik korlátozott életüket.
Ezeknek az élőlényeknek a feje, a csápjai mozgékonyak, de törzsük
elszakíthatatlanul a mélységi talajhoz láncolódik. Férgek, kagylók,
rovarálcák, szivacsok, csalánozó virágállatok, tüskésbőrűek,
valamint a fenéken bolyongó rákok és egyes vízi rovarok alkotják
ezt a különös életegyveleget. Találhatók ezenkívül a fenéklakók
között aktív, úszó életmódot folytató élőlények is. Főképpen a halak
közül alkalmazkodtak sokan a vízfenék életfeltételeihez. Egyes
fenéklakó halak lapos testükkel a fenéken heverésznek, csaknem
teljesen beleolvadva környezetükbe, mint például a tengeri
lepényhalak és a ráják.
A vízi lények másik csoportja örök lebegésre kárhoztatva
sodródik áramlatok rabjaként anélkül, hogy saját akaratából bárhol
kiköthetne vagy megpihenhetne. A lebegés, az örök sodródás ezer
és ezer vízi szervezet célszerű alkalmazkodási módja a
napsugaraktól megvilágított, nyílt vízszintek kihasználására. Ezek a



mikroszkopikus, lebegő növények hasznosítják a vízben elnyelt,
kozmikus fényenergiát, s így „legelőt” szolgáltatnak az őket követő
törpe, állati szervezeteknek, amelyek viszont nagyobb vízi állatok
táplálékát képezik.
A vízi lények variációi kétségtelenül elárulják, hogy az életformák
minden előképét és biotechnikai megoldását ebben a fantasztikus
laboratóriumban próbálta ki a természet ideomágusa, az életet csak
azután vitte át sűrűbb anyagba, másfajta behatások közé.
Mert az oceanikus állag a világegyetem érzésenergiáival való
azonossága következtében rendkívül intenzív; olyan, mint a
szigetelés nélküli villamosság. Vad és vak érzéserők csapnak ki
benne minden formából. Az eredeti ábrát erőszakosan érvényesülő
potenciák fejezik ki „mélyfekvésben”, minden értelmi kontroll és
sűrűbb anyagi béklyó nélkül. Mert a képlékeny közeg, amelyben
megjelennek, az asztrálsík állagával rokon.
Mája fénnyel és sötétséggel kísérletező laboratóriuma ez, ahol a
szépség még nem izzott át az igazság szépségének szimmetriájává.
Ezért párosul az „ösztön zsenialitása” a mélyvizekben leleményes
kegyetlenséggel, bizarr szerelmi szokásokkal, gyilkos fénnyel és
fénylő sötétséggel.
A virágszerű halremekművek elevenen felfalják, megmérgezik,
árammal agyonsújtják, ravasz mimikrivel tőrbe csalják egymást.
Szokásuk és külsejük annyira magán viseli későbbi szárazföldi
párhuzamukat, hogy vadállatok nevével jelölik őket.
Az Északi-tenger egyik szörnyű fogazatú halfajtáját tengeri
farkasnak, egy vad tekintetű, korallbarlanglakó halat
leopárdmurénának, egy másik, hosszú tüskéjű halat
oroszlánhalnak, egy félig kétéltű emlősszörnyeteget ormányos
denevérhalnak neveztek el. A hawaii bennszülöttek egy gyilkos
gömbhal májával mérgezik vadásznyilaik hegyét. Alig lehetne



felsorolni a csodálatos, valószínűtlen vízi lények millió változatát; a
csőrös bálványhalat, a vérszomjas pirájákat, a késhalat, a
szekercelazacot és a kék sebészhalat, amely farktövén
visszahúzható éles zsebkésével „operálja” meg áldozatait.
Fűrészhalak, cápák, ördöghalak, óriásrákok, horgászhalak,
polipok rémtetteiről mindenki hallott már. De a mélytenger sötét
poklának élő áramforrásai kétségtelenül a természet egyik
legnagyobb rejtélyét jelentik.



„Lucifer birodalma”
A földkerekség legkülönlegesebb és legveszélyesebb édesvízi hala a
Dél-Amerika folyóiban, tavaiban élő elektromos angolna.
Kígyószerű testével a másfél-kétméteres hosszúságot, és 15-20 kilós
súlyt is eléri. Elektromos ütései több száz volt feszültségűek.
Háromszázötven, sőt néha 650 voltos elektromos kisüléseik
kapacitását a hal testével összeköttetésbe hozott villanymotorok,
felgyulladó izzósorok bizonyítják, sőt füllel is érzékelhetővé teszik
az élő áramforrásba bekapcsolt hangerősítő berendezés révén.
Bár több-kevesebb elektromosságot valamennyi élő szervezet
termel, ilyen mértékű áram generálódásához külön szerv
szükséges. Ezt a külön elektromos szervet az angolna gerincének
két oldalán találták meg. A beépített, élő áramtelep testhosszának
kétharmadát foglalja el, súlya pedig az állat testsúlyának harmada.
Az egész szerv valójában egymás után kapcsolt elemekből
szerkesztett villanytelephez hasonlít. Oszlopszerűen egymás után
sorakozó kis lemezekből áll, amelyek mindegyike szerkezetileg
olyan, mint valami miniatűr akkumulátor. Számukat hat
nyolcezerre becsülik. A szervet mintegy 350 gerincvelői ideg látja el,
s így a jól felszerelt áramfejlesztő állandóan készenlétben áll, hogy a
központi idegrendszer parancsára, mintegy gombnyomásra kisüsse
elektromos töltését.
Más elektromos halfajokon ez a szerv különböző helyeken
található. A márványos zsibbasztó ráján például a kopoltyúk
tájékán, közvetlenül a bőr alatt húzódó izomréteg alakult át
elektromos szervvé, az afrikai elektromos harcsán pedig a



villanytelep nem is az izmok közé, hanem a has bőrébe van
beágyazva; a bőr mirigyeinek módosulásából adódik. Ezeken az
ismert elektromos halakon kívül még egy egész sor más hal is képes
áramot fejleszteni, főképp az afrikai csőrős szájú vagy
papagájhalak, a dél-afrikai késhalak, a nílusi ormányos tapírhal és
az elefánthal.
Az elektromos szervek felfedezését, amelyek működésmódja és
célja még távolról sem tisztázódott, újabb, még meglepőbb
felfedezés követte. Kiderült, hogy az elektromos angolnának és az
elektromos harcsának az eddig ismert erős áramkisülésein kívül
még egészen gyenge, tájékozódást szolgáló áramlökései is vannak.
Így az újabb kutatás szerint az elektromos harcsán a fejétől a farka
felé irányuló erősebb áramlökéseken kívül ezzel ellentétes irányú,
másodpercenként 50 periódusú, a hal nagysága szerint 5–40 volt
feszültségű áramkisüléseket is mérhetünk. A farokból kisugárzott
elektromos lökéseket egy a fejben székelő szerv fogja fel, s így ez az
érzékszerv az akadályokról és a közeledő tárgyakról tájékoztatja a
halat. Működése megfelel a radarénak, az emberi ész alkotta
technikai csodának, amelynek elve ott rejlett a halak szervezetében.
A tájékozódás radarszerű, visszaverődésen alapuló módja
egyébként nem ritka az állatok világában. A denevérek például
emberi fül számára felfoghatatlan, magas rezgésszámú
ultrahanghullámok kibocsátása és azok visszaverődésének
felfogása segítségével kerülik ki teljes sötétségben az akadályokat.
Megfigyelések szerint az elektromos halak sajátos szerve nemcsak
támadó fegyverül, táplálékszerzésre és tájékozódásra, hanem
egymás felismerésére is szolgál, és így a különböző nemek
egymásratalálását segíti elő.
A tenger 4000-4500 méteres mélységének rákjai és garnélái vakító
fényfelhők kibocsátásával kápráztatják el áldozataikat. A



mélytengeri halak fején többnyire óriási szem ül az örök éjszaka
megvilágítására. A szem – fajok szerint – vagy felfelé tekint, vagy
előre néz, mint az autó reflektorai; esetleg megnyúlik, egymás mellé
simul, mint az ezüstös és barázdás mellű bárdhalakon. Gyakori a
mély tengerben a teleszkópszem is. Ez a szemalkotás rendkívül
élessé teszi a látást rövid távolságra, szerkezete alapján azonban
feltehető, hogy ezek a halak valószínűleg színt nagyon keveset,
csupán fényt látnak.
A horgászhalak a zsákmány magukhoz csalogatása érdekében
lámpást gyújtanak a fejükön lévő hosszú tapogatószál végén. Ez a
pompás színben ragyogó „fénycsali”, amelyet hajlékony horgászbot
forgat és mozgat, ide-oda imbolyog, hogy felkeltse az áldozat
érdeklődését, s ha az kíváncsian a közelébe úszik, az alvilági
horgász villanásnyi idő alatt bekapja.
A fáklyahordó hal homlokáról nyúlik előre egy levél alakú
rövidebb csalogató, a végén két kis villával, amely rubinvörös
fáklyaként gyullad ki.
A gyökérszakállú hal alsó állkapcsáról sűrűn elágazó, gyökérszerű
szakáll világít, de amellett az orráról is mered egy rojtos világító
csalogató fölfelé.
A zsákfejű csalogatóhal orráról fölfelé himbálózó, egyetlen
csalogató kanál alakú, világító ostorban végződik.
A horogcsápú hal orráról pedig rendkívül hosszú horgászzsinór
nyúlik előre, amelynek végén kettős horog van.
A mélytengeri halak világító készülékét vizsgálva és egybevetve
más tengeri állatok – világító szépiák – hasonló szerveivel, a
mélytengeri állatok világításának kétféle módját különböztethetjük
meg. Az egyiknél az állat bizonyos testtájainak tömlőszerű
képződményeiben világító baktériumok élnek. Egyes halfajoknak a
szemük alatt van ilyen világító szervük, amely a velük



együttélésben lévő baktériumok milliárdjait tartalmazza. A világító
baktériumok a hal véréből táplálkoznak, és vegyi úton fényt
termelnek.
A fénykibocsátás másik módja, amikor az állat maga termel a
testében fénysugárzó anyagokat. A világító szervek fényt keltő
anyagát luciferinnek nevezzük. Ennek oxidációja hozza létre a
fényt. Az oxidáció azonban csak egy közvetítő anyag, a luciferáz
nevű enzim közreműködésével megy végbe. A luciferin és a
luciferáz a különböző mélytengeri halfajtákban kémiailag eltérő.
Nem lehet tehát az egyik faj luciferinjét a másik luciferázával
világításra késztetni. Az oxidációhoz szükséges oxigén a hal
vérkeringése útján jut a világító szervbe.
Az alámerült, „ősóceánba hullt Lucifer” sötét birodalma valóban
egy kozmikus kataklizma képét mutatja a víztömegek mélyén.
Az özönvízbe zuhant csillagos univerzum a „Fényhordozóval”
együtt úgy tükrözi az ég tiszta, kifinomult ideáit, ahogy a rovarvilág
egyes kannibalisztikus fajtái az Unió Misztika, az isteni egyesülés
halhatatlan aktusát.
Az élet szüntelen metamorfózisa a mélységben halállá torzul.
Eszmék, energiák dialektikája pusztító hadjáratokká, az önmegújító,
más áramokkal összerezgő erőfelvétel a másik lény gyilkos
bekebelezésévé alakul át.
Az életadó fény a mélységben csalogató, veszedelmes áram:
halálsugár. Az égből lesújtó villám, a negatív és pozitív energiák
összecsapásának kisülése megöli a gyúlékony, matériába zárt életet.
Diasz alvilági laboratóriumában egy más töltésű és rezgésszámú
mágikus árammal kísérleteznek a kozmikus alkímia láthatatlan
mesterei. S titkaikat sűrű szigetelés, emberi szervezetnek, racionális
agynak alig megközelíthető zárlat alatt tartják e zónában. Világító,
félelmetes remekműveik azonban még nagyobb misztériumot



látszanak őrizni küszöbvédő, mitikus cerberusokként.
Kutatók számára teljesen érthetetlen például, hogy miért nem az
óceánok legsötétebb mélyén, hanem inkább az 500-1000 méteres
„szürkületi övben” él a legtöbb világító hal? Miért nincs a
„koromsötét övben” élő halaknak sugárzó fényük?
Az óceán legmélye nyilván olyan kísérleti lehetőségeket,
élettörvényeket rejt, amelyekhez emberi szem és agy
háromdimenziós viszonylatból nem férhet hozzá. Azt éppúgy kell
megközelíteni, ahogy a kozmoszt kereste fel elvont
kontaktusdimenziókon át a szellem több kiterjedésű víziója.
E kozmikus dimenziótevékenység csodálatos szimbólumábráit
már fölfedezte, fotografálta, felnagyította, osztályozta az ember. De
minél többet ismert meg szerkezetük geometriai tökéletességéből,
eszmei szintézist sejtető szimmetriájából, annál kevésbé érti saját
életformájával való összefüggésüket és céljukat.
A mágikus analógiatan második kötetét Hermész e
legtitokzatosabb „mélytengeri” szövegének elemzésével zárjuk. Az
ilyen élő hieroglifák mindhárom értelmének megfejtése
természetesen meghaladja fejezetünk keretét. Hermetikus
analógiakulcsok segítségével mindössze némi fényt szeretnénk
vetni a radioláriák csodálatos, mentális építményeire, amelyek
éppolyan kifejezőek és egyetemes értelműek, mint az égbolt
csillagírása.



Sugárállatkák: a teremtés ősábrái
A mély tengerekben élő kovamoszatokat Haeckel jénai egyetemi
tanár, a XIX. század materialista természettudósa tanulmányozta
először behatóan.
Tőle származik a sok ezer bonyolult kovamoszat mikroszkopikus
mészvázának rajzban, fotókban való ismertetése. Ezek az ábrák a
legzseniálisabb művészi készséggel létrehozott műalkotásokat is
túlszárnyalják szépségben és rejtélyes szimbológiában. Jelentős,
bonyolult életműködéseik értelmére emberi viszonylatból senki
sem tudott rájönni eddig: legkevésbé Haeckel.
Növekvő csodálattal találgatta s próbálta magyarázni lényegüket,
de egyre távolabb került rébuszuk megfejtésétől. Ami érthető.
Anyagelvű-monista filozófiája a mai atom- és asztrofizikai
felfedezések híján abszolút tekintélyként irányította a figyelmet a
matériára mint minden életfolyamat okára és céljára.
A sugárállatkák viszont dimenziójelenségek, amelyek túlesnek a
materiális szemlélet szellemi kiterjedésein.
Valójában minden magasabb rendű szellemi működés, a képzelet
valamennyi romboló vagy építő koncentrációja:
dimenziótevékenység.
A szemlélőnek úgy tűnik, semmi sem történik közben, ami
látható, mérhető, fogható volna. A résztvevők néha valami
értelmetlen, üres pantomimot játszanak. A materialista szemléletre
úgy hat az egész, mintha az őserdőben, pigmeusok előtt két
sakkmester izgalmas sakkpartit játszana a táblára meredve, s
időnként lépne egyet valamelyik figurával. A pigmeusok a sakk



tartalmáról vagy céljáról persze nem sejtenének semmit, tehát nem
is tudnák megnevezni, mi az, ami lejátszódik előttük.
A sugárállatkák is látszólag minden ok – legalábbis minden
racionális ok – nélkül építik a mélytenger sötétségében meseszerű
csillagornamentikájukat. Sem a fajfenntartás, sem a táplálkozás
ösztönével nincs semmi összefüggése e tökéletes, geometriai
miniatűrök sok ezer változatának.
Feltűnő és különös, hogy ez az egysejtű kovamoszatplazma éppen
a tengerfenék klauzúrájában, az oceanikus víztömegek óriási
nyomása és védelme alatt a napfénytől és atmoszferikus hatásoktól
csaknem teljesen elzárva, még kozmikus sugárzástól is alig
érintetten végzi szívós, bámulatos erőfeszítését a legesztétikusabb
természeti remekművek létrehozására.
A figurák sokfélesége, filigrán tökélye szinte mágikus erővel hat
az érzékeny szemlélőre. Mivel a szellem energiái és a természet
intelligens impulzusai a spirituális dimenziókban összefüggnek
egymással, e képességével az értelmes, fogékony emberi agy is
felismeri: olyan erők működnek a sugárállatkák jelképeiben,
amelyek hatására bonyolult szimbólumkombinációk születnek.
E szimbólumkombinációk fontos mentális üzenetek, egy
titokzatos szellemi nedvkeringés hangszerei. Vetületük olyan
életmegújító, bázikus tevékenység, amelynek mibenlétéről a
racionális tudat nem vehet tudomást. Csak úgy követheti fonalát, ha
saját magasabb dimenziókban fekvő mentális kiterjedéseit
megvilágítja. S akkor ez a „dimenzióreflektor” láthatóvá teszi előtte
a sugárállatka mentális régiókkal kapcsolatban lévő idomát.
Kétségtelen például, hogy a kovamoszatplazma „mentál
vetítőjének” behelyezése a tenger mélységébe nem véletlen, hanem
a természeti biotechnika célszerűségi törvényei alapján történt. A
planéták felszíne ugyanis ellenséges bizonyos élettevékenységekkel



szemben: gátolja a magasabb életimpulzust. A kozmikus hatások
óriási megterhelést jelentenek a létért való küzdelemben. Az
életplazma képlékeny állagára úgy hatnak, mint túl erős áram a
vezetékre. Rövidzárlatot okoznak benne. Azért kellett a tenger
„magzatvize” és szigetelése az élet első megfogalmazásához a
földön. Az egysejtűek élete e magzatvízben a legszívósabb.
A kovamoszatok vagy sugárállatkák egysejtű lények, átmeneti
formák növény és állat között. A plazma a fizikokémiában ismert
molekula élő válfaja; milliós, sőt billiós atomkomplexum. Nem
merev a felépítésük. Az atomok lazán függnek össze benne,
rugalmasan kapcsolódnak egymáshoz; állandó változással,
átcsoportosulással szüntelen jelét adva aktivitásuknak. Az anyagnak
ez a plasztikus, képlékeny állaga alkalmas arra, hogy rendkívüli
finomságú hatások hordozója legyen.
A Földön kifejlődött élet és az életformák megmaradásának
lehetősége igen korlátozott. Az élő plazma a hőmérséklet plusz
mínusz ingadozását legfeljebb kb. 150 fokig viseli el. Az emberi test
ebben a vonatkozásban még szűkebb keretek között képes csak
fennmaradni.
A hermetikus filozófia szerint a testet öltött ideák külső formája
mutatja tartalmuk mibenlétét. Formáik arányossága elárulja
harmóniára törekvésüket.
Az objektivációkban megvalósított harmónia mindig
szimmetriakombinációk következménye; olyan ideozófiai
műalkotás, amely a szellemi elv győzelmét készíti elő a fizikai, éteri
és asztrális elemek fölött. E győzelem legfőbb eszköze a szimbolikus
formák által termelt mágneses energia és fokozott életerő
feszültség.
A sugárállatkákban megnyilvánuló „hullámzó szimmetria” egy a
fizikai-materiális élettevékenységnél magasabb rendű határérték



eszköze, amelyet tökéletlen, emberi fogalmazással legfeljebb a
lángész inspirált állapotának esztétikai feszültségéhez vagy a zenei
eksztázis mágikus hangvarázsához hasonlíthatunk. Mert a földi
életformában csak a szellemi teremtés tudatállapotának felső
szintje érintkezik közvetlenül azzal a régióval, amelyet a
Pánintellektus mentális vetítőközpontjának nevezhetünk.
Az alsóbb síkok tevékenységének egy része öntudatlanul is a
felsőbb síkok létérdekeit, szellemi céljait szolgálja. Bármekkora
legyen az ösztön- és érzésvilág szerepe a fizikai síkon, az irányadó
elv szellemi, hiszen mindkét princípium lényegileg pusztán a
felsőbbrendű elem sűrűbb változata.
Hogy a szellem teremtő energiája testet ölthessen az anyagban, az
egész létkorszakunk Ideonmágusa a Föld kozmikus hatásoktól
legelszigeteltebb pontját, a mélytenger sötétjét választotta ki
gondolatcsírák, ideonmagok, harmonikus teremtő szimmetriák
behelyezésére. Mert ez az a „vetítő szög”, ahonnan a kivetülő
eszmei tartalmak zavartalanul tükröződnek, és kifejthetik
hatásukat.
Ez az a pont, ahol a magasabb idea „földre születésének”
misztériuma végbement, mégpedig az egysejtű plazma „médiumán”
keresztül. Mert az egysejtű plazma szintén „határlény”. A
láthatatlan és látható, a halhatatlan és mulandó zónák
metszőpontján él. Magában őrzi még sziderikus állapotának alkotó
hatásokra válaszoló szimbólumerőit, de már átmenetben van
konkretizálódó életformák felé.
A sugárállatkák ezek szerint olyan formák, amelyek fölöttünk, sőt
messze az emberi létforma fölött álló világok célját szolgálják. A
láthatatlan univerzumok szellemi dimenzióiból termékenyítő
hatások érkeznek hozzájuk, s ők e formulákat sajátos létformájuk
törvényei szerint esztétikai, metafizikai feszültségekké változtatják.



Áramlatok ritmusát felhasználó, légzéshez hasonló működéssel
gondolatáramokat termelnek, s ezeket láthatatlan rezgések, színek
és hangok útján juttatják el minden rezonáns gócba.
Földünk tele van ilyen „tér- és áramlatmotorokkal”, amelyek
rövidített koordinátakapcsolásokat tartanak fenn, és szerkezetük
egyszerűségében egy eljövendő mentális kultúra biotechnikai
előképét jelentik.
A sugárállatkák tehát transzdimenzionális gépezetek. A szattvikus
katalízis erőművei, láthatatlan szellemi univerzumok áramfejlesztő
telepei, amelyek sugárzásai behangolják a Föld légkörébe a
magasabb dimenziók rezgéseit. Ezáltal új, szellemi távlatok,
metafizikai, biomágikus világképek törvényeit segítik uralomra az
emberiség lelki-szellemi szervezetében. A sugárállatkák vázának
puszta léte mikroszkopikus, vibráló energiákat fejleszt. Ez a váz a
legmagasabb rendű művészi ősszimmetriát tükrözi formájában.
A magasabb dimenzióknak anyagi értelemben nincs
konstrukciójuk, s élettevékenységük sem hasonló a földihez, mert
táplálkozási és fajfenntartási működéseik helyett létük energetikai,
ideoszimbolikus dimenziókeringésből, állandó eszmeátömlesztésből
és az erőegyensúly fenntartásából áll.
Ez a testetlen, határtalan intenzitású, mágikus képzelet
univerzuma, ahol az elgondolásból rögtön megvalósult
szimbólumábra keletkezik, amelynek tükörképe a mélységbe vetül.
A gondolatcsíra erői így kezdik el útjukat egyre konkrétabb
tapasztalati régiókon át. A tapasztalatesszenciák mentális árama
azután e rejtélyes dimenziómotorokon át újra visszaömlik a kreatív
imagináció birodalmába. Amíg a sugárállatkaváz fennáll, addig
ideoszimbolikus energiákat termel. Ezek az energiák a láthatatlan
világok dinamizmusát jelentik.
Az ideoszimbolizmus lényegét illetően azonban meg kell



világítanunk, hogy a sugárállatkák törékeny szépségű, szüntelenül
rezgő és áramló jelképeire nem érvényesek a statikus szimbológia
törvényei. Sokkal bonyolultabb és szélesebb sugarú
dimenziótörvények alá tartoznak. Szimbolikus tevékenységük az
Akasa élő diagramatikájával azonos, amelyek egy-egy eszmei kép
teljes körét ábrázolják csírából való kibontakozásától több
dimenzióba elágazó dialektikáján keresztül a benne rejlő ideacsíra
végső konzekvenciájáig.
A sugárállatkák ezért szférikus lények.
Egymást átható rezgések egyidejűségében élnek és hatnak.
Lukacsos szerkezetük, sugarasan szétágazó, egymást megtámasztó
ábrájuk az erővonalak zenei rezgéseivel vetít csodálatos
tartalmakat. Nyílásaikon áthullámzó energiák befogadásával és
kirekesztésével, feltáruló és becsukódó réseik lüktetésével
olyanfajta varázslatot űznek, mintha ibolyántúli muzsikát
sugároznának, ami köt és old. Ez a sorsformáló, spirituális
csillagzene az örök fénymagok életfeltétele, életformája s létének
egyedüli célja. A biomágia kreatív tevékenységének testet öltött
formuláiként a természet minden formájának ők adják az
ideavázát. Koronaszerű, árkádos, sugárzó, kehely formájú, spirális,
gömb alakú, csúcsos, lekerekített, áttetsző, mégis teljességet
tükrözően zárt, légies ornamentikájuk mindent kifejez, amit a
képzelőerő az élet valamennyi síkján megálmodott, megvalósított és
az utópisztikus jövőben még meg fog valósítani.
A sugárállatkák állat–növény–kristály szintézise olyan elasztikus
dinamizmust fejt ki, amely az ásványi, növényi és állati
koordinátákat összekapcsolja a mentális síkkal.
Kreatív szerkezetük időtlen jelkép. Nemcsak egyetlen létnappal,
hanem számos megelőző létforma potenciáját is magában rejti.
Laza, elasztikus áramlatlétük az építés és lebontás kiegyenlítésének



egyidejűségét tartalmazza, vagyis azt az oldott működést, amely az
életáramokat megmerevedés nélkül bocsátja át önmagán. Az
energiák váltakozásának semmiben nem ellenszegülve, a
sugárállatkák mégis a középpont lebegő szimmetriáját türközik.
Alkímiai (kémiai) értelmükben tehát a teremtés reagensei.
Mágikus (biológiai) értelmükben absztrakt ideák formaöltései
poláris értékek végleteinek kiegyenlítésére.
Mineralógiai (fizikai) értelmükben az élet ősképeinek mélytengeri
gyűjtőmedencéi.



A farkába harapó kígyó misztériuma
„Kövessétek és utánozzátok művészetekben a természetet”
mondja Hermész Triszmegisztosz az alkimistáknak. Mert: „Ez az
Ősök rejtett Útja.” S ez a rejtett Út a kerubok kijáratához vezet,
amely a halálból a halhatatlanság felé nyílik.
A biomágia nem ismer halált, csak átalakulást. Az antik mágia
mesterei ezért tanítványaikat mindenkor lelki-szellemi irányítás
alatt biológiai folyamatok imitálására oktatták. A metabiológia
axiómáit figyelembe véve, formák és funkciók éppúgy testet
ölthetnek, ahogy az ősideából megszületett az univerzum. De
születés és halál ugyanaz a misztérium. Kezdet és vég egypetéjű
ikrek. Egyedül az Idea, a Szellem – amely megteremtette a világot
képes feloldani saját kötését a mulandóban.
Hermész Triszmegisztosz titánalakjából még tiszta ragyogással
sugárzik a teljes tudás háromszoros bölcsessége.
„Minél régibb az ember, annál világosabban ismerhető fel rajta
isteni eredetének nyoma” – állapítja meg a múlt dimenziójában
vándorló kutató. S ez a felismerés kivédhetetlen ostrom alá veszi a
racionális evolúció tételeit, amelyek az emberiség szakadatlan és
fokozatos fejlődését tanítják. E doktrínák szerint mögöttünk van a
sötétség, előttünk a világosság. S az emberiség a sötétségből a
világosság felé tart.
De Egyiptom s a mögötte derengő Atlantisz pszichikai-mágikus
kultúrája tarthatatlanná teszi ezt az okfejtést. Egyiptom időben való
mozgása például határozott cáfolata az így megfogalmazott
evolúciónak. Egyiptom őstörténete valami nagy világossággal



kezdődik. S minél hátrább tekintünk az időben, annál fényesebb ez
a világosság; mintha a világosság forrása még messzebb volna a
múltban.
Miféle világosság ez? – kérdezi az elkápráztatott időzarándok.
Honnan való? Mi van ott az őskor megközelíthetetlen, szédítő
messzeségének mélyén?
Minden élet mögött a teremtő Szellem jelkép varázsa áll. Az a
fogalom, hogy kezdet, nem fedi a földi lét kibontakozásának
elindulását, mert a kozmikus élet a végtelenség időbe ömlött
változata.
„Mikor Atum megpillantotta a világosságot, akkor lett világosság.
A teremtés napján az Istenek lelkei úgy gördültek ki Atum szájából,
mint a szavak az ember torkából” – mondja Hermész
Triszmegisztosz.
„Az ember bölcsője a csillagokban ringott.” De a kozmikus élet is
az Ősértelem tudatának mágikus imaginációjában gyökerezik.
Az egyiptomi genezis szerint: „Kezdetben volt Nun, az ősvizek
örvénye. Akkor még nem volt föld, sem égbolt, nem voltak Istenek
és emberek.
A vizek felett Atum szelleme lebegett.
Atum ekkor így szólt önmagához:
– Jöjj énhozzám!
És az Egy Kettő lett.
Ő teremtette a Napot, Rá istent. Kezdetben Rá is Nunban, az
ősvizek örvényében rejtőzött. Olyan volt, mint egy csukott szemű
sólyom.
De Atum felnyitotta szemét, a Nap felkelt, és létrejött a Világ.”
Az univerzális élet a Szellem ideomágikus fényéből sugárzott ki,
és e fény felé tart újra az anyag sötétségének szféráin keresztül.
A hermetikus filozófia szerint a Szellem útja az Ősvilágosságból



tapasztalatspirálokon át a mulandó teremtésfeszültségétől
megváltott, örök Világosságba vezet.
„Amint a Nagyvilág, úgy születik a Kisvilág.
Ebből csodálatos összefüggések
válnak lehetségessé,
amelyeknek kulcsa ez.
Azért neveztek engem
Hermész Triszmegisztosznak,
háromszorosan bölcsnek, mert
az egész világ filozófiájának
mindhárom értelme birtokomban van.
Amit a nap művéről mondottam, elvégeztetett!”
Hermész Triszmegisztosz:
Tabula Smaragdina
„Ha elég messzire
hatolunk vissza a múltba,
elérkezünk a távoli jövőhöz.
Ez a farkába harapó kígyó
hermetikus emblémája.”
W. Charon



Pszichomágia
Az életet teremtőeszmék nemzik, biotikus mozgástendenciák építik
fel sajátos formákká. A nyugvó ősanyagot ez a dinamizmus rendezi
különféle ábrákká.
Ez annyit jelent, hogy minden forma, irányvonal, szín és hang
pontos kifejezése a benne élő szellemi elvnek. Még világosabb
analógiával: a materiális formák ennek az ideasémának a termékei.
Ebből az ősformából emeli ki őket születésük napkeltéje. Ezért
önnön formájukon éppúgy nem változtathatnak, ahogy a szobor
sem képes saját arányait átalakítani. Az anyagot a kristályformáktól
a növény- és állatfajtákig ez a törvényszerűség határozza meg.
Azonban: „a determináció ott végződik, ahol a mágia kezdődik”. Ez a
felismerés az új korszak ideaformulája, amely döntő módon
megváltoztatja magát az ősformát.
Ezért vált érvénytelenné egy sereg fizikai, biológiai, filozófiai
elmélet, s ezért kell átértékelni a klasszikus asztrológia gyakorlatát
is.
Az új korszakot szervező ideaformula elasztikus, lélekközpontú és
kozmikus módszerekkel váltja fel az elavult materiális
földcentrizmust a modern tudomány valamennyi területén.
A Vízöntő koreszméjének dimenzióinfúziója egyelőre még vegyes
hatásokat, különös egyidejűségeket mutat. Idejétmúlt, elhaló
motívumok együtt jelennek meg utópisztikus tünetekkel. S e bizarr
Uránusz-formula győztes forradalma nagy megrázkódtatásokkal
jár. Szellemi dinamizmusa a régi formák teljes szétrobbanásával
teremti meg új világát, amely nem hasonlít az ember ismert



történelmének egyetlen kultúrváltozatához sem. Előképe
mélyebben fekszik a szellem transzcendentális emlékezetében.
A Vízöntő stádiuma a dimenzióskála valamennyi koordinátájában
a végleges felszámolás és újjászervezés viharos hullámzását kavarja
fel. Az állatégöv eszmei sugárkörének ez az uránikus rádiusza
töltése szerint ( ) forradalmat, finálét, pusztulást és „tűzből való
feltámadást” jelent a mentális, pszichikai és materiális kozmosz
valamennyi élőlénye számára.
Az új dimenzió inspiratív hatása elsősorban és döntő módon az
emberi tudat felfogásának és gondolattársítási képességének
meglepő kitágulásában mutatkozik meg. Élethez való egyéni
viszonylatokon, kötéseken túl szinte egységesen kiegyenlítődik az
egész emberiség „agyraszterének” (szűrőjének) eltolódása a
zodiákusi vezérmotívum: a filozófiai és tudományos fejlődés
irányába. Sok ezer éven át „takart” jelenségekre vetül fény hirtelen.
S a kutató „visszaemlékező” szelleme fényében nemcsak új
tudományok bontakoznak ki rohamosan, hanem „tengerbevesző”
utak is járhatóvá lesznek egyszerre, amelyek a fizikai jelenségek
láthatatlan okához vezetnek.
Az ember kétségtelenül felfedezte létének „másik
halmazállapotát”. Materiális-asztromentális létének ingamozgása
egyre inkább tudatosul benne. S dimenzióamnéziájának fokozatos
felszámolásával kezébe kerülnek újra az ősi módszerek, amelyekkel
ibolyán túlra rezgő színek, infravörös sugarak, ultrahangok,
atomális tükörjelenségek, élettani kísérletek és mélypszichológiai
felfedezések mágikus ösvényén saját lénye gyökeréhez, betegségei
kórképző gócához hatolhat el.
Ez volt az a ködbe burkolt régió eddig, amelyben a lét értelme
éppúgy benne rejtőzik, mint minden organikus betegség, pszichikai
aberráció, belső és külső konfliktus, társadalmi átalakulás,



forradalom, háború s a Föld szférájában végbemenő elemi erejű
folyamatok oka, diagnózisa – sőt terápiája is.
A terápia persze főként individuális vonatkozásban, eszmei síkon
közelíthető meg. Bár a természet dinamizmusa, az egyén képalkotó
és sorsformáló képessége is szerves része a teremtő képzeletnek a
szellem mágikus dimenzióiban.
Mert a világ az alkotó Szellem képzeletében fogant meg minden
természeti és individuális változatával együtt. S ezt az Imagót
egyedül az a mágikus, kötő-oldó hatalom alakíthatja, aki létrehívta;
a Szellem. Az Univerzum Ideomágusa.
Ezért figyelmeztet a Csillagfilozófia arra, hogy: „A csillagok nem
kényszerítenek, csak hajlamossá tesznek.” És: „A bölcs uralkodik
csillagain.”
A legkonkrétabb folyamat, anyagi zárlat, súlyos, organikus kór,
elmérgesedett materiális csődtömeg átalakulásának, gyógyításának
kulcsa is a láthatatlan eszmei síkon – és egyedül ott található.
A matrica levonatán nem lehet változtatni. A vetület mindig
determinált marad. A levonat ábráját csak a matrica formálásával
lehet átalakítani. A vetület képsorát egyedül a vetítő gócban
változtathatjuk meg. S a „matéria”, a „kivetült góc” egyedül a
Szellem dimenzióiban hozzáférhető. Ez az a törvény, amit ma már
nemcsak a vallási hagyomány őriz, vagy különféle metafizikák és a
keleti bölcselet mesterei tanítanak neofitáiknak, hanem a modern
tudomány is felismert.
Mája, a káprázat, a vetület és a magasabb eszmei valóság
kettőssége forradalmasította a tudományos gondolkozást. Az egész
mélypszichológia, sőt gyakorlati orvostudomány legtöbb ágazata is
olyan elvek alapján diagnosztizál és gyógyít, amely organikus
betegségtünetek pszichoszomatikus okát is számításba veszi.
Az úgynevezett „turnusos altatás” módszerét például többek



között súlyos gyomorfekély, strúma és egyéb vérkeringési vagy
anyagcserezavarok esetében is alkalmazzák, érdekes eredménnyel.
Ez az eredmény persze nem tartós. Mert az altatás által
személytelen állapotban pihenő beteg nagyszerűen gyógyul addig,
amíg a kúra után vissza nem zökken szubjektív tudatosságába.
Akkor azután maró, kórképző gondolatai, félelmei, „idegessége”
újrakezdi fizikuma mérgezését, és a betegségfolyamat megint
fellobban. Az olyan terápia tehát, amely elválasztja a tudatot a
szervezettől, nem megoldás. De a kábítás és a mérgező góc időleges
elkötése sem az. Ezt a gócot teljesen el kell távolítani, mégpedig a
tudat fokozottabb együttműködésével.
A módszert, amellyel különféle organikus betegségeket, bénító
gátlásokat, energia-rövidzárlatokat vagy más sorsbonyodalmakat
okozó veszélyes indulatkonfliktusokat orvosolni próbálunk
romboló tendenciák építő erőkké való áthangolásával,
pszichomágiának neveztük el.
A pszichomágia „szimbólumokhoz kötött mágikus erőkkel”
kísérletezik a felismerés alapján, hogy az anyaggá merevedett
jelképek nagyon is fájdalmas formák ahhoz, hogy változtassunk
rajtuk. Elvont okukhoz, formákat kristályosító, szellemi-érzelmi
tartalmukhoz kell hozzáférnünk ahhoz, hogy a fertőző, önpusztító
elemeket kivonjuk belőlük.
Mivel az ember nem más, mint „porba öltöztetett szimbólum”,
testi–lelki–szellemi állapotának valódi diagnózisát csak e síkok
jelbeszéde alapján lehet megállapítani. A jelképek mindig lényeget
fejeznek ki.
A szimbólumok azonban nem csupán a létdinamizmus gépies
médiumai, hanem sorsformáló akciók eszközei is. Mágikus
szimbólumhangolás által olyan hatásokat idézhetünk fel
önmagunkban, környezetünkben vagy betegünkben, amelyek



energiatendenciákat változtatnak meg, erővonalakat alakítanak át,
hiányokat töltenek fel, és túltengő hatásokat egyenlítenek ki.
A depresszív, mániákus, fájdalmas formákká rögzült jelképek
oldásának módja a megfelelő ellenszimbólumok behelyezése.



A gyógyító fény
Ha az ember nyomon követi romboló hangulatai, mérgezett benső
légköre fonalát befelé, e diszharmóniák forrását legtöbbször saját
rossz gondolatpozitúráiban, abban a rögzült szokásában találja
meg, hogy minden kis hiányérzetére, elégedetlen reflexére
becsmérlő mantrákat szövegez meg agyában.
Ha bosszantja valami, dühös, gonosz átkok elektrosokkja ráng át
gondolatvilágán. Aggodalmában intellektusa borzongató színpaddá
alakul, ahol folytatólagos rémdrámákat dramatizál mindaddig,
amíg idegpályáin, ereiben és mirigyeiben a nedvek méreggé
alakulnak.
„Gondolkodni annyi, mint mágiát gyakorolni” – tanítja a mágia.
Huzamos ideig ismételt, romboló gondolatok „sugárnyomása”
indítja el a különböző kórfolyamatokat, úgy, ahogy hipnózis alatt a
szuggerált médiumon égési sebek keletkeznek a hideg késnyél
érintésétől, vagy lerészegül a víztől, abban a tudatban, hogy pezsgőt
iszik.
Hipnotikus állapotban a képzelet egy másik szellemi centrum
diktatúrája alá kerül. Betegségeink azonban éppúgy, mint
környezetünkkel való tragikus konfliktusaink, saját tudattalan
ösztöneinktől elhitetett képzeletünk és gondolatunk
szuggesztiójából erednek.
A tudattalan feszültségek démoni (asztrális) és kerubi (szellemi)
energiáink állandó küzdelméből termelődnek. Az erőtlen jellem
felőrlődik ebben a harcban. Olyan egyéniség, akinek szellemi
képességeit súlyos iszapréteggel fedi le a matéria, nem tud más



kiutat találni terméketlen állapotából, mint hogy tehetetlen
kisülésekben reagálja le anyagba börtönzött energiáit. Iszákos lesz,
vagy állandóan eszik. Hatalmas ételmennyiségekkel próbálja
betölteni lényének kietlen ürességét, és nemére való tekintet nélkül,
szó szoros értelmében terhessé válik, ám új élet helyett a halállal.
Szíve elhájasodik, teste felduzzad, erei megtelnek salakkal,
anyagcseréje elzárul. Végül, amikor „nehéz órája” elérkezik,
vajúdni kezd, és satnya lelkét átszüli a túlvilágra.
Minden életformának megvan a sajátos pszichikai csírája,
amelyet a ki nem elégült ösztönenergiák a képzeleten át sötét
„betegségművekké” növelnek. Az ideges tünetekből lassanként
organikus folyamatok burjánzanak fel a szervezetben.
„Az idegesség a lélek elégedetlensége.”
A lélek elégedettségének feltétele a kreatív öröm. A teremtő
energiák univerzumba szőtt, zavartalan keringése. Az életmegújító
kapcsolat az örökkévaló forrásokkal. Ezt a kapcsolatot egyedül az
eksztatikus, pszichikai-mentális tevékenység, a lélek állandó
dimenziógimnasztikája tartja fenn. Amint a pszichének ez a
magasabb rendű anyagcseréje megszakad, az ember egyénisége
halódni kezd, mint teste, amikor fejét a víz alá nyomják. Kapkodó,
csapkodó haldoklása mutatkozik meg kétségbeesett
betegségjelbeszédeiben. Kórhieroglifái, alkotó képzeletének kontroll
alól kitört, tudattalan műalkotásai, kerubi opusok parodisztikus
behelyettesítései, amelyek pontos rajzolatú negatívként formálják ki
mindazt, aminek hiányát érzi, vagy aminek materiális terhelése
alatt összeroskadni készül. A pszichomágia a betegségek e
szimbolikus ábráiból vonja ki a vakcinát. Szattvikus pozitívval tölti
fel a hiányokat. Fénnyel operál, kés és vér nélkül. Romboló
képzeteket építő képzetekkel old fel. Görcsös pozitúrákat gyógyerőt
idéző, benső magatartássá hangol át a beteg tudatos



együttműködésével. Ezen az operáción a beteg nem maradhat kívül.
Nem lehet elaltatni lényének éppen azt a részét, amellyel
szervezetében és sorsában veszedelmes kötéseket sző.
A kötés centruma ugyanis az oldás helye is.
A romboló folyamatok jellemzője a tudattalan diktatúrája.
A tudattalan irányvonalak ellenanyagát a tudatosság tartalmazza.
Ez a tudatosság azonban nem pusztán megállapítás. A jelenségek
gyökérábráihoz hatol vissza, és a kórképző szimbólum irányát
formálja át.



A pszichoszintézis előkészítése
A mélypszichológia fiatal tudománya olyan rohamos fejlődésen és
átalakuláson ment keresztül világtudatba való betörése óta, hogy
nagy lendületén felismerhető korszakunk eszmei energiáinak
tetőzés felé haladó hulláma.
Freud első forradalmi megállapításaival új földrészként bukkan
elő a tudattalan tengeréből a lélektanelemző, szimbólumolvasó,
tudatosító módszere, amely nem racionális közlésekre, hanem
álmokra, traumák, fóbiák, gátlások, kóros túlérzékenységek
jelbeszédére figyel. A jellem ösztönös megnyilvánulásait, ábráit a
beteg írásából, testtartásából, mozdulataiból próbálja leolvasni.
Az emberi szellem újraszülető Atlantisza persze a plátói világév
visszatérő motívuma. A mentális korszak elvont energianívóján
ömlött vissza más megjelenési formában. De ősképekkel való
lényegi azonosságára az új tudományok legzseniálisabb képviselői
tévedhetetlenül rátaláltak.
Plasztikus példa erre C. G. Jung munkássága. E nagy svájci tudós
egyénisége annyira mitikus és utópisztikus, hogy bővebben kell vele
foglalkoznunk korszakváltó korunk egyik legkiemelkedőbb
képviselőjeként. Jung olyan hermetikus ismertetőjeleket hordozott
intellektusában és lelki alkatában, amelyek őt az általa
„archetípusnak” definiált „bölcs öregemberhez” teszik hasonlóvá.
Előítélet nélküli gyűjtő és egyeztető tevékenységével talán legtöbbet
tette a múlt és jövő egyesítéséért egy modern világkép
szintézisében.
Annak ellenére, hogy Jung akaratlanul konfliktusba került



mesterével, Freuddal, aki árulónak nevezte őt, s Adler kitűnő
megfigyeléseinél sem kötött ki; saját pszichoszintézisébe mindkét
tudóstársa eredményeit beépítette. Kiváló specialistákkal,
részletigazságok fanatikus prófétáival szemben azért tűnt
eretneknek, mert szellemében az élet több dimenzióba terjedő,
teljes kódját hordozta. Éppúgy, mint az antik, babiloni-egyiptomi
papok és mágus-orvosok.
Freudot Jung sohasem tagadta meg. Tanait teljes értékű
igazságnak fogadta el az ember testi vonatkozásaiban. A nemi
ösztön valóban elsődleges hajtóereje az animális életnek. S a gátolt
szex sziderikus áttételében tagadhatatlanul az adleri hatalmi
ösztönként kompenzálódik. Jung azonban nem elégedett meg a
fejetlen emberrel. Képtelenségnek tűnt előtte a „nyakánál végződő”
Homo sapiens. Ő ezt a lefedett, különös csökönyösséggel
elhomályosított, szellemi részt is hozzácsatolta az ember teljes
képéhez.
A fizikumában sínylődő állat és érzésvilágában tomboló démonok
mellé felidézte a pszichomágust, akinek metafizikai szomja és
halhatatlan lelke felelt szerinte a két alacsonyabb sík minden
felvetett problémájára.
Freud, Adler, Jung: a modern mélypszichológia területén
kétségtelenül ez a három név személyesíti meg válságos korszakunk
emberének saját lényében való nyugtalan kutatását, törekvését az
önmegismerésre és sötét hajlamai leküzdésére.
Ez a „három Nagy” ugyanakkor csodálatos módon a három sík
harcos ellentétét képviseli. Hogy e szembenállás milyen időtlenül
régi, s mint ősmotívum a látható jelenségek absztrakt okát rejti,
végtelenül ismétlődő analógiái bizonyítják.
Az emberi szervezet éppúgy az állati, érzelmi, értelmi tendenciák
háborújának színtere, mint a Biosz valamennyi régiója kristály-,



növény-, állatformáktól, társadalmi szerkezetektől a nap- és
tejútrendszerekig.
Ez a probléma korszakunkban annyira akuttá és sürgőssé vált,
hogy a megvilágítását és kulcsait őrző pszichológia egyszerre kitört
a konzultációs szobákból, klinikákról, és szétáradt az élet egész
területén. Semmit sem hagyott érintetlenül. Sem szerelmet, sem
gépet, sem művészetet, erkölcsöt vagy Istent. A pionírok, akik a
pszichológia e korszakát felépítették, mindhárman halottak. De a
psziché hatalmas távlatai nyitva maradtak utánuk, és egyre inkább
benépesednek az Uránusz-idea nyugtalan keresőivel.
Jung szellemi függetlenségére és intuíciójára jellemző, hogy a
jógát éppoly alaposan tanulmányozta és kipróbálta, mint ahogy
mélyen lemerült az alkímia felszíne alá. A modern kutatók közül
elsők között tárta fel az alkímiai szimbólumok természettitkokat
rejtő kulcsait. De ugyanezzel a képlátó, analógiaolvasó
koncentrációval foglalkozott népmesékkel, mítoszokkal, a pueblói
indiánok törzsi rítusaival, a német romantikus filozófusokkal, a zen
buddhizmussal és az emberek különleges érzékelésével,
megérzéseivel.
A történelem előtti ember mágikus barlangrajzai éppolyan
háromértelmű titkokról vallottak neki, mint az a százezer álom,
amelyet páciensei kezelése alatt összegyűjtött.
Ha Jungot azzal vádolták, hogy a misztika kedvéért elhagyta az
orvostudomány területét, így felelt: „A pszichológiának számításba
kell vennie az ember minden tapasztalatát a legnyilvánvalóbb
gyakorlatiastól a teljesen mágikus-misztikus elemekig.”
Kétségtelen, hogy a többi mélypszichológusnak is az a célja, hogy
az embert kibékítse saját tudattalanjával. Jung azonban jelentős
mértékben különbözik mindegyiktől, éppen furcsa „eretnekségénél”
fogva, amely valójában nem más, mint szemléleti többlet, szélesebb



sugarú látásmód.
E többdimenziós valóságlátás szükségképpen szembe kellett, hogy
állítsa öreg mesterével, Freuddal, akinek tanításai mélyebben
érintették az ember felfogását önmagáról, mint Darwin
fejlődésteóriája óta bármelyik tudományos elmélet.
A keresztény korszak folyamán az elmegyógyítást
legnagyobbrészt a lélek birodalmába utalták. E felfogás szerint csak
a hit által való üdvösség tisztíthatta meg a lelket minden bűntől és
betegségtől. Az uránikus gondolatáram felerősödésével azonban,
amelynek új ritmusa a francia forradalmat követő, világszerte
megindult szociológiai-intellektuális erjedésben adott jelt magáról,
az érzelmes hit helyét milliók felfogásában az értelem foglalta el. A
tényekre támaszkodó ráció azonban egy csomó rejtélyes ösztön
tetején trónolt. Amikor Freud fiatalember volt, még a
pszichológiában is az anyagelvű monizmus módszerei uralkodtak. A
kutatás arra irányult, hogy a pszichikai hatásoknak fiziológiai okot
találjanak.
Freud nagy tétele a tudattalan, az emberi ösztönök forrásának
felfedezése volt, amit nem lehetett a tudat szűk rendszerébe
beilleszteni. Freud azonban még saját korának mechanisztikus
materiális tudományosságában gyökerezett. Felépítette hát az
intellektus új, részletes, gépszerű sémáját. Az üzemanyag, amely ezt
a mechanizmust mozgatta, a szexuális energia vagy libidó. Freud
felfogásában a tudattalant olyan érzelemanyag terheli meg, amelyet
elfelejteni véltünk, de csak elfojtottunk szexuális ösztönünk és
személyes társadalmi hajlamunk összeütközésében. Freud
módszere a következtetésre épült, hogy a neurózisoktól való
megszabadulás érdekében ezeket az elfojtott tartalmakat felszínre
kell hozni, kiszolgáltatva őket a tudat tisztító folyamatainak. A
libidó freudi koncepciója esetenként kiszélesedett, és magában



foglalta a szerelmet, a szeretetet, a barátságot, de az absztrakt ideák
iránti odaadást is. Freud azonban szigorúan ragaszkodott a tételhez,
hogy az infantilis apagyűlölet és incesztusinger, amelyet Ödipusz
komplexusnak nevez, döntő fontosságú minden emberi lénynél.
Jung annak idején igen csípősen kommentálta e merev
dogmatizmust: „Az agyat ilyenformán csupán a nemi mirigyek
függelékének kell tekinteni” – jegyezte meg gúnyosan. A freudi
világban az ember egyedül áll, misztikus ingerektől és traumáktól
lenyűgözve. E tudattalan komplexus fölött nincs semmi kontrollja.
Éppen ezért nincs erkölcsi függetlensége sem. Képtelen arra, hogy
szabadon határozzon sorsa fölött. Kreatív munkája, jótettei,
becsvágyai nem egyebek, mint „szublimációk”. A vallás rendszerint
a neurózis egy formája. Isten az apaimágó kivetülése, azaz értelmi
szemlélet. A „psziché nélküli pszichológia” az, ami ellen Jung
minden munkájában tiltakozik.



Jung „dimenziópszichikája”
Jung pszichikai világképében az ember tudattalanja nem pusztán
szemeteskosár, amelybe a tudat kényelmetlen tapasztalatait
söpörjük, hanem egy emberfelettien hatalmas raktár, színültig telve
jóval és gonosszal.
Szerinte az örök emberi nosztalgiák, törekvések és félelmek nagy
része pontosan az, aminek lenni látszik. A vallás nem neurózis,
hanem mélyen és invertálisan érzett szükségesség.
Jung nagy tisztelettel adózott Freudnak. Hitte, hogy módszerei,
különösen fiatalabb pácienseknél, eredményesek, mivel azok tele
vannak szexuális problémákkal.
De fellázadt az ellen, hogy Freud és Adler is ellentmondást nem
tűrőn szájába öntötték a szenvedőnek saját egyedül üdvözítő patent
orvosságukat. Ez az uniformizált összetétel azután minden
érthetetlen gyötrelem és individuális kórképlet ellenszere kellett,
hogy legyen.
Jung tisztában volt vele, hogy a szexuális hajtóerő valóban mindig
mindenütt jelen van, s a hatalmi ösztön kétségtelenül áthatja a lélek
mélységeit és magasságait.
Ő azonban azt is látta, hogy a lélek nem azonos teljesen e két
hajtóerővel. Ha mindössze annyit tudunk egy emberről, hogy a
dolgok miképpen alakultak ki benne, nagyon keveset értünk belőle.
A lezárult múlt egyedül a halottat világítja meg plasztikusan. Az
életet nem csak a tegnap jelenti.
Jung saját módszereit „analitikus pszichológiának” nevezte el,
eltérően a freudi pszichoanalízis és az adleri individuál



pszichológia megjelöléstől.
A buzgó freudista analitikusok általában „zárt üzletnek” tekintik
hivatásukat, s Jungot olyan fantasztának nevezik, aki elmenekült az
élet „realitásai” elől. Ennek ellenére – vagy éppen ezért – Jung
nézetei és módszerei egyre terjednek intellektuelek, művészek,
tudósok, laikus lélekkutatók, sőt papok között is. Persze ezen a
területen is állandó hasadási folyamat mutatkozik.
A jungiánusok és adleriánusok mellett különféle pszichológiai
irányzatok és árnyalatok követőinek egész sora praktizál. De
szaporodnak az eklektikusok is, akik teóriájuk nagy részét Freudtól
merítik, hozzáadva némi Jungot, Adlert, egy csipet Horneyt és
Sullivant is. Legtöbbje azonban beismeri már, hogy a freudi analízis
túl korlátozott motívumokra épít, s nagy tévedés volna például az
ember metafizikai szükségletét gyógykísérleteiknél figyelmen kívül
hagyni.
Egyre több pszichiáter mutat készséget arra, hogy a filozófiától,
vallástól, társadalmi okoktól, tömegmozgalmaktól való függőséget
egészséges szükségszerűségnek fogadja el anélkül, hogy ezeket
szublimált homoszexualitásnak vélné az apafigurával kapcsolatban,
vagy az anyaméhbe való visszatérés vágyát fedezné fel bennük.
Ha Freudot Kolumbusznak tekintjük, aki a tudattalan fogalmával
felfedezte a lélek bolygójának félgömbjét, Jung kétségtelenül
Magellánnak nevezhető, mert ő a psziché teljes körét s végtelenbe
vezető szféráit utazta be. Útleírása e csodálatos expedícióról az
emberi szellem elé vetíti a dimenziópszichika szintézisét.



A „beszélő fény” univerzuma
A jungi teória a tudattalant három síkra osztja fel: Az első a tudat
zónája, a racionális jelenségvilág tükre. A második a személyes
tudattalan régiója, amely csak hozzávetőleg hasonló Freud
tudattalanjához, ahová elfelejtett tények és elfojtott érzelmi
komplexusok merülnek alá. A harmadik a kollektív tudattalan
dimenzióskálája, amely része és együttes öröksége az egész emberi
fajtának, s ezért amolyan közös gyűjtőmedence-féle, amely az
emberi magatartás példáit és ösztönzéseit tartalmazza.
E felsorolásban világosan követhető ugyanaz az analógia, amely
minden emberi spekuláció, intuitív elmélkedés vagy kontemplatív
természetkontaktus nyomán újra és újra felmerül az évezredek
folyamán.
A lélek mechanizmusának Jung szerint is a libidó az üzemanyaga.
De ő egészen más értelemben használja ezt a szót, mint Freud. Jung
libidója magában foglalja a teljes pszichikai energiát, amely e
meghatározásban a hinduk kundalíni kígyójával analóg.
Az ember ágyékában alvó nemzőerő a keleti bölcsek szerint
különféle gyakorlatokkal felvezethető a hátgerinc létráján az agyba,
és akkor újra mágikus, teremtő energiává alakul át.
Ez a modern kifejezéssel libidónak nevezett kundalíni erő a jungi
koncepcióban két irányba vezet: az emberi ego benső vagy a világ
külső dimenziói felé. Ha a tudattalanból a tudatos felé ömlik, az
ember úgy érzi, az élet simán hömpölyög, miközben ő maga a
természet ritmusával összhangban tevékenykedik.



A pszichikai energia azonban törvényszerűen visszaáramlik a
tudatosból a tudattalanba, ahogy a kilégzést mindig belégzés követi.
Ez az az állapot, amikor az ember nappali aktivitását laza pihenés
vagy alvás váltja fel. Ha azonban ez a visszafelé áramlás túl hosszan
tart, akkor a libidót a tudattalanban magához vonzza valami, ami
erjedő, izgató tartalmát a tudat felé küldi. Jung a tudattalanban
rögzült névtelen csírát tartja a különféle neurózisok, traumák és
fóbiák kórképző gócá nak. Mert ha ezt a tudattalanban megfogant
magot nem tudatosítjuk, az egyre több ingeranyagot vonz maga
köré úgy, ahogy az anyaméhben kiformálódik a magzat.
Ez a démoni embrió azonban az ember pszichikumának fel nem
oldott salakját, aszociális, romboló hajlamait testesíti meg, s az
értelmi-érzelmi régiók senki földjén kel életre. „Komplexumának”
csak baljós tünetei nyilvánulnak meg a fizikumban, ő maga
megfoghatatlan marad.
Ami a vérrög az ember érrendszerében, az a komplexum a
pszichében. De annyival veszélyesebb, amennyiben nem látható, és
klinikai vizsgálatokkal nem kimutatható.
A pszichikai energia éppúgy irányulhat kifelé, mint befelé. Ha az
egyénben kifelé irányul, akkor az illető extrovertált. Ez annyit
jelent, hogy ha az extrovertált ember észrevesz egy objektumot, első
reakciójaként lényének egész áramát abba a tárgyba vetíti; mintegy
kilép önmagából. De e külső jelenségekbe való beleveszés nem
mindig építő, személytelen folyamat. Gyakran az élet
kirakatábráival való azonosulás, amely a külső sikerek kedvéért
feladja benső értékeit.
Ha a psziché kundalíni-ereje befelé irányul, akkor az ember
introvertált, és első reakciója talán így volna megfogalmazható: „Mit
akar ez a dolog tőlem?” Az introverziónak is vannak persze negatív
és pozitív formái. Mert mindkét irányvonal csak akkor marad



egészséges, ha változik, és együtt hullámzik, együtt lélegzik a
világtest ritmusával.
Jung az egyéniségtípusokat négy osztályba sorolja, attól függően,
hogy az individuum melyik elsődleges pszichikai funkcióra
támaszkodik leghangsúlyosabban. Mindenáron való feltűnésre,
megmutatkozásra törekszik-e, vagy a gondolkodás, érzés, intuíció
uralja-e lényét.
Mivel bármelyik karakter lehet extrovertált vagy introvertált e
funkciók bármelyikével, Jung nyolc alaptípust ismer el. Ugyanakkor
nyomatékosan aláhúzza: minden karakter éppen eléggé bonyolult
összetételű ahhoz, hogy ezek a címkék csak nagyon is vázlatos
meghatározást jelentsenek. „A valóság az – mondja Jung –, hogy
vannak bizonyos egészen ritka jellemek, akikre semmiféle
klasszifikáció nem alkalmazható.”



Ideogenetikus őstípusok
Jung a tudattalanban elsősorban szimbólumokat lát, amelyek az
archetípusokat képviselik. Amikor ezekről ír, stílusa annyira
szuggesztív és életteljes, hogy azt a benyomást kelti, mintha
élőlényekről beszélne.
Ezek a mélyre vetett szimbólummagok, illetve archetípusok az
emberi tapasztalatok és érzések ősi példái, előképei a jungi
imaginációban, amelyek minden koron és kultúrán át újra és újra
megismétlődnek, mégpedig két fő formában:
1. Individuális gondolatokban, álmokban és víziókban.
2. Mítoszok, szokások és hiedelmek alakjában.
Jung gyakorló analitikus pályája kezdetén ismételten tapasztalta,
hogy igen gyakran ősi szimbólumok és rituálék merülnek fel olyan
XX. századi páciensek álmaiban, akik sohasem hallottak vagy
olvastak e témáról.
Ebből kiindulva arra a következtetésre jutott, hogy az ember
kollektív tudattalanja messze megelőzi az intellektus tudatos
részének fejlődését, és folytonos ismétlődéssel ugyanazt az előképet
formálja meg.
Ezek az előképek persze minden individuumban másképp
rendeződnek el. Jung e jelenséget a test szerkezetéhez hasonlítja,
amely ugyanazokból a szervekből tevődik össze minden emberi
lénynél, mégis jelentős egyéni különbségekkel működik
valamennyi.



A legáltalánosabb archetípus-osztályozás – noha nagyrészt a
tudathoz tartozik – a perszóna. Ez volt a római színész szava a
maszkra, amellyel az általa megszemélyesített karaktert ábrázolta,
és Jung ugyanilyen értelemben használja. A perszóna az arc,
amelyet minden individuum a környezetének mutat. Ez bizonyos
mértékű szükséges, egészséges alakítási játékot jelent az ember
belső világa és környezete közötti viszonylat megkönnyítésére.
A perszóna csak akkor válik kóros tünetté, ha teljesen uralni
kezdi a mögötte lévő egyéniséget. Legveszélyesebb, ha megvakítja
az embert saját árnyékának létével szemben.
Az árnyék a személyes tudattalan részeként Mr. Hyde-ot jelenti
minden Dr. Jekyllben; az alsóbbrendű vagy gonosz elemet, amely
azt kívánja tenni, amit a tudat vagy a lelkiismeret tilosnak ítél. Az
árnyékot ellenőrzés alatt kell tartani, bár az is nehézségekkel jár,
mert minél hevesebb nyomás alatt áll, annál nagyobb erővel
robbanhat ki.
A kollektív tudattalan elsődleges mélységeiben Jung
intuícióradarja a női princípium, az anima archetípusát tapintotta
ki, mintegy előhívta a férfikarakter rejtőző feminitásából és
hiányérzetéből. Anima alatt Jung mindazokat a tulajdonságokat érti,
amelyeket a férfiban általában nőiesnek tartanak, mint például a
gyöngédséget, a kifinomult megnyilvánulások méltánylását,
ugyanakkor azonban esetleg kicsinyességet és házsártos, hisztérikus
indulatosságot is. Fontosabb aspektusában az anima teszi képessé a
férfit arra, hogy felfogja, átélje a női természetet. Az anima
ezenkívül tudattalan imágója annak, amivé a nőnek lennie kellene.
Persze hiányt kiegészítő vetületként annyiféle, ahány férfilélekből
kivetül. Tehát éppúgy felöltheti trójai Heléna, Kleopátra vagy Rider
Haggard „She” -jének előképét, mint annak a triviálisan egyértelmű
színésznőnek az alakját, akivel egy öregedő professzor megszökik.



Az animának olyan tulajdonságai vannak, amelyek hol eltűnnek,
hol újra megjelennek korszakokon át. Állapota időben mindig fiatal,
de nem tapasztalatlan: olyan módon rezonál, mint egy gyakorlattól
átnemesedett, finom hangszer. Bölcs, de nem elrettentően az;
inkább jelentős, mintha titkos tudás beavatottja lenne.
Amikor ez az imágó egy hús-vér asszonyra vetül, a férfi szerelmes
lesz. A baj csak akkor kezdődik, ha szerelmének tárgya nem tud
megfelelni a vetületnek.
Az anima analógiája az animusz. A férfi megtestesítője a nőben,
annak kollektív, öröklött imágója a férfiről.
A másik fontos archetípus Jung szerint az öreg bölcs ember és a
földanya.
Az öreg bölcs álmokban, elképzelésekben mint király, hős,
varázsló, mágus vagy megváltó jelenik meg. Jung pácienseinek
például leg többször Jung professzorként mutatkozott. Ez az ideál
Jung megítélésében igen konstruktív.
A nagyság csírája minden emberben megvan, és helyes, ha ezt
tudatosítja. Amikor azonban valaki kóros méretűvé duzzasztja
magában ezt az imágót, akkor esetleg vérben forgó szemű
szektariánussá, önmagát messiásnak kikiáltó tébolyodottá, Hitlerré
vagy egyszerűen őrültek házában lakó Napóleonná válik.
A másik archetípus, a földanya az élet rejtélyesen termékeny és
személytelenül teljes forrása. Ha azonban egy nőben túlsúlyba
kerül ez az idea, egzaltáció lesz úrrá rajta. Hasonlíthatatlan
tehetségeket érez magában, amelyek minden probléma
megoldására képessé teszik. Tolakodó, tapintatlanul fontoskodó
„jótevővé” válik, s azok, akiket ellentmondást nem tűrő segítségével
célba vesz, szinte fuldokolni kezdenek tőle.
Végül, a kisebb jelentőségű archetípusok fölé tornyosulva, ott áll a
transzcendentális ősidea. Ez a tudatosból és tudattalanból éppúgy



magában rejt bizonyos elemeket, mint a többi archetípus jó és
gonosz árnyalataiból. Az ősidea az egység szimbóluma; ugyanúgy,
ahogy ez a gondolat számtalan vallásban, például a hindu Átman
fogalmában megtalálható.
Jung „Ding an sich” koncepciója a legnagyobb fontosságú
folyamathoz, a felszabaduláshoz vezet. E folyamatot Jung
individuációnak nevezte el.
Az individuáció a teljességhez, a szintézis egyensúlyához vezető
út egyike. A test–lélek–szellem erőinek szimmetriájának
megvalósulása az egyéniségben. A meghatározás félreismerhetetlen
analógiája a keleti tanok megvilágosodásának, a hermetikus
filozófia beavatásának és a keresztény misztika átlényegülésének.
Az individuációra való öntudatlan törekvést Jung gyakran
megtalálta azoknál a pácienseknél, akik éppen kigyógyultak
neurózisukból.
Az individuáció egész életre szóló feladat lehet.
Azáltal, hogy a tudattalannak egyre több aspektusát tudatosítjuk,
a páciens értékítélete megváltozik, és egészen más, oldottabb
viszonyba kerül olyan dolgokkal, amelyeket azelőtt csak félig sejtett,
vagy zavaró ösztönzésként vett tudomásul. Az individuáció Jung
szerint annyi, mint önmagunkban megtalálni Istent.



Szimbolikus világkép
Jung a lélekgyógyítás sikeres módszerének elemzésénél nem riad
vissza a legnyíltabb transzcendentális megállapításoktól sem. A
szimbólumok jelentőségét Freud is felismerte már; Jung azonban
megalkuvás nélkül követte e fonalat a metapszichika legmagasabb
dimenzióiba.
Jung a szimbólumok szövedékét végtelen folyamatosságnak
tekinti az emberiség emlékezetében, olyan képzettárnak, amelyben
minden tapasztalat elraktározódik. Pontosabban: Akasáról, a
hinduk világéteréről beszél más fogalmazással, amelyet a keleti
bölcselet „Brahma emlékezetének” nevez. Az individuációs
folyamatban a szimbólumok jelentik a legszükségesebb irányító
elemet. A jelképek Ariadné-fonala nélkül a szellem sohasem találna
vissza a harmonikus valóságba saját tudattalanjának labirintusából.
A gyógyító szimbólumok anyagát az ősi hagyományok
szolgáltatták Jungnak. Ezek között képzeletét India és Tibet
mandalái ragadták meg legerősebben.
A mandala szanszkritul mágikus kört jelent. A kontempláció
segédeszközeként szerepel a buddhista és egyéb keleti vallásokban.
Ezt a kört négyzet zárja körül az anyag klauzúrájaként.
A szimbológia törvényei alapján elkészített mandala idéző és
felszabadító kapcsolótábla, amellyel mágikus energiaáramokat
irányít mindhárom sík felé, témája pedig mindig egy univerzális
központi idea. Töltése múltat és jövőt misztikus jelenbe rögzítő
varázserő. Célja az ábrázolt ideaciklus képzeletben való
kibontakoztatása. A keleti bölcselet szerint az ilyenfajta szimbolikus



kiélés hosszú inkarnációk szenvedését teszi szükségtelenné. A jungi
pszichológia a „lereagálás” gyógyeszközét látja benne – ami
lényegében ugyanazt jelenti.
A hindu és a tibeti mandalagyakorlat neofitái csak alapos
kiképzés után láthattak hozzá egy-egy varázspentagramma
elkészítéséhez. Tanulmányozniuk kellett a szimbológia, a
térelosztás, az erővonalak és a forma szabályait, a számtörvények, a
csillaghatások, a színek, a misztikus erőközpontok és a kozmikus
genezis hagyományos anyagát.
A mai pszichodrámákhoz hasonló, s ugyanazt a célt szolgáló
egyéni varázsfestmények mellett az évezredes, univerzális
mandalák azok, amelyeket Tibetben és Indiában gyógyító
szattvaforrásokként tisztelnek, mert aki össze tud kapcsolódni
velük, azt mágikus árammal töltik fel.
Vannak keresztény mandalák is. Egy középkori, misztikus
meditációs festmény Krisztust ábrázolja a középpontban, négy
evangélistával a kardinális pontokon.
A drágakő jelképe mindig a Bölcsek Kövének analógiája,
legmélyebb értelmében az Isteni Én szimbóluma.
A körülfont, banjánszerű Életfa is univerzális ábra, s mint ilyen
Jung szimbolikus világképének alapvető hieroglifája. Az Életfán
legtöbbször egyetlen ragyogó virágkehely nyílik, esetleg kelet
Aranyvirága. A fölötte lebegő „karácsonyfacsillag” pedig az élet
útját ábrázolja. „A cél az Út” – tanítja a keleti filozófia.
A keresztény misztikában ez a csillag a messianizmus világba
ömlő fényösvényét mutatja, amely felnyitja a szellemileg lezárt
korszakot; „járhatóvá teszi az Ég titkos útjait”. Jézus születését
csillag jelezte a babilóniai mágusoknak. Babilon asztrozófiai
kultúrája éberen figyelte a kozmosz üzeneteit, s pontosan olvasta a



csillagok írását. S a Halak korszakának „nagy konstellációja” a
csillag, amely a Messiás születésének helyéhez vezette a „három
királyokat”.
Jung, amikor finnyás kollégái megkérdezték tőle, miért vonja be
ezeket a tudományosan nem „szobatiszta” szimbólumokat a
modern pszichológiába, nyugodtan azt felelte: „Mert tények! Napról
napra megjelennek pácienseim álmaiban és tetteiben.”
Ha például egy beteg ég felé emelkedő kígyóval álmodik, a
freudista analitikus gondolkodás nélkül fallikus szimbólumnak
nevezi. Jung elismerte, hogy a kígyó falloszt is jelent. De neki
ugyanakkor – éppúgy, mint az antik és ősi mágus-orvosoknak – a
kígyó még a tények különféle skáláját is mutatja, amelyeket szintén
figyelembe vett.
Például a Krisztus utáni II. század ophita szektája számára a kígyó
a világ messiás-princípiumát szimbolizálta. Más hagyományokban a
relatív lét belső erőinek hieroglifája. Ezek az erők dualisztikusak,
alacsonyabb és magasabb természetűek, tehát ellentétesek
egymással. A magasrendű kígyó a bölcsességet, az alacsonyabb
rendű a vágytermészetet rejti magában. S mindkettő az
intellektuson keresztül válik aktívvá. Az ősi mitológiákban ezért a
kígyót néha az isteni intelligencia emblémájaként, máskor a
gonoszság végleteként használják. Ilyenformán a teremtő szellem,
de a bűn szimbóluma is. Szárnyasan Szeráf lesz belőle,
körbecsavarodva a vég nélküli idő, vagyis a végtelenség jele.
Aszklépiosz kígyója a magasabb ego, az isteni gyógyító ábrája. Az
életfára csavarodó paradicsomi kígyó viszont a mulandóság
klauzúrájába zárja az örökkévaló létet.
„Miért ne mérlegeljük e tendenciákat a modern páciensben?
kérdezi Jung. – Eleven hatóerejük, érvényességük számtalan
formában megmutatkozik egy-egy beteg kezelése alatt. Vannak



például páciensek, akik rettegnek az ilyen szimbólumok
képzeletükben vagy álmaikban való felbukkanásától. Gyakran az
őrület határáig iszonyodnak tőlük. Rögtön megnyugszanak
azonban, ha sikerül rávezetnünk őket szimbolikus értelmükre, s
arra, hogy legtöbbször nem mások, mint szimbolikus előképek
ismétlődő vetületei.”
Jung meggyőződése volt, hogy egy vallásos-spirituális korszakban
az embernek nincs szüksége rá, hogy archetípusát tudatosítsa. Mert
az élő rituáléban és hitben az örökkévalósághoz kapcsolódó vallás
gondoskodik saját szimbólumairól.
A kereszténység azonban, nagyrészt a protestáns reformáció
következtében, annyira elerőtlenedett ebben a vonatkozásban, hogy
a keresztény szimbólumok emberek millióinak már nem jelentenek
semmit.
Jung maga nem járt templomba, de ha megkérdezték tőle, hisz-e
Istenben, azt felelte: „Nem mondhatom, hogy hiszek. Én tudom Őt.
Megvan róla a tapasztalatom, mert már megragadott valami
belülről, ami erősebb nálam. Valami, amit az emberek Istennek
neveznek.”
Jung úgy tapasztalta, hogy a katolikus vallás általában hatásosabb
ma, mint más egyházak tanítása. Ritkán találkozott római katolikus
hívőkkel, akiknek szükségük lett volna individuációra. A
katolicizmus szárnyaló vallás, amely doktrínákon és szertartásokon
alapul. A protestantizmusból hiányzik a képzeletet érintő rejtélyes
elem. A katolicizmus rituáléinak mágikus hatása még mindig
különös védőaurába burkolja azokat a látnokokat, akik nem a
tudatosítás útján keresik a nagy transzcendentális elixírt.
„Tudattalanul minden modern ember vágyakozik a vallási
szimbólumok megnyugtatása és biztonsága után. A politikai
propaganda és demagógia is csak akkor sikeres átmenetileg, ha



álvallási jelszavakkal, jelképekkel és szuggesztiókkal operál.”
Jung a fanatikus tömegmozgalmakat is a tudattalan vulkanikus
kitöréseinek tekinti.
Az értelmes, halálfélelemtől gyötört ember, aki elvesztette vallási
ideáljait, analitikusokhoz jár. Oda viszi el neurotikus, rettegéstől
szinkópás szívét és rémképeket dramatizáló képzeletét. A
tudattalannal való foglalkozás életszükségletté válik számára, mert
léte gyökereit névtelen, megfoghatatlan nyugtalanság rágja. Egyedül
azonban nem tud rátalálni vallásos szimbólumok felszabadító
varázsformuláira, amelyek sebesült ösztönvilágát Amentiből (az
alvilágból) a magasabb tudat napfényébe emelik. Az
analitikusoknak kell hozzásegítenie ahhoz, hogy eljusson saját
tudattalanjának diagnózist és terápiát tartalmazó jelképeihez.
„Sok olyan páciensem volt – emlékezik Jung –, aki harmincötödik
évén túl élete második feléhez érkezett, de egyetlen egy sem akadt
közülük, akinek legvégső problémája ne a lét metafizikai
értelmének megtalálása lett volna.”



Az analízis különböző nézőpontjai
A gyakorlati különbség Jung és Freud módszere között világosan
megmutatkozik egy sikeres üzletember esetében, aki jungiánus
analitikushoz fordult segítségért.
Az ötvennégy éves emberben fóbia fejlődött ki vonaton vagy
levegőben való utazáskor, amely leküzdhetetlen szorongásban és
szédülési rohamokban mutatkozott meg.
A freudista pszichoanalitikus páciensét annak életkora ellenére
ráfektette volna egy heverőre azzal a felszólítással, hogy most pedig
beszéljen „szabad asszociációiról”, különösképpen kora
gyermekkorával kapcsolatban. Ennek célja valami speciális sokk
vagy elfojtott emocionális erő felfedezése lett volna, amellyel azután
motiválni lehet a szédüléseket.
Jungista analitikus nem használ heverőt, hanem betegét
szembeülteti magával. Ez az elrendezés az egyenlők találkozását
hangsúlyozza, eltérően Freudtól, aki azt kívánja az analitikustól,
hogy háttérben maradjon. (Saját kifejezése szerint: „Nem
bámultatom magam naponta nyolc órán keresztül.”)
Jung hite szerint az orvosnak teljes mértékben osztoznia kell az
analízis emocionális tapasztalataiban.
A jungista analitikus elsődlegesen a jelennel és a jövővel
foglalkozik. A szédülésektől kínzott üzletember éveken át túl súlyos
terhet hordozott munkájával kapcsolatban. Most tudattalanjából
olyan tünetek merültek fel, amelyek aktivitásának korlátozására
kényszerítették. Tudattalanul kívánnia kell tehát élettempója
lelassítását. Hogy az analitikust hozzásegítse bizonyos tudattalan



motívumok megtalálásához: az megkérte rá, hogy beszéljen
munkájáról és utazásairól. Tehát nem szabad asszociálásra
szólította fel, mert az, Jung érvei szerint gyakran eltérít a probléma
súlypontjától.
Számtalan párbeszéd után az üzletember beszámolt egy álmáról.
Nagy, megrakott szénásszekéren ült. A szénát be akarta szállítani
egy istállóba. A rakomány azonban annyira magas volt, hogy az
istálló ajtajának felső kerete erősen fejbe ütötte, és leesett az ülésről.
Az esés rémületében felébredt.
A freudista számára az istálló a női genitália szimbóluma: az álom
az anyaméhbe való visszatérés tendenciáját rejti, de mivel ezt az
incesztus vágya fűti át, büntetés kell hogy kövesse (kasztráció).
Az adlerista analitikus a megterhelt szekeret a túlméretezett
hatalomvágy jelképeként magyarázná, amely a kisebbrendűségi
érzés kompenzációjából jött létre.
A jungista pszichológus sokkal inkább szó szerint veszi az álmot.
Jung nem bízott semmiféle merev álomteóriában. Alaposan
átvizsgálva a páciens életének szövevényét, az analitikus a
következő értelmet javasolta: A páciens minden teherbíráson túl
megterhelte szekerét. Ennek következtében tudatos szándékai ütést
szenvedtek.
Az álom a tudattalan kísérlete arra, hogy helyreállítsa az
egyensúlyt, amelyet a túlhajtott extrovertált magatartás felborított.
Ahogy az üzletember öregszik, ez az életmód egyre kevésbé felel
meg neki.
E magyarázat megtagadta a pácienstől a könnyebb freudi kiutat,
amely egy gyermekkori traumát állított volna oda bűnbaknak.
Ahogy Szondi professzor is alakíthatónak, javíthatónak tartotta az
egyéni sorsot. Ehelyett szembe kellett néznie céljai
felülvizsgálatának felelősségével. Ilyen értelemben az üzletember



tudatosította, hogy egyoldalú életet él. Nemcsak lelassította
élettempóját, hanem örömét lelte benne, s további utazásai már
szédülés és szorongás nélkül zajlottak le.
Jungisták gyakran állítják, hogy miután egy páciens a freudi
analízis segítségével kigyógyul neurózisából, „lelke sterillé válik”.
„A neurózis a beteg személy lelkének egy részét tartalmazza
állítja Jung. – S ha a neurózist éppolyan racionális módon ki lehetne
emelni, mint egy odvas fogat, a páciens nem nyerne semmit, de
valami nagyon fontosat vesztene. Mintha a gondolkodó elvesztené a
kételyt saját végkövetkeztetései igazságában, vagy az erkölcsös
embert megfosztanák kísértéseitől. Az individuumnak magának kell
egyéni utat választania, mégpedig tudatosan és tudatos morális
elhatározással.”



Ámon és Aton
Jung szerint a modern ember legnagyobb veszélye az, hogy
elvesztette kapcsolatát saját gyökereivel.
Jungot magát nem nyugtalanította a gyökerek hiánya. Annak
ellenére, hogy végigutazta a világot Indiától (ahol tanított) Kenyáig
(ahol egyedül élt egy primitív törzzsel a Mount Elgon közelében),
haláláig ugyanaz maradt az otthona, amelyet feleségével, Emmával
együtt 1908-ban épített.
Magányos ifjúsága volt Bázelben. Hatéves korában latinul kezdett
tanulni, és olyasvalakivé serdült, akit ő maga később így jellemezett
volna: „introvertív típus, a gondolkodás domináns funkciójával”.
Első ambíciója az volt, hogy régész vagy őslénykutató legyen.
Utolsó percéig izgalomba jött egy ásatás hírére. Tudta azonban,
hogy az ember önmagában hordozza a történelmet, s onnan kell
felszínre emelnie.
Nagyrészt, hogy apja kívánságának eleget tegyen, Jung az orvosi
pályát választotta. Hamarosan elragadta a pszichiátria.
1900-ban az éppen levizsgázott ifjú Jung Zürichbe került a híres,
régi egyetemi klinika asszisztenseként. Miután felfedezte Freud
írásait, szóasszociációs próbákkal kísérletezett. E módszert Freud
elfojtással kapcsolatos alapteóriájának bizonyítékaként üdvözölték.
Jung és főnöke, Dr. Eugen Bleuler a freudi elméletnek rég óhajtott
elismerést és súlyt adtak a tekintélyes zürichi klinikán keresztül.
1907-ben Jung Bécsbe ment, hogy két hetet töltsön mesterével.
„Az első nap tizenhárom óra hosszat beszélgettünk – emlékszik
vissza a találkozásra. – A világon mindenről szó esett közöttünk. Én



azonban nem tudtam lenyelni Freud úgynevezett tudományos
pozitivizmusát, a pszichét illető kizárólag racionális szemléletét és
anyagelvű nézőszögét.”
Később, miközben együtt keltek át a tengeren, úton a worcesteri
Clark Egyetem felé, ahol előadásokat kellett tartaniuk, Freud és Jung
pszichológiai problémákról vitatkoztak vég nélkül, és egymás álmait
analizálták.
Freud intellektuális örökösét és fiát vélte megformálni Jungban.
De a nyugalom napjai véget értek. 1912-ben, Münchenben Freud
megrótta Jungot, mert a pszichoanalízisről írt anélkül, hogy
alapítójának nevét megemlítette volna.
A beszélgetés Ehnatonra, az egyiptomi fáraóra terelődött, aki egy
vallás megalapítója volt.
„Ő is egyike a hálátlan utódoknak. Apja nevét levakartatta az
emlékművekről” – mondta Freud.
„Igen – felelte Jung –, de ezzel nem lehet Ehnatont elintézni, ő az
első monoteista az egyiptomiak között. Nagy géniusz volt; mélyen
emberi és individuális. Az, hogy az emlékművekről levakartatta
apja nevét, életműve legmellékesebb motívuma.”
Mikor Jung tagadásba vette a libidó elsődlegesen szexuális
természetét, Freud ezt nyílt lázadásnak tekintette. 1913-ban a
szakítás véglegessé vált. Jung írt Freudnak, hogy nem tud tovább
együtt dolgozni vele, ha nem adja fel dogmatikus magatartását.
„Elváltunk egymástól anélkül, hogy egy újabb találkozás
szükségét éreztük volna” – mondta a záróakkordról Freud.



Az Alkimista
A második világháborútól haláláig Jung a zürichi tó partján élt.
Páciensei kezelésén kívül szemét állandóan rajta tartotta a
legsúlyosabb betegen: a nagyvilágon. Látta, értette e rendkívüli
korszak jelentőségét és mondanivalóit. Semmi sem kerülte el
figyelmét.
Az emberiség tudatának és tudattalanjának legfurcsább és
legzavarosabb szimptómáit is fontos közlendőket tartalmazó,
szimbolikus üzenetnek tartotta, és megkísérelte lefordítani az
események főszereplője, az ember részére.
Így legutolsó művei közé tartozik egy könyv az ufókról. Jung
ebben a szellemes és valódi hermetikus kulcsokat rejtő munkájában
nem azt firtatja, van-e valami igazság a sokszor
tömeghisztériaszerűen fellépő, fanatikus hiedelemben:
bejelentések, cikkek, könyvek áradatában, amelyet a „világűrből
érkező rejtélyes látogatókról” írnak.
Jung az emberiség tudatában egyetemesen megnyilvánuló,
kozmikus nosztalgiaként értelmezi ezt a tünetet, amely nemcsak a
sajtóban és különféle szektákban, hanem páciensei álmaiban,
művészek alkotásaiban is szinte azonos módon reflektálódik. De az
elmebetegek rögeszméi, rajzai utalnak rá a legélesebben.
E kozmikus nosztalgiában rengeteg a tehetetlen csodavárás, a
globális csőd tükröződése, amelyből nem látszik racionális
eszközökkel megtalálható kiút. S ha a kozmosz titokzatos
dimenzióiból nem érkezik sürgős segítség, az embernek kell
elhagynia a Föld pszichikai és fizikai mérgektől halódó testét.



Jung az írást, saját eszméi vizsgálatát, kutatási területének
tágítását élete legutolsó percéig töretlenül folytatta. Tanulmányozta
a középkori alkímiát. A lélek jelképeinek éles szemű olvasójaként
lefejtette az alkímiáról a szándékosan ráaggatott, zavaros
aspektusokat, és kiemelte belőle a pszichológiailag értékes
elemeket.
Az alkimistákban felismerte az eredeti metapszichikai élményre
és tapasztalatokra törekvő, merész kutatókat, akik szellemük körül
nem tűrték el a középkori egyház dogmatizmusának korlátait.
Jung az alkímiai szimbólumok óriási képanyagát vette át
tanulmányaiban, és olyan módon értelmezte őket, ahogy a
hermetikus filozófia. Tehát hiteles ősformáknak látta e jelképeket,
amelyek minden síkon más transzformációban ábrázolják ugyanazt
a lényeget.
S mivel megtalálta a titkos természet módszereinek „megfelelő
hasonlósági kritériumát”, rendszerének és terápiájának sikere
gondoskodott eszméi elterjedéséről.
A freudisták, bízva abban, hogy ők a kinyilatkoztatott, egyedüli
pszichológiai igazság letéteményesei, fanatikusan harcoltak a
maguk dogmáiért, és evangéliumi buzgósággal térítettek.
Ezzel ellentétben Jung hosszú időn keresztül azzal sem törődött,
hogy hivatalos gyakorlóiskolát alapítsanak olyan analitikusok
részére, akik követni akarták őt. Élete végéig a leghatározottabban
visszautasította a térítés módszerét azzal az indoklással, hogy az
tudattalan kételyeket tükröz.
Csak 1948-ban állították fel a C. G. Jung Intézetet Zürichben, s
ehhez Jung alig járult mással hozzá, mint a nevével.
Jung ideáinak végső értékét nem lehet pusztán gyakorlati
mértékkel eldönteni. Legnagyobb jelentősége az, hogy új irányt
mutatott a pszichológiának, illetve ő volt az, aki felismerte az ősi és



modern jelképek, misztériumok összefüggéseit, egymást kiegészítő
értelmét. A szimbólumok többsíkú analógiáinak összekapcsolásával
pszichológiát teremtett olyan emberek részére, akik az ismeretlen,
racionálisan megközelíthetetlen, spirituális lényeggel való
kapcsolatra törekszenek. Ezt a törekvést, a transzcendentummal
való összekapcsolódást, a lélekgyógyítás legfőbb arkánumának
tekintette.
Megtámadta a pszichológiai megalkuvás célját, amely legfeljebb a
sikertelenségnek és azoknak kedvez, akik sem a világban, sem
önmaguk előtt nem találták meg kreatív pozíciójukat. Az egészséges,
önálló, alkotó egyéniségeknek e Prokrusztész-ágy elviselhetetlen
unalmat, terméketlenséget és reménytelenséget jelent.
Jung ezzel szemben olyan szintézist kínál az emberiségnek,
amelyben ki kell egyeznie állati ösztönei, társadalmi kényszerei
mellett saját örök, metafizikai szomjúságával is. Az emberi
életforma csúcspontját ezért az individuációban látja. Mert
individuálódni Jung szerint annyi, mint elérni azt, amivé az ember
valóban lenni akart.
A zen buddhizmusnak van erre egy kifejezése: „Mutasd a
természetes arcodat!” Ez a természetes arc az emberben élő Önvaló,
a halhatatlan Isten-princípium, amely saját dimenzióin át ismeri fel
minden élettel való azonosságát.
Jung megmutatta „természetes arcát”, s gyakran zavarba ejtette
vele a kort, amelyben élt. Ugyanakkor azonban szelleme az új
dimenzió olyan betörési pontját jelentette az emberiség tudatában,
amely vele egyidejűleg és azóta is rohamosan tágul. A rajta
keresztül beszivárgó transzcendentum szinte gombaspóraszerű
szaporodást mutat a világ minden pontján.
Az új – valójában ősi – pszichoszintézis tudományának különféle
árnyalatairól azért érdemes röviden megemlékezni, mert modern



képleteik, módszereik mögött ugyanazok az ősi analógiák fénylenek
fel, amelyek a jungi analitikus pszichológiát a korszak mágikus
idéző formulájává tették.



A gyógyítás művészete
„Abban a pillanatban,
amikor felfedezzük az analógiát
egy antik és egy modern
misztérium között,
birtokunkba jut
az ókori mágusok varázsereje.”
(W. CHARON)
„Korunk orvostudományának egyik jellegzetes vonása, hogy – ha
megújhodott módon is – visszatér az elődeinknek oly kedves régi
fogalmakhoz” – mondja F. Bezancon tanár könyvében. A francia
szellemi elit egy igen jelentős csoportja vallja ma vele együtt, hogy
az orvostudomány szükségszerűen visszakanyarodott az egykori
egzotikus, humanizmusra alapozott gyógyító művészethez, a
pusztán biológiai módszerek ellenhatásaképpen.
Hippokratész egyetlen összefüggő orvosi szintézise, amely a
létfontosságú egyensúly szervi tényezőinek harmonikus
együttműködését tűzte ki célul, újra előtérbe került. A „modern”
felismerés, hogy betegség esetén maga a „gyógyító természet” küzd
az egészség helyreállításáért, hippokratészi tanítás.
A nagynevű francia biológus, Charles Nicolle kijelentette, hogy „az
értelem és a tudomány semmit sem tudhat meg az élet legmélyebb
titkairól”. Fiolle még ennél is tovább ment: megvádolta a
humanizmust, hogy elfordult a misztikus megismerés formáitól,
„attól, amit közvetlen megismerésnek, intuíciónak neveznek”.
Claude Bemard pályája végén így fogalmazta meg a gyógyítás



területén végzett kísérleti tapasztalatai summáját: „A lelkes testben
valami egyensúly van, valamiféle rend... Az életjelenségek
társulnak az elérendő cél érdekében.”
„A tudósoknak és nagy orvosoknak fizikusoknak és költőknek is
kellene lenniük – írja E. Yottras. – Mert mit ér az élet
meghosszabbítása, ha az ember nem tudja kihasználni!? Az
orvostudománynak nyitnia kell a boldogság technikái felé, meg kell
ismernie az esztétikai és erkölcsi értékeket.”
Kétségtelen ezért, hogy az orvostudomány a cselekvés és
tapasztalat iskolája, de egyúttal a szintézis iskolája is. Mert a
legkisebb hiány az ember sokrétű lényében az egyensúly
megbomlásához, „betegségművekhez” vezet. S az orvos hiába akar
gyógyítani a tudattalan titokzatos ellenmozgásával szemben. Az
elégedetlen képzelet és elégedetlen ösztönvilág átszökteti az egyik
ponton leküzdött kórtünetet egy másik perifériára, s ott lobbant fel
különféle vészjeleket.
A természetnek az emberi fizikumon és pszichikumon át
megnyilvánuló szimbólumbeszéde igazolja legfényesebben a múlt
orvos-beavatottjait, akiknek elveihez a legmodernebb gyógyászat
nagy képviselői most sorra visszatérnek.
Ha valaki behatóan tanulmányozza az orvostudomány nagy
korszakainak inspirálóit, megérti a visszakanyarodás
szükségességét. Mert az embergyógyítás géniuszai mindig
felnyitották önmagukban, s önmagukon át a külső világban
Hermész Könyvét, s az örök tendenciák és ábrák alapján használták
fel a regeneráció törvényét.
A legrégebbi korok emberének az életirányító erőkkel való
kapcsolat adta kezébe az orvostudomány pszichikai kulcsait.
Mágikus szertartásai a „pszichoszomatikus” okok kiküszöbölésére
irányultak, ezért sikerrel gyógyítottak akkor is, ha a testi



működések szerkezetének számos részletét nem ismerték, és nem
voltak meg azok a kutató eszközeik, amelyekkel a modern orvos
rendelkezik. A biológiát sem ismerték mai formájában. De nem is
feltétlenül szükséges mikroszkóp ahhoz, hogy a „látható okozatok
láthatatlan okát” megtalálja valaki.
Az élet minden jelensége egyetemes elveken nyugszik. Ezek az
elvek beépültek az ember szellemébe, s onnan mindenféle
mechanizmus nélkül felszínre hozhatók. Ezért ma már egyre
többen kezdik megérteni, miért volt az ősi és antik orvostudomány
papi eredetű. Hiszen a modern orvosi géniusz éppúgy visszatért az
emberi lény egységes felfogásához, mint ahogy az egykori asszír,
egyiptomi, perzsa vagy kínai orvos-pap szemlélete e szintézisen
alapult.
Egyképpen azt vallják ma, és vallották egykor, hogyha valami
zavar támad a testben, annak lelki oka van. Tehát legtöbbször nem
egyetlen szervet, hanem az egész embert kell gyógyítani.
Az asszír orvostudomány szerint betegnek lenni annyi, mint
elszakadni az istenségtől, a fénytől, a szellem gyógyító forrásától.
Ezen vallási rituálékkal és „ördögűzéssel” segítettek, amely
valójában a beteg képzeletére ható szuggesztió volt.
Az antik kínai orvostudomány is a világegyetem metafizikai
felfogásán alapult.
A hindu Védánta rendszerében az ember fogalmát a maga
kozmikus eredetében a Vaisésika fejti ki. Ebben megtalálható a test
alkotóelemeinek magyarázata, a „betegségek filozófiájának”
nagyszerű kifejtésével együtt. Az egykori hindu orvosoknak is az
volt a meggyőződésük, hogy az embergyógyítást egyedül a
brahmanok gyakorolhatják.
A jóga, amely a legfőbb igazság, tehát a halál betegségéből való
teljes gyógyulás elérésének különféle útjait mutatja, ragyogó példája



azoknak a magasrendű módszereknek, amelyekkel az ember
szellemi-lelki tényezők által uralkodni tud szervezetén.
A tiszta megismeréshez juttató Dzsnyána jóga, a Rádzsa jóga
pszichológiai módszerei, a szeretet útja, a Bhakti jóga és a Karma
jóga világosan előírják, miféle tanulmányok, belső és külső
pozitúrák szükségesek a szellem felszabadulásához.
A jóga alacsonyabb előkészítő fokozata, a Hatha jóga az egészség
fenntartásának gyakorlati szabályait tartalmazza. A jógával
foglalkozó könyvek közül többek között Sri Aurobindo műveiben
található igen mély és szellemes formában bizonyos testi betegségek
legtisztább pszichológiai elméleten alapuló magyarázata.
Csak akkor érthetjük meg, milyen lehetett a papi orvostudomány,
ha ezeket az élő adottságokat visszavetítjük a múltba.
A hinduknál egyes fakírok meghökkentő képességeit nem
természetfeletti, hanem alacsonyabb rendű jelenségnek tekintik. Az
ilyen alacsonyrendű természeti erőkön nyert hatalom csupán
megvetett bűvészkedés, ha nem szegődik a lelki realizáció
szolgálatába. Ez volt egyébként a középkori nagy alkimisták
szempontja is.
Kétségtelen, hogy amint a jóga nyugati megismerése építő módon
vitalizálta a modern orvostudományt, a lámaizmusban és
tantrizmusban végzett tallózás is sikeres gyógyítások
kimeríthetetlen forrásait nyithatja meg.
Görögországban a gyógyászat sokkal később alakult ki, mint a
keleti népek orvostudománya, de majdnem teljesen papi jellegű
maradt kb. a Krisztus előtti IV. századig. Aszklépiosznak, Apollón
fiának, a gyógyítás istenének voltak templomai, misztériumai,
testületbe tömörült beavatottjai.
Püthagorasz tanítása szerint az orvostudomány a metafizika
része és függvénye.



A hippokratészi orvostudomány, illetve inkább orvosbölcselet a
püthagoraszi filozófia inspirációjának hatása alatt kapcsolódott be a
hagyomány mindaddig megszakítatlan láncolatába. A hagyomány
ebben a vonatkozásban az a bizonyos tiszta, intellektuális
emlékgyűjtemény, amelyet a Nyugat a reneszánsz óta teljesen
elfelejtett; forrása azonban keleten, különösen Indiában
megmaradt.
Ez a hagyomány azoké, akik meg tudják érteni, és be tudják
fogadni. A hagyomány a lét örökkévaló elveit tartalmazza. Aki
bátran, előítélet nélkül elhatol e gyökérhez, megvilágosodik. Így
történt ez a különféle világrészeken évszázadokon és évezredeken
át.
Ez a Scientia Sacra született újjá Platónban, Hippokratészben,
Püthagoraszban, Plótinoszban, tovább él a muzulmán és zsidó titkos
tanításokban, a középkori katolicizmus misztikusaiban,
megnyilvánult Kína bölcseinek írásaiban. Ezt tükrözi a Puránák és
Upanisádok gyűjteménye.
A hagyomány kirajzolja az ősi ember típusát, akiben megvolt az
örökkévalóság érzése, s egy teljes, hierarchikus egész részének
tekintette magát. Nem különült el a szubjektum „külső sötétségébe”,
nem került összeütközésbe a kozmosszal, mint a modern egyéniség,
hanem összhangban élt vele. Önkéntes kapcsolatban állt a lét nagy
szintézisének minden halhatatlan energiájával.
Ennek az édeni állapotnak ma már csak ködös visszasóvárgása él
a modern emberben. E paradicsomi egységhez viszonyítva az
emberi megismerés fokozatosan hanyatlott azóta, hogy elvesztette a
hagyomány fonalát. Az emberi életforma olyan mértékben vált a
legalacsonyabb rendű erők zsákmányává, ahogyan elválasztotta és
elrekesztette magában egymástól az anyagi, értelmi és
ösztönáramokat.



A káli-júga, a fekete korszak e legsúlyosabb szakaszában azonban,
amelybe a modern világ belesodródott, már mutatkozik a szellemi
világosság fénymagja is. Ez az új dimenziótudat arra készteti
korszakunk elit-intellektusait, hogy visszatérjenek a hagyomány
szintéziséhez, a rendhez, az életenergiák hierarchikus
összefüggéséhez. Bizonyítéka ennek Hippokratész feltámadása.
„A hippokratészi elmélet fenséges épülete huszonöt évszázad
múlva is elbírja a kutatóorvosok legszigorúbb vizsgálatát, és
megérdemli csodálatát – írja a gyógyászat e géniuszáról korunk
egyik legnagyobb francia orvosa, Laennec. Ez a ragyogó klinikus és
vele a világ minden tehetséges, nagy tudású orvosa az
Orvostudomány Atyjára, Hippokratészre támaszkodik, akár
esküszik rá, akár nem: „Mert orvosnak lenni annyi, mint
Hippokratészt követni.”
Hippokratész visszatérését az első nagy nemzetközi kongresszus
szentesítette Párizsban, 1937 júliusában, Laignel-Lavastine
egyetemi tanár elnöklete alatt. Ezt követte 1938-ban a marseilles-i
nemzetközi tanácskozás. A második nemzetközi kongresszust Kosz
szigetén, az Aszklépiosz-utódok szent helyén akarták megtartani,
mintegy zarándoklatként, amely ünnepélyes hitvallást jelentett
volna az orvosok Hippokratészhez való szimbolikus visszatérése
mellett. Ezt a gyűlést azonban az 1939-es év szeptemberi eseményei
meghiúsították.
Azóta azonban az „új hippokratizmus” szárnyakat kapott. Mert az
analízis, szétbontás, kísérletezés szellemét mindinkább a szintézis
szelleme váltja fel. Ez a szintézis nem veti el az aprólékos, pontos
elemzés módszereit, hanem felhasználja, de következtetéseit a
szintetikus ihletből meríti. A reneszánsz és Descartes óta a nagy
orvosi tudományos munkák csak e két irány egyesüléséből
születhettek meg.



A mai új hippokratikus mozgalomnak is az a célja, hogy
létrehozza a hagyományos orvostudomány és a modern,
úgynevezett biológiai, technikai és szociális orvostudomány teljes
összeforrasztását. Eszerint a morfológiától nem szabad mást
követelni, csak azt, amit adhat. A szervezet nem egyéb, mint a
kifejezés biológiai eszköze egy belső lény szolgálatában, amelynek
kiszámíthatatlan értékét nem lehet megmérni.
Az egészséges élet, a test érintkezése a levegővel, vízzel, fénnyel, a
növényi és változatos táplálkozás, amelyet böjtök szakítanak meg, a
testi és lelki tevékenység harmonikus váltakozása püthtagoraszi
elvek, és egyenlők Hippokratész „natura medicatrixával”. S
pontosan ezek azok a módszerek, amelyek az új hippokratizmus
ideájának és céljának, a megelőzésnek az alapját képezik.
A higiénia, a dietétika, a lélek- és testkultúra visszatérést jelent a
józan, természetes gyógymódokhoz.



Az élő Hippokratész
„Hippokratész a görög gondolkodás hosszú erőfeszítéseinek
kiteljesedését jelenti” – mondja egyik legkitűnőbb életrajzírója,
Balsette.
Hippokratész életműve a maga egészében valóságos
enciklopédiája kora tudásának. Irányelvei minden idők élő
bázisértékei maradnak.
Az embergyógyításnak Hippokratész szerint három nagy
irányelve van:
1. Natura medicatrix: „A természet a betegségek orvosa. A
természet tanulás és tudás nélkül is pontosan azt cselekszi, ami
szükséges. Az orvostudomány háromféleképpen gyógyít:
a. passzív vagy statikus módon: nyugalommal,
önmegtartóztatással és álommal;
b. aktív vagy dinamikus módon: testmozgással és bőséges
táplálkozással;
c. végül izgalmakkal és reakciókkal: ezek mind megannyi előre
dramatizált folyamat, amelyet a szervezet azért hoz
működésbe, hogy védekezzék.
Az orvos nem tehet okosabbat, mint hogy utánozza a természetet.
Azért, hogy visszajuttassa a beteget az egyensúly állapotába.”
2. Contraria contrariis: „A gyógyítás módja az egymással
ellentétes hatások felhasználása.
A gyógyszer mindig magából a betegségből vonható ki. Az éhség
természetes orvossága a táplálkozás, a szomjúságot ital csillapítja, a
telítettség gyógyszere a kiürítés, az ürességé a feltöltés. A testi



fáradtság ellenszere a nyugalom, a petyhüdtségé a testmozgás.
Röviden: a gyógyítás valójában feltöltés és lecsapolás, kiegészítés és
tehermentesítés. Ami hiányzik, annak pótlása, és amiből túl sok
van, annak csökkentése.”
3. Similia similibus curantur: „Hasonlót hasonlóval kell
gyógyítani.” Ez a másik eljárás szintén a vakcinaterápia alapja.
Hippokratész felismerte, hogy a kórokozót gyakran önmaga
felfokozásával lehet legyőzni. A lázat, amely gyulladásból
keletkezett, néha ugyanaz szünteti meg, ami előidézte, néha pedig
éppen az ellenkezője.
Az ellentétek és hasonlóságok törvényét tehát, amelynek két elve
az egész orvostudomány gerince, Hippokratész fogalmazta meg
világos, szútraszerű határozottsággal. Eszerint: „Az egészséget két
egymással ellentétes módon lehet helyreállítani. Az, ami használ,
tökéletesen azonos azzal, ami árt. Mert minden jelenség hasonló.”
Vagyis lényegükben a dolgok nem ártalmasak, csak egymáshoz
való viszonylatukban, erőtlenségükben vagy túlsúlyukban válnak
azzá. A gyógyítás művészete e romboló kapcsolódások építő
vegyületekké és egymást kiegészítő egyensúllyá való áthangolása.



Paracelsus
Paracelsus, Aureolus Philippus Theophrastus; ered. Bombastus von
Hohenheim Paracelsus 1493. december 17-én született a
szászországi Einsiedelben. Ő az, aki a XV. és XVI. század hályogos
orvosi szemléletével szemben visszatért az analógiákhoz.
Nyugtalan, tudásszomjtól fűtött szellemét születési jelének mágikus
töltése határozta meg. Lázadó, kételkedő harciassága éppúgy e
benső formulából fakadt, mint a legfőbb tökéletesség és a teljes
igazság megismerésének követelése.
Paracelsus mindenekelőtt orvos volt, és gyógyítani akart.
Mértéke, a hippokratészi mérték hamarosan szembeállította kora
tekintélyeivel, akik Galenusra esküdtek. Antik mesterével együtt
vallotta, hogy: „Amint a betegség az egészségből következik, éppen
úgy keletkezik az egészség a betegségből. Ahhoz tehát, hogy az
egészség helyreállításának módjára rájöjjünk, meg kell ismernünk a
betegség valódi okát, mégpedig a természet világosságának
segítségével.”
Mint Hippokratész, ő is pontosan fogalmazta meg a hasonlósági
törvényt: „A hasonló a hasonlóhoz tartozik.”
„Az ember örök jeleket – szimbólumokat – hordoz magában
tanította merész következetességgel. – Ezek a jelek nem holmi
látszatok, hanem eltörölhetetlenek, és a legszorosabb viszonyban
állnak a természet összes jelenségével. Ezért van, hogy a lét
égboltozata, tehát minden tulajdonsága és jövője is megvilágosodik,
áttetszővé válik a csillagos ég, a világegyetem boltozatának
fényeitől. E belső titok szemlélete az orvos feladata.”



„Az ember három részből áll: lélekből, testből és ezek összekötő
hídjából, az úgynevezett corpus médiumból.”
„A lélek – mondja Paracelsus – az, ami halálunkból születik.”
„A természet nagy orvos, és ezt az orvost az ember önmagában
hordozza.”
„Ha a természet a maga erejéből védekezik, akkor maga gyógyítja
meg a betegségeket, azokat is, amelyeket az orvos nem ismer fel.
Ezért az orvos csupán a természet szolgája és védelmezője.”



A visszatérő „dimenzióvándor”
Crollius műve, a Királyi Kémia 1608-ban jelent meg. „A gyógyítást
írja e hippokratészi hagyomány alapjára helyezkedő, nagyhatású
művében – különféleképpen állította elénk a természet könyve, más
szavakkal a mikro- és makrokozmosz. Jegyezzük meg itt, hogy
eredményes orvoslás csak a beteg karakterének megismerése által
lehetséges. Egyedül így alakul ki előttünk a módszer, amely lehetővé
teszi, hogy megtaláljuk a láthatatlant a látható mögött.”
„A filozófus és az orvos látszólag külön-külön gyökerekből
növekszik, valójában azonban ezek a gyökerek összefonódnak. A
spagiria (kötni és oldani) a kettő egységének Arkánumaival operál.”
Crollius az, aki szinte modern terminológiával fejti ki a mágia
szerepét a gyógyításban, ami voltaképpen az életenergiák
felhasználásának és irányításának tudománya.
„Van egyfajta mágia, amely profán és veszedelmes, ezért
máglyára való. Ez a fekete mágia. A másik, a gyógyító vagy fehér
mágia a megértés tiszta tekintetével kutat a legrejtettebb titkok
mélységeiben, megfigyeli a dolgok szimpátiáját és antipátiáját, s úgy
adja a gyógyszert a betegnek. Ebből azután olyan hatások
származnak, amelyek meghökkentik a közvéleményt.”
Ebből az alapfelfogásból bukkant elő a közben elfelejtett, de újra
feltámadt, modern pszichomágia, amely az erők áthangolásával és
irányításával a crolliusi módszert követi. Crollius szerint is „a jó
együtt jár a rosszal, és ezt a rosszat el kell választani a jótól, hogy a
benne rejlő erőt igénybe vegyük magas célunk érdekében”.
„Mert ahol méreg van, ott erő van.”



„Figyeljük meg a formákat, amelyek körülvesznek bennünket,
tanulmányozzuk az analógiákat, amelyek összekötik őket; így
könnyen megtaláljuk azokat a hasonlóságokat, amelyek a dolgokat,
növényeket és állatokat egybefogják az emberrel, helyesebben az
ember különféle részeivel, tagjaival és szerveivel.”
Crollius, végigvizsgálva a test valamennyi szervét, a „mindenben
minden benne van” elve alapján mindegyikkel párhuzamba állít
bizonyos növényeket. Összehasonlító vizsgálatát végigviszi
valamennyi területen. Párhuzamba állítja az asztronómiai és
meteorológiai jelenségeket a fiziológiai jelenségekkel.
Tudja, hogy az ember olyan lény, akinek típusa, külső alakja
valamiféle vérmérsékletnek felel meg. Kísérletet tesz emberek és
állatok összehasonlító tanulmányozására a felismerés alapján, hogy
magatartásuk, tulajdonságaik, hibáik, jellemük gyakran feltűnő
analógiát mutat.
Crollius egész munkásságát a tudományos szellem alázatossága
hatotta át. Kreatív benső életének minden eredményét „isteni
mesterének”, Hippokratésznek tulajdonította, mivel felfedezéseit a
„természet harmóniájának összhangja” sugallta, amelyet az örök
Akasában élő, Kósz-szigeti „öreg bölcs” tárt fel előtte.
Crollius után, 1644-ben Kirchner követte e fonalat föld alatti
világról szóló könyvében. A világ egyensúlyát szerinte csupán
alkotóelemeinek harmonikus szembeállítása, az ellentétek
analógiája biztosítja. Ha ez az egyensúly megbomlik, betegség
támad. De ahol a betegség van, ott van az orvosság is, amely ezt a
betegséget meggyógyítja.
Az 1775-ben született Samuel Hahnemann-nál, a modern
homeopátia atyjánál újra megtaláljuk ugyanazt a törekvést, amely
Hippokratészt fűtötte, s ugyanazokat a célokat, amelyek a középkori
kutatókat vonzották.



Hahnemann gyógymódja a hasonlósági törvényen alapul.
Lényege, hogy a betegnek – kis adagokban – azt az anyagot adja,
amely egészséges emberen folytatott kísérletek szerint a megfigyelt
tünetet okozza. Ez a terápia abból a megfigyelésekre és kísérletekre
támaszkodó elvből alakult ki, miszerint minden dinamikus
betegállapotot az élő szervezetben egyszer s mindenkorra
megszüntet egy erősebb betegállapot, amennyiben fajlagosan nem,
de tüneteiben hasonló hozzá.
Minden állati, növényi, ásványi anyag valóságos gyógyszer lehet.
A betegségeknek megvannak a jeleik és jegyeik. A jelek összessége
a legfőbb dolog, amellyel az orvosnak foglalkoznia kell minden
egyéni betegség esetében. A „jelek” azok, amelyek ellen művészete
minden hatalmával harcolnia kell, hogy a betegséget egészséggé
változtassa.
Hippokratész, a koszi nagymester szerint a beteg nem csupán a
betegség hordozója, hanem átalakult emberi lény, akinek reakciós
izgalmai jellemzik a betegséget. „Ezért egy betegség morfológiája
lényegileg egyéni, mert keletkezését a beteg maga idézi elő, ő
teremti meg a formát, amelyben a betegségmű megnyilvánul.”
„Véleményem szerint a legjobb orvos az, aki tud előre
megismerni – mondja Hippokratész, és így folytatja: – Tudni kell,
hogy minden egyéni szervezet miféle betegségre hajlamos.”
Hippokratész és a Mester időben szüntelenül visszatérő szellemi
inkarnációi mindig megtették e kapcsolatteremtő
„dimenziómozdulatot” Hermész Könyve felé. Ez a pozitúra
hozzájuttatta őket a természeti formák és az emberi vérmérséklet
szimbólumainak kulcsához. Tudták, hogy a test, lélek és szellem
szoros kapcsolatát elsősorban a szellem határozza meg. „Mert a
szellem erői visszahatnak a külső burkolatra, és rajtahagyják
nyomukat.”



Hippokratész és a többi „öreg bölcs” a történelem előtti ősöktől az
antik, középkori és modern tudósokig ezért minden esetben a
különféle mitikus vagy asztrológiai típusok és karakterek szerint
ismerték fel „előre” az ember hajlamát a betegségre s e betegség
egyéni, természetes, lélekre és szellemre is kiható gyógymódját.
Azért, mert nemcsak tüneteikben értékelték a betegségeket, hanem
genezisben és teljes morfológiában is. Hippokratész arra oktatta
tanítványait, hogy tanulmányozzák a betegségek jelenét, múltját és
jövőjét is.
„A betegségekbe bele kell hatolni – mondta a koszi Mester. – Mert
egyetlen betegség sem bukkan fel hirtelen.”
A modern, nagy orvosok ugyanezt vallják. A betegségeket, még a
heveny, krónikus betegségeket is szerintük mindig egy előkészítő
stádium előzi meg, amelynek eredetét nem a baktérium- vagy
vírusfertőzés szemmel látható okában kell keresni, hanem magának
a beteg egyénnek az elváltozásában, akinek szabályos, egészséges
életritmusát lassan-lassan sokféle feltétel zavarja meg.
E feltételek a kozmikus, szociális, munkahelyi környezettől, az
étrendtől és végül örökletes vagy alkati tényezőktől függnek.
Mindezek lenyomozásához egyáltalán nem elegendő a szakorvosi
felkészültség, de az általános orvos gyakorlatának súlypontja is
elsődlegesen a pszichológia kell hogy legyen.
S ezzel elérkeztünk egy új dimenziókorszak „bölcs öregéhez”,
ahhoz a dimenzióvándorhoz, akiben a legzavarosabb korszakokban
is megvilágosodott ugyanez a hermetikus püthagoraszi vagy
hippokratészi szintézis.
Paracelsus „múmiája”, Kirchner „mérgei”, Hahnemann
„miazmái”, a Pasteur-féle „toxinok”, a modern vírusok, korok
szerint mindazt a kényszerűséget szimbolizálják, amelynek heveny
állapota puszta kiküszöbölési válság. Ez a válság mindig belső



okokat kíván megszűntetni, amelyek felismerése a pszichológus,
mégpedig a jungi értelemben vett lélekgyógyász feladata.
Jungban teljessé válik egy kör, amely Hermész Triszmegisztosszal
indult, és Püthagoraszon, Hippokratészen, Paracelsuson, Crolliuson,
Kirchneren, Hahnemannon, végül Jungon és tanítványain keresztül
a szellemi kibontakozás spirálritmusát rajzolja ki.
A kör a természet ősábrája, amely a végtelenséget, a periodicitást
jelképezi minden létszférában. Ezt az egyetemes analógiát, amely az
emberben a kicsinyített világ mását látja, Hermész szelleme tölti be.
Törvénye Hippokratészen keresztül rányomja bélyegét az egész
igazi orvosi filozófiára. „Az ember természetét a világ
természetének képére alkották meg” – visszhangozza Hippokratész
Hermész tételeit. A kettő között csak mérték és nagyság
tekintetében van különbség; az arányok és törvények, amelyek
szerint megalkották, ugyanazok.
Az egyetemes természet tanulmányozása tehát nem választható el
az emberi természet tanulmányozásától, sem megfordítva. Mert
amint az ember tükre az univerzumnak, éppen úgy a
világmindenség mintájának tekinthető, mivel magában hordozza az
egész hatalmas univerzumot, hármas lénye isteni szerkezetébe
építve. Ezért ugyanazoknak a szimbolikus törvényeknek
engedelmeskedik különféle fejlődési szakaszaiban: a születés, halál
és feltámadás örök ritmusában. Halhatatlan lénye legbensőjében,
szíve közepén a végtelenséget hordozza.
„A megváltás a démon problémája. Aki megtanul uralkodni
szenvedélyein, indulatain, az uralkodni fog sorsán is. Mert
megszünteti önmagában a karma kerekének forgását, a
haláltörvényt” – utal e titokra a hermetika. A „közép”
egyensúlyának misztériuma az emberi pszichében, a Szív
Szentélyében megy végbe.



„Valóban, mi meglepő van abban, hogy az emberek meg tudják
érteni a világot, ha egyszer a világ bennünk van, és ha
mindegyikünk mikrokozmikus mása Istennek?” – kérdezi a
pitagoreus Manilius.



Művészetterápia
A dimenziókorszak jellemző stádiumjele a pszichoszintézis
megvilágosodása az emberi tudatban. Ez annyit jelent, hogy az
intellektus behatolt a mágikus okok laboratóriumába, ahol a látható
tünetek láthatatlan csírái megfogamzanak. Mivel a betegségek
ebben az emberi lélekben rejtőző laboratóriumban keletkeznek,
csak e fázisban lehet valójában megelőzni vagy gyógyítani őket. A
megelőzés kulcsa tehát a pszichomágus és ideozófus kezében van.
A képzeletre ható szimbólumterápiák kibontakozását számtalan
példán keresztül nyomon lehet követni a világ minden részében, s
nem csak a nyugati világ új pszichológiai kísérleteiben.
Magyarországon az elme- és idegbajok feszültségeinek
lereagálására ma a munkaterápia mellett éppúgy alkalmazzák a
pszichodráma módszerét, mint Amerikában vagy
Franciaországban.
A jóga, az okkult praxis és a tibeti mágia évezredes gyakorlata
lassan bevonulóban van a modern terápiába. S ezt a megjelenítő
varázslatot a hivatalos orvostudományban, a múlt és jelen
összeolvasztását Jung intuitív intellektusa világította meg a modern
ember számára. Benne történt meg a hermetika modern
dimenziógyakorlatának e mágikus aktusa.
A lélektani és spirituális fordulat következtében megnyilvánuló
jelenségeket csak érintenünk lehet itt óriási tömegük miatt, de ezek
a tipikus kísérleti formák is elégségesek ahhoz, hogy lemérhessük,
micsoda forradalmi változások között élünk.
Ma már például több pszichológiai iskola úgynevezett



művészetterápiával dolgozik. Ez abból áll, hogy a betegek
komplexumait rajzok, szimbólumok formájában papírra és
vászonra rögzítik.
A művészetterápia arra az elvre épít, hogy a páciensek által
papírra vetett spontán rajzok a képzelet termékei, s mint ilyenek
ösztönös kívánságokat teljesítenek be. Tehát ezekben az ábrákban
mindig tudattalan élet-halál, szeretet-gyűlölet konfliktusok
mutatkoznak meg.
Az ilyenfajta „egomandala” a beteg számára ugyanaz, mint a
festők és szobrászok műveiben kifejeződő érzelmi és
fantáziaprojekció. Mikor Goya falra festette híres, óriási
szörnyalakjait, saját elmondása szerint „megszabadult démonaitól”.
Ugyanúgy, mint Gauguin.
A lélekgyógyász is azért adja betege kezébe a benne lüktető
ösztöntendenciák képszerű átvitelének módszerét, hogy orvosa
segítségével tudatossá váljanak benne pszichikai sérülései és
kötései, amelyek különféle tünetek kórképző gócát rejtik.
A spontán szimbólumvetítés területének egyik legjobban ismert
pionírja dr. Margaret Naumburg, New York-i születésű művész
pszichiáter, aki egész életét ennek a sajátos terápiának szentelte. Ő
az egyébként, aki ezt a módszert „szimbólumbeszédnek” nevezte el.
Naumburg doktor egyszerűen kezébe nyomott a betegeinek egy
csomó festéket, nagy ecseteket és akvarellrajzlapokat. Akkor is, ha
azok előzőleg sohasem próbálták kifejezni magukat absztrakt vagy
szimbolikus rajzokban. Egy-egy páciens sokszor 60-70 rajzot készít a
pszichoterápiás kezelés folyamán, amelynek színei, erővonalai
csodálatos pontossággal követik az oldódás, felszabadulás
folyamatát. A képek címét is a beteg adja meg, s az „elnevezés”
maga is nagyon sok támpontot ad komplexumára vonatkozólag.
Naumburg egyik betege például, egy fiatal, Anna nevű diáklány



szorongásos neurózisától szabadult meg 63 festmény elkészítésének
időtartama alatt. Gyógyulásának négy szakaszát négy festmény jelzi
a legnagyobb pontossággal. Az első festmény barna, fekete és vörös,
karmos, hármas erővonal-kompozítum. Ennek a címe: „Apám”. Ez a
kép híven tükrözi apjával való súlyos érzelmi konfliktusait. A
második kép címe: „Élve eltemetve”. Ez a kompozíció az ego
pontjának ellenséges vonalaktól körülvett sírkamráját ábrázolja. A
harmadik kép lüktető vonalai már a szétpattanó abroncsok, kinyíló
zárlat, enyhülő feszültség képletét mutatják kecses, artisztikus
formában. Ennek címe: „Szabadulás a szexuális nyomás alól”. Teljes
gyógyulását a negyedik kép fejezi ki, egy ibolyaszínű festmény,
amely virágot ábrázol, fölötte szivárvány ível. Címe: „A szivárvány
és a virág”. A páciens maga így határozta meg e gyógymandala
értelmét: „A virág én vagyok, és a szivárvány új, pozitív érzéseimet
fejezi ki az élettel kapcsolatban.”



Grafoterápia
A szimbólumterápia egy igen-igen meglepő, gyakorlatban bevált
módszere a grafoterápia, amelynek különös jelentősége abban áll,
hogy megelőző jellegű. Mint ilyen, bizonyos ősi, egyben utópisztikus
elemeket is tartalmaz, tehát egyike korunk
„dimenziótudományának”.
Franciaországban, a modern grafológia születési helyén az
írásból való karakterolvasás igen elismert tudomány. Az élet
minden területén építenek rá, és sok kiváló tudós foglalkozik vele a
legkomolyabb formában. Raymond Trillet pszichológiai képességeit
például 300 cég veszi igénybe a felvételre jelentkező munkaerők
karaktervizsgálatánál, különösen a bizalmi állások betöltése előtt.
Egy-egy jellem megítélésénél még sohasem tévedett.
Ő az, akiben pszichografológiai praxis közben megvilágosodott a
„mágikus szimbólumalgebra” forradalmi módszere, amely
valójában nem egyéb, mint az ősi szintézis újabb kiegészítő részlete.
Olyan analógia, amely benne rejlik a természet minden
folyamatában.
Trillet-ben hirtelen intuícióval megszületett a gondolat: „Ha a
kézírás ilyen biztos támpontokat ad a karakter tulajdonságaira,
típusára, gyengéire és tehetségére nézve, miért ne fordíthatnánk
meg az eljárást? Sőt! Az írás átalakításával esetleg meg is
változtathatnánk a személyiséget!”
Ez a feltevés 1946-ban öltött először gondolatformát. Trillet a
párizsi egyetem pszichopedagógia központjának egyik tagja volt, s
mint ilyen, kísérletéhez megnyerte számtalan orvos, tanító és



pszichológus támogatását. Hívei egyre szaporodnak, mivel
módszerét igen nagy siker kíséri. Rengeteg gyermek mentális
zavarait tünteti el kézírásuk megváltoztatásával. Az írásforma,
amelyet egy-egy iskolában gyakoroltat, egyszerű tolltréningnek
tűnhet az avatatlan szemlélő előtt. Ha azonban egyik növendéknek
azt mondja, rajzoljon ilyenfajta hosszú hurkokat: ,
vagy koncentráljon a kerek betűkre, mint például az:
– az eredményből kiderül, mi az oka ennek a
furcsa praxisnak. A gyermekekkel folytatott kísérleteiből rájött,
hogy valamennyi belső problémájuk tisztán megmutatkozik
írásformájukban. Az introvertáltaknak például nehézségeik vannak
a betűk összekapcsolásánál. A félénkek hajlanak rá, hogy a betűket
összepréseljék, mint amikor a riadt kiscsirkék összebújnak. Ezekből
vonta ki Trillet a hippokratészi hasonlósági elv alapján azt a
sorozatkorrekciós gyakorlatot, amely a gátolt gyermekekben
kifejleszthette a lényükből hiányzó kapcsolódási ösztönt,
kontinuitást, a kreatív megvalósítás lendületét vagy a pszichikai
egyensúlyérzéket.
Ahhoz, hogy ilyen természetű hiányosságokat leküzdjenek, a
gyerekeknek először is bizonyos „melódia- és harmóniaritmust”
kellett önmagukban létrehozniuk.
Trillet megfigyelte, hogy sok neurotikus gyermek dadog, semmit
sem tud folyamatosan csinálni. „Voltak gyermekek, akik még az
ajtót sem tudták kinyitni egyetlen mozdulattal, hanem egy sorozat
tétovázó, szaggatott gesztust végeztek hozzá – írja tanulmányában.
Ilyen esetekben ezt a fajta kötött vonalfűzést kértem tőlük: amelyet
azután különféle változatokká kellett szőniük:
.”
Trillet a különösképpen ideges gyerekeknek speciális csillapító



gyakorlatokat hozott létre: . Az egyensúlytalanoknak
olyan hurkolási praxist írt elő: , amely
folyamatosságot teremtett szaggatott mozgásukban. Azokkal, akik
összepréselték a betűket, széles, könnyed mozgásokat végeztetett:
. Akikből hiányzott a harmóniaérzék, ezért rendezetlenül,
tántorogva szétszórták betűiket, azokba „tér- és egyensúlytudatot”
kondicionált: . Később arra bátorította
gyermekpácienseit, hogy keressék meg és formálják ki saját kreatív
egyéniségüket a betűk individuális alakításán keresztül. Keressék a
vonalak egyensúlyát, hogy megtalálják benső egyensúlyukat.
Kontrollálják írásuk dőlésszögét, nagyságát. Írjanak ritmikusan,
lendületesen, egyszerűen, de eredetien, nagy kilengések, cikornyák
nélkül. Mert amilyen mértékben irányítani, „gyógyítani” tudják
írásformájukat, olyan mértékben tudják kontrollálni saját
egyéniségüket, emberi kapcsolataikat, önmagukhoz és a világhoz
való egész viszonyukat. Tíz év alatt Trillet több mint hatszáz
gyereket kezelt, s ezek közül legalább ötszázat gyógyított meg vagy
segített át különféle rögzült nehézségeken. A fiatalkorúak
nyugtalanító bűnözési statisztikájában Trillet is egyéni, érzelmi
zavarokat látott, hiányérzetek, bizonytalanság, keserű céltalanság
belső ördögi körét, ami a társadalom elleni lázadáshoz, a
narkotikumok kereséséhez, beteges kompenzációkhoz vezet. A
társadalom megtorlásai azután megint újabb, még veszedelmesebb
emocionális zavarok szülőokai.
„A grafoterápia – mondja Trillet – nem változtatja meg az
alapszemélyiséget, de kitűnő módszer bizonyos érzelmi gátak
lebontására. Sok esetben az a tény maga, hogy a gyermeket
megszabadítjuk a kényszertől, amelyet a racionálisan összefüggő,



értelmes írás erőltet rá, feloldja benne a mélyebb problémákat, és
egyéniségét kivirágoztatja. Ábrák, harmonikus vonalak ritmikus
szövögetésében megpihen, és kinyújtózik lelkileg, mintha ébren
álmodna. Feszültségei, szorongásai salakja kiürül. Görcsös, benső
pozitúrája helyet ad annak a rejtélyes állapotnak, amely e
vonalinvokációkon keresztül lecsapol valamit a természetben
lüktető, gyógyító ősenergiákból.”



Pszichodráma
A pszichoterápiának e forradalmian „új” módszere azért olyan
izgalmas és meglepő, mert az ősi misztériumok térnek vissza benne,
mégpedig teljesen azonos formák között, és hasonló céllal. A
tartalom persze, amely ezeket a lélektani gyógypantomimokat
megtölti, egyelőre nem magasabb szellemi dimenziókkal
kapcsolatot szövő koncepció, ezért eredménye sem olyan
felszabadító és teljes, mint amilyen a káldeai, egyiptomi vagy
eleusziszi misztériumoké volt. De részleges hatása is gyógyító,
elrendező, és annyira sikeres, hogy ma már a világon mindenütt
alkalmazzák.
A különbség az antik és modern misztériumok között az egykori
lélekgyógyító „pszichodrámák” tiszta, bölcseleti alapjában és
nemcsak terápiás, hanem betegségeket megelőző eredményében
tűnik ki. Az antik szellem megelőzte a pszichikai zavarokat,
elmebajokat, betegségműveket azzal, hogy a kozmikus kapcsolatok
helyreállításával, a halhatatlan étosz és a szellem
örökkévalóságának tudatosításával megszüntette a halálfélelemből
eredő betegségek létfeltételeit.
A modern misztériumok, illetve pszichodrámák már súlyos lelki
csődöt, bonyolult organikus folyamatokat próbálnak orvosolni
bizonyos enyhítő, oldó módszerekkel – de a teljes elixír adagolása
nélkül.
E kísérlet mégis Ariadné-fonalat rejtő kezdeményezés. Aki követi,
messzebbre jut általa, mint első lépéseinél sejtette volna. Mert
minden analógiaszál valójában „ideonfonál”, amely világteremtő



ideák alapábráihoz vezet.
Képzeljünk el egy ilyen modern misztériumot. Helyszíne,
mondjuk, a washingtoni St. Erzsébet kórház alagsora. Szereplői: a
bennlakók.
A kis félkör alakú színpadon, éles, fehér fényzuhatag alatt egy
Susan nevű tizenkilenc éves lány harsány élethűséggel tombol
dührohamában. Ugyanezeket a tomboló kitöréseket egykor arra
használta, hogy özvegy anyjától vagy nagybátyjától figyelmet
zsaroljon vele.
Ahogy a színpad fényei lassan zöld színbe olvadnak át, egy másik
szereplő lép színre, Susan apja szellemének alakítója. A kettő
spontán megegyezik abban, hogy különös utazást tesznek együtt. A
fények ezalatt az idő múlását jelezve elsötétülnek.
Susan a „sztárja” a pszichodrámának, amely ezen a helyen nem
más, mint sajátos pszichiátriai módszer az elmebetegek
bátorítására. Az orvosok igen artisztikus feltételek között módot
adnak rá, hogy pácienseik „eljátsszák” a színpadon álmaikat és
fantáziáikat. A cselekményt a résztvevők határozzák meg egy
ellenőrző pszichiáter segítségével.
A drámában rövid elsötétülés után Susan újra megjelenik
édesapja kíséretében. A fény most szürke, amely a purgatóriumot
szimbolizálja.
A nézőközönség a zsűri.
Egy másik beteg, aki Susan nagynénjét alakítja, éles szidalmakat
szór unokahúgára. Susan és kísérteties apja nemsokára pokolra
szállnak lobogó, vörös fény kíséretében. Néma statisztéria állja
körül őket a magány köntösébe burkolózva: elkárhozottak serege,
akik képtelenek rá, hogy kapcsolatot találjanak egymással.
A következő állomás a menny békés, kék sugárzása. Isten ott ül a
trónon, szárnyas kerubjaitól körülvéve. Susan ebben a fényben



találkozik fiatalon meghalt udvarlójával. Susannak annyira tetszik a
mennyország, hogy a pszichológus-rendező aggódni kezd, hátha
öngyilkossági tendenciák támadnak benne. Ezért kísértetapján
keresztül közli Susannal, hogy e földön kell előbb megteremtenie a
mennyországot, különben egyetlen belső indulat kioltja e
„kölcsönfényeket”, mint szél a gyertyalángot.
S ahogy Susanban váltakoznak a vágyak, a kétségek, az indulatok
az apaarchetípus szuggesztív, halk szófestményeinek hatására,
amelyek mind Susan konfliktusának képeit tükrözik, úgy mosódnak
át egymásba különféle színű világítási hatáselemek.
Ezek a sugárzások sohasem a szenvedély, a félelem vagy az
indulat színeit árasztják, hanem annak ellenkezőjét: hűsítő,
nyugtató, csillapító jellegűek. Erre a színterápiára is a gyakorlat
vezette rá a pszichodráma orvos-rendezőjét.



Színmágia
Enneis, a washingtoni St. Erzsébet kórház pszichológusa a
pszichodrámát annak legelső modern alkalmazójánál, dr. Jacob
Morenónál tanulmányozta New Yorkban. Akkor ragadta meg a
színes fények színész-páciensekre gyakorolt hatása.
Míg a rendes, nyilvános színházban a rendező azért használ
világítási hatáselemeket, hogy a jelenet hangulatát aláfesse, Enneis
rájött, hogy az érzéseket kontrollálni lehet, sőt elő is lehet idézni
színes fényekkel. Meggyőző példája ennek, hogy asszisztensnője
egyszer emócióktól terhes, vörös fényben alakította szerepét,
amikor az indulatvetítés izgalmi állapotában lévő nőpáciens
partnere megtámadta. Enneis hiába próbálta szétválasztani őket a
színpadon. Egy éber megfigyelő azonban a vörös fényt hirtelen
átcserélte kékre. A támadás azonnal abbamaradt. Enneis onnantól
kezdve maga kontrollálta a fények színét és intenzitását.
A pszichodráma résztvevői egyes jelenetcsoportok között a
színpadon körülveszik Enneist, s a vele való megbeszélés alapján
egymás között elhatározzák, hogy ki legyen a főszereplő a
következő jelenetben, s életének melyik mozzanatát ábrázolják.
Miután végignéztek egypár jelenetsort, a betegek mindegyike
meglepő készséggel hajlandó színpadra lépni, s ott férj-feleség
civakodások vagy anya-lánya harcok szerepét eljátszani.
Egy Joe nevű, huszonnégy éves páciens szintén a
„misztériumszereplők” sorába állt nagy lelkesedéssel. Ez a beteg
saját kisebbrendűségi érzésének üldözöttje volt eszmélése óta. Úgy
érezte, otthon nem szeretik, nem kívánták születését, mert gyenge,



ügyetlen apja tükörképévé vált. Gátlásait erőszakos, zsarnoki
természetű anyja még jobban elmélyítette. Joe egy másik pácienssel,
aki édesanyja szerepét alakította, ki tudta fejezni végre addig
tudattalan komplexumát.
Megtalálta önérzetsérülése „nevét”, amelynek anyja csak
bűnbakja volt. Kreatív tettektől visszariadó, felelőtlen infantilitását
próbálta igazolni vele. Ez a meghasonlott feszültség azonban éppen
a pszichodrámában való aktív részvétel által feloldódott
valamennyire, s Joe állapotában javulás következett be. Az anyát
helyettesítő figura – maga is uralkodó, birtokló anyatípus
megtanult gyöngéd, önzetlen segítséget nyújtani Joe-nak.
Egy másik harmincöt éves páciens arról panaszkodott, hogy
amikor „odakint” megpróbált valami állást szerezni, „azok”
meggátolták érvényesülését. „Azok” szerinte a nácik, az anarchisták
és az FBI. Néhány konfliktusának színpadon való kivetítése után
rájött, hogy a rendőrség valójában önmaga kontrollszervét,
lelkiismeretét jelentette.
Enneis a páciensek két csoportjával dolgozott. Ezek életkora 20 és
25 év között változott. Háromszor egy héten találkoztak. Kéthetes
pszichodráma-szériákban folyt a kezelés száz páciens részvételével,
akik öt vagy még több esztendeje a kórház lakói. Legtöbben
ellenséges érzéseket tápláltak a kórház személyzete és egymás
iránt.
Az ilyen indulatok színpadon való lereagálása és tudatossá tétele
nagy oldódást, megnyugvást okoz az önmagukat megjelenítő
betegekben. Némelyik állapota annyira javult, hogy el lehetett
bocsátani. De azok is, akik további ápolásra szorultak, sokkal
könnyebben kezelhetők lettek a pszichikai erjedés gócainak
kitisztítása után.
Enneis a pszichodrámát nem csodaorvosságnak tekintette, amely



önmagában megszünteti egy kóros egyéniség
betegségkomplexumát. Inkább rendkívül fontos segédeszköznek
látta a mindig egyéni és összetett lélekgyógyítási műalkotásban,
amely a pácienseket főleg ahhoz segíti hozzá, hogy mélyebben
belelássanak saját problémáik lényegébe, és normálisabb viszonyt
teremtsenek környezetükkel.
A pszichodráma ilyenformán a „névadó” tudatosítás misztériuma.
De a tulajdonképpeni gyógyulás problémája az, amikor a páciens
elhagyja a kórházat, és alkalmazni kezdi a tanult „varázsigéket”. A
heverőn vagy a színpadon csak az önfelszabadítás szimbolikus
terve és értelme világosodik meg, amelyet azonban a valóságos élet
provokáló cselekménye közben kell megvalósítani.



Az „irányított álmodás” kísérletei
A baljós fenyegetés, amely az idegbetegségben a szervezet
mélységeiből árad, felidézi a személyiség védekező reakcióját,
amely természeténél fogva elsősorban lélektani. Erre támaszkodik a
pszichoterápia, amely a tudattalan ingerek és ellenőrzés alól kitört
képzelet veszélyes anarchiájára nem felelhet másképp, csak olyan
nyelven és olyan eszközökkel, amelyekkel ilyen állapotra hatni
képes.
Az alkotó képzelet és az ösztönvilág pedig az ősi
természetanalógiák nyelvén adja le vészjeleit elégedetlenségéről,
szorongásairól. Ha nem válaszolnak kérdéseire, traumáira, fóbiáira
megfelelő módon, követelőzőbbé válik. Kívánságait egyre
konkrétabb fenyegetésekkel fejezi ki.
Allergiás tünetek, ideges zavarok, üldözéses álmok helyett
organikus kórformákat produkál. S ezek valódiságához már nem
férhet kétség. Nem lehet őket lekicsinyelni. Teljes figyelmet,
részvétet és ijedelmet keltenek olyan meggyőzően, hogy végül
magát a felidéző bűvészinast, a beteget el is pusztítják.
Alexis Carrel Ismeretlen ember című műve megkísérli ráirányítani
a figyelmet a halandó ember mögött az Örök Emberre, akinek
hatalmas gyógyerejét nem lehet felszabadítani az egyre növekvő
specializálódás eszközeivel, „mert a lappangó energia nem az
analízisben, hanem a szintézisben rejlik”. A szellemi gyógyászat
mágikus áramait kell igénybe venni, ha válságos korszakunk
„százarcú betegségében”, az idegbetegségek leküzdésében
eredményt akarunk elérni.



Ez a különféle formákban megnyilvánuló vészkiáltás fejeződik ki
az orvosok, tudósok, művészek terápiás kísérleteiben.
A francia M. Guillefrey a lélek erőinek megszólaltatására az
„irányított álmodás” módszerét vezette be, amely pontos analógiája
az okkult praxis „irányított meditációjának”.
Ez a „cselekvő álmodás” – ahogy Guillefrey nevezi – a
pszichoterápiás kezelés elején inkább reproduktív, mint újító vagy
alkotó. Az álmodó felfedezi faja egész múltját. Újraéli és átalakítja,
súlyosbítja vagy megszépíti emlékeit. Csakhamar mítoszok
ébrednek benne újjá, amelyekben az egész emberiség reményei és
félelmei fejeződnek ki. Ez a régió Jung kollektív tudattalanja.
Az álmodó, akit szellemi kísérője, a pszichiáter ellenőriz
ugyanúgy, ahogy a hierofant vezeti a neofitát a beavatás próbái
között, hamarosan megérti, hogy nem szabad a lélek alsóbb
rétegeiben tartózkodnia huzamosabb ideig. Akkor – lélekvezetője
irányítása alatt – megfékezi mítoszalakító tevékenységét.
Ugyanaz a mozzanat ez, amelyet Dante ír le az Isteni színjátékban.
Mielőtt vezetője végigkísérte a pokol körein, ezt a határozott
parancsot kapta tőle: Guarda e passa! (Nézd meg, és menj tovább!)
Mert a felidézett képeket csak azért kell egy világos, rövid pillanatra
tudatosítani, hogy nagyobb lendülettel és céltudatosabban
folytathassuk az utat.
Ez a belső utazás persze éppoly változatos, mint a beteg jelleme.
Nagy általánosságban két végletes álmodó típust lehet
megkülönböztetni, e két pólus között persze a kevert típusok egész
skálája helyezkedik el. Az elsőbe tartoznak az intellektuális, a
másodikba az intuitív karakterek. Az intuitívek általában
dinamikusabbak, inkább alkotó természetűek, akik az
álomkísérletekből nagy gyakorlati és elméleti eredményeket
vonnak ki. Élményeik gyakran értékes spirituális, kozmikus



műveket sugallnak. Az intellektuális típus a kezelés elején túl
okoskodó, sőt akadékoskodó, később azonban fokozatosan
intuitívvá válik.
Az irányított álmodás jelentősége a tapasztalatok folyamán a
szenvedélyek tisztító hatásának arisztotelészi törvényében, a
katarzisban mutatkozott meg. Számtalan világos példával igazolták
praxisának módszereit.
A modern művészek éppúgy, mint az újjászületett szimbolikus
gyógymódok pszichológusai ezt a fonalat követik eredeti
inspirációkkal.
Ismét felszínre hozták elmosódott emlékezetüket arról, amit a
kaldeusok, krétaiak, egyiptomiak, görögök éppúgy tudtak évezredek
előtt, mint a mai jógik és tibeti mágusok: azt ugyanis, hogy ha az
ember „eljátssza” kívánságait és szenvedélyeit, e szimbolikus
misztérium által megszabadul bizonyos ártalmas elemektől,
amelyek boldogtalanná, beteggé teszik.
Ezt a mágikus esztétikai-etikai mozzanatot ragadja meg az
irányított álmodás módszere – de a modern festészet, irodalom vagy
zeneművészet is. Hiszen a művészet éppúgy, mint bármilyen
kreatív szellemi és érzelmi projekció, eredetében az ősi
misztériumokban gyökerezik. Onnan ágazott el. Szellemi
kiindulásában azonban összenőtt azonosságban él különféle
jógafajtákkal, a keleti bölcselet kontemplációs gyakorlataival és a
hermetika irányított meditációjával.
A művész személyes konfliktusai szimbolizmusát, illetve azok
tisztult elemeit belevetíti műveibe. Az álmodó ugyancsak ilyen
műveket alkot, amelyeknek saját maga a dramaturgja, nézője és
főszereplője.
Nehéz helyzetekből, kényes problémákból talál meglepő kiutat e
benső pantomimban, s ezek a megoldások csodálatos segítséget



nyújtanak valóságos bonyodalmaiban. Mintha e titokzatos
szimbólumjátékkal gordiuszi csomót vágott volna ketté: a
jelképesen feloldott kötés egyszerre a legbonyolultabb materiális
csomókat is fellazítja.
M. Guillefrey irányítottálom-terápiáját igen szemléltetően mutatja
be egy harmincöt éves, Katja nevű páciens eredményes kezelése.
Katja egy tízéves gyermek anyja volt. Súlyos kényszerképzetek
kínozták, amelyek el is űzték családjától. Idegbetegsége hol állandó
izgalmi állapotban, hol mély lehangoltságban tartotta.
Több más tünet között leküzdhetetlen fizikai undort érzett férje
iránt. Ezeknek a romboló képzeteknek hirtelen csodálatos módon
véget vetett háromhetenkénti kezelésének tizennegyedik ülése.
Katja intuitíve megértette tudattalan énje álomjelbeszédét, és
legyőzte ellenséges önmagát.
Zavaros, kaotikus tájon mozgott e jelentős álommeditációban. Sok
homályos körülmény és rögzíthetetlen változás után találkozott
férjével, aki mintegy tíz lépésre tőle mozdulatlanul állt. Ahogy
merően szembenézett vele, férje lassanként egy szerzetes alakját
öltötte fel. Arca először szigorúságot tükrözött, azután megenyhült,
derűsebb, biztatóbb lett. Testét bő, fehér köpeny fedte.
Katja nagy ijedtséggel vette észre hirtelen, hogy ő maga tetőtől
talpig koromfeketévé változott. Férje felé akart sietni, de nem tudott
megmozdulni. Feje teljesen tiszta, öntudata világos volt. Jelen lévő
„lélekvezetőjét”, a pszichiátert határozottan arra kérte e ponton,
hogy ne avatkozzék a cselekménybe, lépjen ki belőle, legyen
passzív. (A benső utazás egyébként a képzelet síkján szimultán
történik. A páciens problémáinak szimbolikus képanyagából az
indító mozzanatot együtt vázolják fel az orvossal, s amikor azt a
„médium” megjeleníti önmagában, és beszámol a történések
spontán alakulásáról, a pszichiáter halk, irányító szuggesztiókkal



avatkozik be. Veszélyes tendenciáktól elterel, jó érzésmagokat
kibontakoztat, görcsös pozitúrákat felold és átalakít.)
Katja, problémájának e válságzónájához érkezve, hirtelen
kirekesztette orvosát. Világos intuícióval úgy indokolta e kérést,
hogy teljesen egyedül kell megbirkóznia az elkövetkezendőkkel.
Nehézségeiről, amelyek ezután felmerültek, csak a kezelés végén
számolt be. Percekig hallgatott, mint mindig, ha benső erőfeszítése
intenzív volt. Végül folytatódott az irányított álomcselekmény. Katja
odament férjéhez – vagy legalábbis ahhoz a személyhez, akinek
alakjában férje megjelent előtte. A férje beburkolta fehér
köpenyébe. Katja izgatott örömmel állapította meg, hogy ő maga is
teljesen kifehéredett, kivéve kézfejét és jobb csuklóját. E férje által
rávetített védő, megbocsátó gyöngédségtől nagymértékben enyhült
iszonya és szorongása. Szexuális bűntudata elhalványult. Férjével a
valóságban is megtalálta a kapcsolatot. Puritánsága, szigora nem
riasztotta többé vissza attól, hogy valljon neki, és feloldozást kérjen
tőle olyan képzelt és valóságos nemi botlásokért, amelyeket
szexuális hiányérzetében követett el.



Leszállás az alvilágba
Grasset mondja: „Mindenkinek szabadságában áll, amikor a
laboratóriumból távozik, ahol a tényeket jegyezte fel, hogy
bemenjen-e vagy távol maradjon az oratóriumtól, ahol ezek a
tények természetfölötti értékelést nyernek, olyan magyarázattal,
amely túl van a tudomány határain.”
A tudomány megkísérelte a modern ember és a világmindenség
viszonyának újrarendezését. Kezdeti lendületében úgy képzelte, a
ráció dimenziói között előbb-utóbb egymagában meg tudja fejteni a
természet valamennyi rejtjelét.
E tévedés első beismerése a tudatküszöbön átlépő
mélypszichológia, amelyet az asztro- és atomfizika meglepő
felfedezései, többek között az időszemlélet új perspektívái, egyre
inkább alátámasztanak.
A modern mélypszichológia intuíciója a múlt mélységébe hatolva
valóban elérkezett a messze jövőbe, mert ősi módszerek időszerű
alkalmazásával, antik máguspapok „varázserejével” gyógyít. E
módszerek analógiája nyilvánvaló.
Az antik Egyiptomban Amenti – az alvilág – nyitva volt minden
lélek számára, ha teljesítette azokat a feltételeket, amelyek ezt az
alvilági utazást meg kellett hogy előzzék. A beavatáson egyaránt
részt vehetett egyiptomi vagy bármilyen vallású idegen: még csak
azt sem kívánták tőle, hogy elkötelezze magát annak az igazságnak,
amelybe beavatták: „Mert Egyiptom hatalmas isteneinek hármas és
kilences egységei nagylelkűek voltak.”
Az Amenti-misztérium előkészítő idejét a neofita a Nyugati



Városban, „az isteni Műhely szép házának” egyik cellájában töltötte.
Ott nyílt meg előtte a „Könyv arról, ami a mélységben van”.
Gyakorlata böjtökből, virrasztásokból, felolvasások hallgatásából,
litániákból állt sajátos füstölők párájában, amelyek elaltatták
racionális érzékelését, és felhevítették éber álmát, egyéni és
kollektív emlékezetét dolgokról, amelyek a születése előtt történtek.
Ebben a különös tudatállapotban indult el azután a főpap
vezetésével alvilági útjára: „Az Ur-Nes folyó vizén utaztak, az
Éjszaka Nílusán.” A halottak országában sikló csónak, amelyet
sakálfejű evezős irányított némán, az Éjszakai Nap bárkáját követte.
Az összeszűkülő folyó egy-egy Küszöbénél a főpap mindig jelszót
mondott. Ilyet például: „A mag a gyümölcsben van, és a gyümölcs a
magban.” A főpap tudta a bűvös „neveket” is, a mélységből támadó
szörnyek és kísértők nevét, amelyek óriáshüllők, rablóhalak, kígyók
alakjában lappangtak Ur-Nes sötét tükre alatt. E „névadással” nyert
hatalmat fölöttük. A neofita, aki átélte Amenti állapotát,
újjászületett a hajnali napkoronggal. Tiszta volt, mint az
anyaméhből kilépő kisded, és bölcs, mint a halálból feltámadó
Ozirisz.
E misztériumok hullámszerűen visszatérő, numinózus ereje
pszichomentális törvényt rejt, amely olyan kikerülhetetlenül
érvényes, mint a fogantatás, születés és halál törvénye. Minden
vallás élő mítoszokat őriz róla. A kiválasztottak, szentek, próféták,
félistenek, istenek és istennők alvilági utazásait mítoszok,
hősköltemények, zsoltárok, imák örökítik meg.
A Gilgames eposz, Istar pokolra szállása, Orpheusz látogatása az
alvilágban éppúgy erre utal, mint a keresztény Hiszekegy. Az antik
Thessalia misztáit a Tempe hűvös, éjszakai völgyén keresztül
vezette a hierofant, s abban a pillanatban érkezett velük a felkelő
Nap templomához, amikor „Héliosz tüzes szekere felgördült az



égre”.
A művészien dramatizált környezet, színek, hangulatok,
varázsitalok, füstölők mind az isteni állapot előidézésének kellékei.
Szerepük nem más, mint hogy elfedjék a csillagokat rejtő hamis
nappali fényt, „felnyissák az ember szunnyadó csillagszemét”,
amellyel megláthatja a mélyebb valóságot.
Ezt a rendkívülivé fokozott szenzibilitást keresték és keresik ma is
a közép- és dél-amerikai őslakók bizonyos gombafajták, gyökerek
elfogyasztása által. E különös gyökerek hagyománya és hatása
annyira rendkívüli, hogy a nyugati kutatók figyelmét is felkeltették
már évtizedekkel ezelőtt.
A peyotl nevű kaktusz élvezete nyomán fellépő csodálatos
tünetekkel Jaensch, Havelock Ellis és Weir Mitchell foglalkozik
alaposabban. Az új világ korai spanyol látogatói közül egyik így ír e
különös növényről: „A bennszülöttek egy kaktuszfajtát esznek,
amelyet peyotlnak neveznek. Ezt a kaktuszt úgy tisztelik, mintha
valami istenség lenne.”
A kaktusz hosszas kémiai vizsgálata alapján előállították a peyotl
szintetikus megfelelőjét, amellyel először Weir Mitchell kezdett el
kísérletezni. Azóta azonban valóságos pszichoszektáriánus őrjöngés
tört ki a mescalinnak nevezett peyotl-pótlék körül, amely valóban
kitűnő gyógyszer és segítő eszköz az elmebaj terápiájában.
Ma már több változatban és különféle elnevezések alatt
használják, például a skizofrénia gyógyításánál, mégpedig különös
módon úgy, hogy az orvosok és ápolónők veszik be. Hatása ugyanis
átmenetileg mesterséges skizofréniát idéz elő. Így a lélek terapeutái
betekintést nyernek egy olyan állapotba, amely egészséges
embernek, főleg elmeorvosnak eddig hozzáférhetetlen volt.
A beteg látásmódjával való azonosulás helyes diagnózishoz, az
önmagát panaszos víziókban kifejező betegség mélyebb



megértéséhez vezetett. Az ilyenfajta kezelési módot alkalmazó,
amerikai gyógyító intézetek eredményeit valóban meglepő módon
igazolja a skizofréniás betegek ugrásszerűen emelkedő gyógyulási
statisztikája.
A mescalint az emberi kíváncsiság és szüntelen új izgalmakat
kereső „spleen” is felkapta szerte a világon, vegyes, sokszor igen
veszedelmes mellékhatásokat okozva. Hiszen nincs olyan
mesterséges gyógyszer a földön, amely a zavaros fejű, indulatos,
gyenge, hisztérikus karaktert egycsapásra megvilágosodott,
felsőbbrendű emberré tenné.
A mescalin egyébként nem azonos a peyotllal, még akkor sem, ha
laboratóriumban előállították az elemzésnél kimutatott minden
alkotóelemét. Mert a természet alkímiai műhelyében létrejött élő
formák olyan jelképek, amelyek racionális eszközökkel nem
megközelíthető, nem mérhető mágikus elemet is tartalmaznak,
éppúgy, mint például az atommag.
A mescalin pszichológiai és transzcendentális vonatkozásai
Aldous Huxley figyelmét is felkeltették, aki kíváncsi bátorsággal
önmagán próbálta ki a szer hatását. Rendkívüli élményeiről érdekes
könyvet írt Az észlelés kapui címmel. Kivételesen művészi és őszinte
leírás ez egy benső kozmoszban tett utazásról, amely modern
nyelvezete ellenére az antik beavatások látomásos élményeit idézi.
Azok analógiájaképpen jegyezzük ide e mű rövid kivonatát.



Mysterium tremendum
Huxley valamelyik ragyogó, májusi reggelen 0,4 gramm mescalint
feloldott egy pohár vízben, és lenyelte. Azután leült, és várta a
következményeket.
Amit a mescalinról olvasott, olyasféle várakozásokat keltett
benne, hogy azt hitte, egyszerre furcsa benső világba zuhan,
sokszínű geometriai ábrák, bizarr konstrukciók közé, ahol a
drágakövektől csillogó mesetájakat hieratikus alakok népesítik be,
és jelképes drámák víziója dereng fel előtte a végső megvilágosodás
feszültségében.
Mindezek helyett – mivel vizuális érzéke mindig is szegényes volt
– nem benső víziókat, hanem egy újfajta látást tapasztalt. A
személyes elem eltűnt belőle. Idő- és térérzékelése teljesen
megváltozott. A körülötte lévő tárgyak, színek és fények megrendítő
lényeget, boldogító, emberi fogalmakkal kifejezhetetlen
szimbólumokat sugároztak.
Egy könyv, egy székláb, egy festmény, egy táncoló, aranyszínű
fény a lüktető örökkévalóság biztonságát árasztotta. Minden
jelenség a szüntelenül megújuló élet mély értelmű erejétől
sugárzott, s e titokzatos vibráció úgy hatott rá, mint egy isteni
kinyilatkoztatás.
Ha viszont szemét lehunyta, mulandó személyisége benső terében
lapos, szürke, sűrű struktúrákat szemlélt.
– Olcsó! – számolt be róla, mikor kérdezték.
A kép, amelyet a mescalin mutatott meg kívül, nyitott szemmel,
nem a látomások világa, hanem egy többdimenziós, magasabb



valóság határtalan intenzitású érzékelése volt.
A nagy változást az objektív tények birodalma jelentette. S ezzel
összemérve teljesen lényegtelenné vált mindaz, ami az ő szubjektív
univerzumában végbement.
A továbbiakban szó szerint idézzük Huxley szavait:
„Szembeülve egy székkel, amely úgy hatott rám, mint az utolsó
ítélet. Pontosabban: szemben az utolsó ítélettel, amelyet hosszú idő
után és igen nagy nehézséggel egy széknek ismertem fel, egyszerre
pánik fogott el. Úgy éreztem, ez már túl sok. Túl sok, annak ellenére,
hogy a folyamat egyre intenzívebb szépség és mélyebb jelentőség
felé zúdult.
Ahogy visszatekintve kielemeztem, rettegésem lenyűgözöttségből,
abból a megrendülésből eredt, hogy féltem, szétzúzódom,
elpusztulok a hatalmas valóság nyomása alatt. Értelmem, amely
hosszú időn át megszokott formák zárt és kellemes világában élt,
nem viselhet el ilyen feszültségtöbbletet.
A vallási élmények irodalma céloz ilyen kínokra és rémületre
azoknál, akik hirtelen szemtől szembe kerültek a mysterium
tremendum valamely megnyilatkozásával.”
Teológiai nyelven ez a félelem az ember egoizmusa és az isteni
tisztaság ellentétéből, az ember önmaga által determinált
elkülönülése és az örökkévalóság összeférhetetlenségéből ered.
Boehmét és William Lawt követve azt mondhatjuk: fejletlen lelkek
előtt a legmagasabb (szattvikus) fény teljes ragyogása égő
tisztítótűznek tűnik.
Ezzel csaknem azonos szemléletet találhatunk a tibeti Halottak
Könyvében, amely szerint a távozó lélek a határtalan, Tiszta Fénytől
dermesztő rémületet érez. Még a mérsékeltebb transzcendentális
sugárzástól is hanyatt-homlok a személyiség megnyugtató
sötétségébe menekül mint újjászülető emberi lény, állat vagy akár a



pokol boldogtalan elkárhozottja. Akármit vállal inkább, mint a
könyörtelen valóság égő ragyogását – akármit!
A skizofréniás nemcsak nagyrészt fejletlen lélek, hanem
kétségbeesett betege ennek az alkunak. Betegsége éppen abban áll,
hogy képtelen elmenekülni a belső és külső valóság elől, ahogy az
úgynevezett egészséges ember rendszerint teszi. A skizofréniás
beteg nem tud bezárulni a „józan ész” maga teremtette
univerzumába, az emberi fogalmak, társadalmilag elfogadott
szokások szigorúan racionális világába.
A skizofréniás olyan emberhez hasonló, aki állandóan a mescalin
(illetve peyotl) hatása alatt áll, s ezért képtelen rá, hogy kizárja egy
olyan valóság jelenlétét, amellyel nem tud együtt élni, mert nem
eléggé megtisztult hozzá. Mégsem képes szabadulni e jelenségektől,
amelyek az elsődleges tények makacsságával mutatkoznak meg
előtte. Lehetetlenné teszik, hogy pusztán emberi szemmel nézzen a
világra, s ezzel belehajszolják abba, hogy szüntelenül
kifejezhetetlen dolgokat próbáljon kifejezni. E képzetek ijesztő,
csillapíthatatlan idegensége az emberi, sőt kozmikus gonoszság
megnyilatkozásának tűnik éretlen, szűkös észlelete előtt, ezért
kétségbeesett rendszabályokat alkalmaz ellene. Szimbolikus
egodrámájában a legvadabb álom- és fantáziafegyverzetét
vonultatja fel a gyilkos erőszaktól, a katatónia vagy pszichológiai
öngyilkosság végletéig.
A kísérletező, aki jegyezte a mescalin hatása alatt álló Huxley
spontán beszámolóját, e ponton kérdést tett fel neki, amelyre ő a
„szimultán szemlélet” viszonylatából válaszolt:
– Ha rossz irányba indultál, akkor minden jelenség az ellened szőtt
összeesküvés bizonyítékaként csoportosul. Nem vehetsz lélegzetet
anélkül, hogy ne tudnád rögtön: ez is része a tervnek.
– Tehát úgy gondolod, világosan látod most, hogy mi az őrület



lényege? – tette fel újabb kérdését a kísérletező.
A válasz meggyőződéssel hangzott:
– Igen!
– És képes vagy arra is, hogy ellenőrizd, irányítsd vagy feloldd ezt
a kényszert?
– Nem! Nem tudom kontrollálni. Ha valaki elsődleges
premisszaként félelemmel és gyűlölettel kezdi, akkor végig kell
haladnia ezek végső konklúziójáig.
A kísérletezővel együtt jelen volt az eseménynél Huxley felesége
is, és most ő tette fel a kérdést férjének:
– Meg tudnád-e tenni, hogy figyelmedet afelé fordítsd, amit a
tibeti Halottak Könyve Tiszta Fénynek nevez?
Ebben Huxleynek kételyei támadtak.
– Távol tudnád-e tartani a Gonoszt, a nyomasztó, hínárba húzó
tendenciákat, ha gondolatban hatalmat nyernél fölöttük?
Huxley egy ideig tűnődött a kérdésen.
– Esetleg – felelte végül. – Esetleg meg tudnám tenni, de csak
akkor, ha volna mellettem valaki, aki a Tiszta Fényről beszél. Egyedül
ezt senki se viheti véghez. Ez az értelme, úgy gondolom, a tibeti
rituálénak, hogy valaki egész idő alatt a haldokló, később a halott
fejénél ül, és fülébe súgva elmondja a „bardo” különféle fázisainak
mágikus értelmét.
Huxley, miután meghallgatta a kísérlet e részéről szóló
beszámolóját, levette a könyvállványról Evans Wentz A Tibeti
Halottak Könyvének egy példányát, és találomra felnyitotta: „Ó
nemes szülött! Ne engedd, hogy elméd megzavarodjék!”
„Ez volt a probléma – írja Huxley –, zavartalannak megmaradni.
Érintetlennek lenni elmúlt bűnök emlékezetétől. Nem tükrözni
többé képzelt gyönyörök, régi keserűségek árnyait. Feloldani
megaláztatások maró utóízét. Szabadnak lenni vágyakozástól,



félelemtől, gyűlölettől; mindattól, ami elhomályosítja a Fényt.”
S itt Huxley feltesz egy kérdést, amit a modern pszichológia is
feltett, és amit a pszichoszintézis próbál megválaszolni a
legkülönfélébb formákban:
„Vajon azt, amit ezek a buddhista szerzetesek tettek a haldoklóval
és halottal, nem tehetné-e meg a modern pszichológus is az őrülttel?
Miért ne szegődhetne hozzájuk egy hang, amely biztosítaná őket
éber és álomállapotukban arról, hogy a rémület és zűrzavar
ellenére a végső Valóság rendületlen marad, s ezzel a szattvikus
lényeggel még a legkegyetlenebbül megkínzott lélek benső fénye is
azonos?”
Az irányított álmodás, a pszichodráma, a szimbólumterápia, a
grafoterápia és a skizofréniánál eredményesen alkalmazott
mescalin is kísérlet a ködbe vesző múltban olyan kristályos lelki
egyensúlyt teremtő, mágikus módszerek modern életre keltésének.
Ez a derűs szimmetria a halálon át a halhatatlan élettel
fenntartott, állandó kapcsolatból ered. Az úgynevezett töredékes
pszichológiai megoldások ezért nem vezetnek sikerre, legfeljebb
részleges, átmeneti feltöltődésre, mert a végső kérdésekre nem
adnak „mantrisztikus” választ. Pedig ezek a kérdések valamennyi
lelki-szellemi, s az ezekből származó organikus zavarok gyökerei.
A hermetikus filozófia „zárt titkossága” nem egyéb, mint kísérlet,
hogy a múló idő fölött mindenkor érvényes alapideákat a semleges
középpont egyensúlyába mentse. Eszközei igen hajlékonyak ebben.
Tudatosan fejlesztett pszichológiai érzékre, a szintézis kulcsaival
szerzett életismeretre és olyan éber szemléletre támaszkodik, amely
a változó dolgokhoz alkalmazkodó „mimikrivel” őrzi változhatatlan
értékeit.
A hermetika egyesíteni kívánja neofitái elméleti, gyakorlati
törekvéseiben a vallás, a filozófia és a tudomány módszereit. Úgy,



ahogy ezek egyesítve élnek a racionális, misztikus, mágikus ember
és az univerzum hármas egységében. Bármelyik elemet kihagyjuk
számításainkból, veszélyes rövidzárlat támad önmagunkkal és a
világgal való viszonyunkban. Ha ugyanis a legmélyebb összegzésig
végiggondoljuk a tudomány valamennyi specializálódó fakultását,
rá kell jönnünk, miért nem lehet például embert gyógyítani filozófia
és valamiféle vallás kultuszának áhítatos odaadása, szattvikus
elixírje nélkül. Mert a lélek és a test betegségei mögött a félelem áll.
A félelem lényegében minden esetben halálfélelem. A halálfélelmet
nem lehet feloldani metafizikai „nevei”, elrendező, megvilágító
elképzelései nélkül.
De a filozófia legragyogóbb elvei is csak a vallás eksztatikus, „égi”
kontaktusában válnak megelevenítő élménnyé. Ez az igény az
ember magasabb organizmusának követeléséből fakad éppúgy,
ahogy a fizikai önfenntartás jelzése az éhség és a szomjúság. A
kalória nélküli táplálék csak ideig-óráig csillapítja ezt a szükségletet,
de a szervezetet tartósan nem lehet megcsalni, mert fellázad.
Lázadása egyre súlyosabb betegségfolyamatokban fejeződik ki.
Hogy az ember lényében rejlő szimbolikus kapcsolatigény
menynyire élő valóság, néhány igen érdekes kísérlet bizonyítja.
Ezek közül az egyik különös plaszticitással mutatja meg, hogy ez a
fajta érzékelés és működés mennyire hozzá tartozó része a
szervezetnek, noha pszichikai dimenziójához kapcsolódik, s csak
álmában, mély kontemplációjában vagy akkor nyilvánul meg, ha a
ráció kontrollját valami megszünteti benne.



Csendkamra és benső csend
A kísérlet ötlete dr. Woodburn Heron kanadai pszichológus fejében
született meg. Kihirdette a montreali McGill egyetem diákjai között,
hogy bármelyik vállalkozónak húsz dollárt fizet egy napra azért, ha
egy hangszigetelt, légkondicionált kis fülke puha ágyára hajlandó
lefeküdni oly módon, hogy szemét lekötik valami áttetsző anyaggal,
amelyen csak ködös derengés hatol át, sőt kezét is „szigetelik”;
vastag kesztyű felett kartonborítást kell viselnie, amely a tapintás
érzékszervét teljesen kikapcsolja.
Dr. Heron célja az volt, hogy a kísérlet segítségével kipuhatolja,
hogyan viselkedik az agy, amikor elrekesztik az öt érzékszerv
változó benyomásaitól. A kísérlet, egyéb következtetései mellett,
igen gyakorlati értékű felvilágosításokat adhatott fontos poszton
álló emberek tudatos észlelési működésére vonatkozólag.
Azok például, akik radarfelületet figyelnek, amelyen órákon
keresztül semmi változás nem történik, gyakran nem látják, mert
nem „észlelik” az idegen jelzést, amikor az felvillan. Sok autóvezetőt
karambolba szuggerálnak a volán mellett töltött hosszú órák
valamely egyhangú úton.
A vállalkozó diákok rendszerint átaludták az első órákat a
kényelmes fekvőhelyen. Felébredve azonban egyre nyugtalanabbá
váltak. Hánykolódtak, fütyültek, énekeltek, beszéltek magukban.
Minden félbeszakítást örömmel üdvözöltek, mint például, ha arra
szólították fel őket, hogy fejszámolást végezzenek.
Amikor a félbeszakítások megszűntek, az „áldozatok” közül
néhányan kétségbeesetten megkísérelték, hogy tanulmányaikra



gondoljanak, vagy figyelmüket intellektuális problémákra
összpontosítsák. Ez a legtöbb esetben nem sikerült. Agyuk
működése fokozatosan leállt, vagy kisiklott ellenőrzésük alól. Nem
tudtak koncentrálni. Gondolataik irány nélkül vándoroltak.
Számolási készségük elemi fokra hanyatlott.
Egyszerre különös hallucinációk, éberálomszerű képfoszlányok
tolultak tudatukba. Pontok, vonalak, ábrák merültek fel előttük.
Majd, ahogy az üres ábrák tovább vánszorogtak, élénkebb víziók
jelentek meg. Volt olyan diák, aki sárga-fekete sapkás, nyitott szájú
kis emberek sorait látta; egy másik mókusok sokaságát zsákkal a
hátukon, amint komolyan masíroztak a mély hóban. Egyes diákok
történelem előtti állatokról, csodálatos városokról, földből
kiemelkedő, hitegető kezekről számoltak be. A legbizarrabb annak a
diáknak a látomása volt, akinek benső látóterét gigászi fogsor
töltötte be. Ez a protézis tutajon sodródott lefelé egy folyón.
A víziók intenzíven valószerűek voltak, éppúgy, mint az izgalmas,
heves hatású zene és a rejtélyes hanghatások, amelyek láthatatlan
forrásból törtek elő. Az egyik diákra rálőttek egy kis űrrakétáról.
Érezte, ahogy a golyók megütötték a karját.
Két diák a legfurcsább képzetről próbált megfelelő leírást adni,
amelynek szenzációja alig tűrte el a racionális fogalmazást.
Mindkettő úgy érezte, két test fekszik egymás mellett egy ágyon.
Szabályosan és elháríthatatlan realitással állapították meg, hogy
megkettőződtek. Önmagukban és önmagukon kívül, önnön
másukkal voltak együtt a magányos csendkamrában, mintha
tükörképükkel feküdtek volna szorosan összesimulva. Bár ez a
hasonlat mindkettőben tiltakozást keltett, mert a tükörképek a
valóságban nem rendelkeznek önálló, külön tudattal, csak az a
valaki, aki tükröződik. Ebben a benső valóságélményben azonban
mindkét test ugyanazzal a tudattal regisztrálta a másikat és



önmagát.
A diákok közül néhányan hat napon át kitartottak, az étkezési
idők rövid megszakításával. Némelyik a húsz dollár ellenére az első
nap után leköszönt.
Amint egy-egy „médium” elhagyta a cellát, hallucinációi
megszűntek, de még órákig nem talált vissza normális állapotába.
Fejfájás kínozta, nem tudott tanulni, elvesztette íráskészségét. Ezek
a hatások sokszor huszonnégy órán át is eltartottak.
A víziók minden esetben egyéni jelbeszédet fejeztek ki. Amint
elrekesztették a fizikai érzékelés öt medrét, kigyúltak a látomások,
mint éjszakai égbolton a csillagok; és a lehunyt szem mögött a
meditációs képek vagy álmok. A megszerzett racionális képességek
és ügyesség hanyatlása e vonatkozásban egy más létdimenzió
törvényszerűségének rendkívüli bekapcsolódását jelenti. Olyan
fenomént, mintha egy ember búvárfelszerelés nélkül lemerülne a
tenger százméteres mélységébe, és tüdeje hirtelen kopoltyúvá
alakulna át. Vagy rohanás közben egyszerre szárnyak nőnének ki a
hátán, és levegőbe emelkedne, akár a madarak. E csodák szinte
mindennapiak álmaiban. Azt nem akadályozza semmi, hogy
elképzelje őket. Ha pedig álmodni tud róluk, és képes rá, hogy
elképzelje önmagát e bizarr létváltozatokban, akkor ezek a
lehetőségek lappangó módon ma is megvannak benne. Erre vallanak
fizikumának csökevényszervei, képzeletének mítoszalakító
szimbólumtevékenysége. De ezt bizonyítják „fiatalabb testvérei”, az
állatok is.
„Amilyen a nagyvilág, ugyanolyan a kisvilág” – mondja Hermész
Triszmegisztosz. Ilyenformán a makrokozmosz az ember szélesebb
portréja, amelynek minden részlete őt ábrázolja, ugyanúgy, ahogy
az individuum is a nagy természetet tükrözi hármas organizmusa
teljességével.



A szárnyra kelt állatok, a tenger mélyében sikló halak és hüllők az
ő tulajdonságaiból és képességeiből ábrázolnak egy-egy olyan
lehasadt töredéket, amely elvesztette tudatos kapcsolatát az
egésszel.
De a tudattalan kontaktus megmaradt velük; él, hat, működik,
mint az ember tüdeje, szíve, vérkeringése, anélkül hogy a tudat
kontrollálhatná vagy irányíthatná e csodálatos mechanizmust. Hogy
e működések éppoly életfontosságúak, mint amennyire zseniálisak,
azt minden antropológus, biológus, fizikus és pszichológus növekvő
ámulattal, kísérleti módon tapasztalja. S egyre nyilvánvalóbb, hogy
olyan „rendező elvekről”, kreatív analógiákról, tudattalan
tehetségek ismeretlen törvényeiről van itt szó, amelyek messze
felülmúlják és megelőzik a tudatos folyamatokat.
Ezt a francia Pierre Winter így foglalta össze: „A földi élet nem az
az energetikai összesség, amelyet puszta érzéki megismerésünk tart
számon. Nem magyarázható meg azokkal a tudományos
törvényekkel, amelyek a tények megfigyelésén és kísérletezésen
alapulnak. A tiszta jelenségvilágon túl magában rejt még egy
valóságot, értelmet, minőséget, magasságot és mélységet, amelyek
gyakorlati értelmet meghaladó alapelvet sejtetnek. Ennek ellenére
mégis ezek a sejtelmek irányítják a ráció haladását.”
Ez a felismerés szülte az intuíció – mint bennünk szunnyadó
képesség – megfogalmazását, amelyet azonban nem szabad
azonosítani bizonyos modern filozófusok elképzeléseivel.
A tiszta szellemi intuíció a maga ősi és időfeletti értelmében
határozottan ráció fölötti, közvetlen, teljes megismerést jelent. Ez az
örök, változatlan elvek, vagyis a metafizika területe.
A másikfajta intuíció, amelyet egyesek a modern gondolkodásba
becsempésztek, nem az értelmen túli, hanem az értelmen inneni
jelenségekre vonatkozik. Az úgynevezett „érzéki”, ész alatti intuíció



csak az alacsonyabb természet világát, illetve annak egy végtelen
kicsi részét tudja ösztönösen felfogni. Azokat a primitív
alapérzéseket, amelyeket például az állatok, a növények is
visszatükröznek.
Ezen nem kevésbé meglepő, távolból érző, távolba ható, sőt,
„előrejelző” működések mégse hasonlíthatók az intellektusból
felszárnyaló zsenialitáshoz, amely áttöri az idő korlátait, és a
szintézis jelenében egyesíti a múltat a jövővel.



A képzelet felszabadítása
A ráció haladását irányító intuíció döntő szerepét Amerikában is
felismerték. Rájöttek, hogy igazi invenció, s e találékonyságból
eredő merész ötletek nélkül az emberi elme nem válik „hasznosan”
kreatívvá. A sémák közé szorított gondolkodás csak ismétel,
közhelyeket őröl, mint az elromlott gramofonlemez.
A civilizáció meglepő, új felfedezései merész, szokatlan
változatokat szövő imaginációból születnek. Ezt a képességet tehát
fejleszteni kell – egyelőre nagyrészt ökonómiai meggondolásokból.
E szándékot persze a felszabadított, zseniális képzelet mindig
meghiúsítja. Mert a mágikusság izzított fényerejét nem lehet többé
egyetlen irányra korlátozni; természeténél fogva körkilátást fog át,
és a világkép teljes összefüggésére vetíti rá reflektorfényét.
A „képzelet offenzívájának” módszerét Amerikában Alex F.
Osborn vezette be. Osborn mesterségét nehéz lenne pontosan
meghatározni. Noha nem hivatásszerű repülő, tanár vagy
pszichológus, mégis igen nagy része van az USA csapatainak légi
kiképzésében.
Osborn az elmúlt évek alatt igen eredeti és különös kísérleteket
folytatott az alkotó képzelet oktatásának lehetőségével. Ezek a
kísérletek olyan sikeresnek bizonyultak, hogy módszerét a
Montgomeryben lévő Légi Akadémia jóváhagyásával beépítették
Stanfordtól Carolináig valamennyi tanfolyam programjába.
Osborn szerint a nevelés túl kevés figyelmet szentel a
képzeletnek. Ezért teljesen egyedül megindította „offenzíváját” e
hiány kiegyenlítésére. Legelőször is tankönyvet írt Gyakorlati



imagináció címmel, amely mellé tanítók részére speciális útmutatót
készített. Ez a mű azóta is a legszélesebb körben elterjedt oktatás
alapja.
Osborn alapeszméje egyszerű. Szerinte a legnagyobb mértékben
bizonyítható, hogy az imagináció éppolyan univerzális képessége az
emberi intelligenciának, mint az emlékezet. Csak az a baj, hogy a
legtöbb ember sohasem jut olyan lehetőségekhez, amelyek
ráébresztenék saját kreatív képességére. Osborn tanfolyamának
célja „nem az Einsteinhez hasonló zsenik tenyésztése”, hanem, hogy
„egyszerű, mindennapi embereket bizonyos irányítással,
tanácsokkal képzeletük teljes lendülettel való kifejtésére
késztessen”.
„Egy problémával való vesződés közben – mondja Osborn – a
tanítványnak elsősorban meg kell tanulni felfüggeszteni agyának
bíráló részét. Mert semmi sem gátolja annyira az ideák szabad
játékát, mint az, amikor mindegyik után visszatorpanunk, és
megállapítjuk: nem, ez nem jó!
Ha valaki már összegyűjtött egy csomó alternatívát, akkor
meghozhatja döntését. Addig azonban át kell engednie magát egy
folyamatnak, amelyet az agy harcosan viharzó állapota után agy
offenzívának nevezhetünk. Ilyenkor a képzelet önti az ideákat,
tekintet nélkül arra, hogy ezek az imaginációszikrák hihetetlennek
tűnnek-e, vagy bizarrságukkal esetleg mindenkit elképesztenek.”
Osborn tankönyvében megkísérli tudatosítani a diákokban
különféle lehetőségek gazdagságát, amelyek segítségével kreatív
értelemben birkózhatnak meg problémáikkal. Például az átrendezés
lehetőségével, az ellentétek és analógiák megkeresésével vagy más
felhasználási mód kigondolásával. Legtöbbször azonban csak azt
kívánja tanítványaitól, hogy rohamozzanak meg egy témát. Ez abból
áll, hogy Osborn felemel például egy ceruzát, és megkérdezi:



„Milyen különféle célokra lehet felhasználni ezt?”
Az esetleges válaszok így hangzanak: „Ki lehet támasztani vele
egy ablakot.”, „Játékvitorlás rúdjaként alkalmaznám.” stb.
Az a kérdés is előfordult kézikönyvében, hogy a diákok milyen
más címet adnának a Hamletnek?
Válaszok: „Jó éjt, drága herceg”, „A komor dán”, „A játék a fő”.
A diákoknak ezenkívül új szavakat kell képezniük. Új
találmányokat kell kigondolniuk. Százszavas, rövid történetet kell
írniuk. Fogas kérdésekre villámgyors feleletet várnak tőlük. E
feladványok között ilyenek vannak: „Egy ember, aki a 22. emeleten
lakik, az automata lifttel csak lefelé haladhat egyfolytában. Miért
nem teheti meg ugyanezt az utat felfelé is egyfolytában?”
Erre a kérdésre ezt a furcsa választ adta az egyik diák: „A liftben
lévő ember törpe volt, aki a magasan lévő 22-es gombot nem érte
fel, az egyest viszont igen.”
Noha e gyakorlatok sokszor erőltetettnek tűnnek, Osbornnak és
követőinek az a meggyőződése, hogy olyan lehetőséget adnak a
képzelet hajlékonnyá tételére, amelyhez korunk átlagembere más
módon soha nem jutna hozzá. Osborn saját megállapítása szerint:
„az értelem új magatartását akarja megteremteni”. Egyelőre persze
gyakorlati, tehát az ember igazi koncepciójához mérten igen
szegényes célból. Az értelemnek ez az új magatartása azonban már
nagyon régi. Emberi időszámításon túlról visszagördülő hulláma
rövid évek alatt olyan változásokat okozott az emberi
gondolkodásban, mint az egykori özönvíz a föld arculatán. A „világ
új dimenziója” szétvetette az ökonómia és a geocentrikus rend
egész struktúráját.



Az Univerzális Elixír
„A szimbólumok formákhoz
kötött mágikus erők.”
W. CHARON
A hermetikus praxis módszereiben egységgé forr össze a
„széthasadt ember” különféle létsíkokon, tehetségekben és
gyengeségekben lekötött valamennyi energiatöredéke.
A pszichomágia korszakritmus szerint megújuló szimbológiája a
maga intuitív, szellemi radarjaival a mában kitapintja a holnapot, a
magban a későbbi növényt, a vonaltendenciák kiindulásában a
teljes ábrát. Hagyományokra támaszkodik, de nem kötődik írott
feljegyzések, megkövesedett dogmák, elhalt vallások
ősmaradványaihoz.
A hagyomány a természet örökké élő, elvont eszmei előképét
jelenti előtte, amelyek energiái éppolyan pályamozgást végeznek az
idő dimenziójában, mint az égitestek a kozmoszban.
Generációk összetűzése, régi formák újakkal való konfliktusai,
hanyatló tendenciák harca születőben lévő irányzatokkal:
dimenzióbetegség. Pszicho-szklerózis.
Az anyagi létforma valamennyi kötése és bántalma ebben az alap
kórformában gyökerezik. S amint lebontjuk a különböző egyéni,
természeti és társadalmi bajok szövevényét egy-egy szellemi-lelki
csíráról, amelyből előburjánzottak, megtaláljuk a transzcendentális
ősiszonyok pantomimjét. E pantomim minden fizikai betegség
benső okát, tiltakozó jelbeszédét kiáltozza az impotenssé vált
teremtő tehetség, az anyag ellenszegülése és a halál ellen.



Minden inger és reflex, minden trauma, fóbia ezt a misztériumot
fejezi ki az organikus kórfolyamatok, idegbajok, érzelmi krízisek,
háborúk, forradalmak vagy fanatikus vallási rituálék
„szimbólumbeszédével”.
Amikor a tágas, de bekerített kertbe vagy ketrecbe zárt állat fel
alá rohan a rács mellett, és monomániás szívóssággal ki akar jutni:
ugyanazt a követelőző szabadságszomjat tükrözi, mint ami az
embert sorsa kereteit szétzúzó lázadásokba hajszolja.
Ezek a reakciók azonban csak behelyettesítések. Az alapingert
nem oldhatják fel, mindössze átmenetileg enyhítik. A forradalmár
akkor sem lesz valójában szabad, ha a köréje záródó társadalmi
keretet felrobbantja.
Halandó ember akkor sem válik testében halhatatlanná, ha
néhány betegségfolyamaton átsegíti az anyagelvű orvostudomány,
amelynek „a halál ellen nincs orvossága”. Szabaddá csak a szellem
válhat a szublimáció dimenzióváltása által, amely kiszökteti a
determináció ketrecéből.
A halálból egyedül e „dimenzió-pályaudvarról” nyílik kiút,
ahonnan az elementáris indulatoktól korbácsolt mélytudat és a
beszűkült ráció a „tudat feletti” ideoszintézis jelenébe érkezik.
A pszichomágia ezt a bénult, asztromentális dimenziógéniuszt
ébresztgeti. Módszerébe beleépíti az emberi létforma minden
tapasztalatát, a lélek jelbeszédének fontos közléseit; de ezeket
spirituális alapformák mértékével méri le.
A hermetikus praxis, amelynek végcélját az alkímia az „iható
arany”, az Aurum Potabile, és a Misztérium Magnum, a Bölcsek
Köve létrehozásában jelöli meg, az univerzális elixírt kívánja
neofitái lényében felfakasztani, amely a megvilágosodott értelem
mágiájával legyőzi a lélek démonait.
A test, e misztikus háború csatatere, a kettő harcában válik a



mélység anarchiájának martalékává vagy az égi erők eszközévé.
A szattvikus fény győzelme annyit jelent, hogy a mulandóság
fájdalom és rémület nélkül alakul át az ember fizikumában is
felszabadult kerubi energiává.
A hermetikus praxis neofitája fejlődésének bizonyos szakaszában
szintén „leszáll” a mélytudat alvilágába. E válságos úton, amelynek
célja az Amentiben foglyul esett, súlyos emlékek megnevezése és
feloldása, jelekben, „varázsnevekben” járatos mestere kíséri.
Ugyanúgy vesz részt tanítványa „pszichodrámájában”, ahogy a
páciensét ellenőrző orvos. Hasonló módon kíséri ahhoz, ahogy a
pszichiáter követi az irányított álmodás krízisét átélő idegbeteget
benső misztériuma valamennyi mozzanatában.



Dimenziópozitúrák
Az emberi tudat úgynevezett „éber” állapota valójában nem más,
mint kirekesztődés a körülötte és rajta át történő transzcendentális
eseményekből. Saját lénye sokértelmű hieroglifájáról éppoly
kevéssé tud szavakkal lényeges felvilágosítást adni, ahogy nem látja
saját szervi működéseit sem.
Az okkult szimbológus részére mégis olyan közléseket tesz a
legzárkózottabb, legbonyolultabb karakter is, amely messze
meghaladja annak saját ismereteit önmagáról.
Nem a pszichológia általánosan ismert karakterológiai
vizsgálatairól van itt szó – bár részben arról is –, hanem sokkal
többről. Pontosabban: megint a szintézisről, amely az embert
antropológiai, kozmopszichológiai és antropozófiai alanyként
elemzi.
S e többsíkú egységbe éppúgy beletartozik a grafológiai,
kiromantikai, fiziognómiai, frenológiai elemzés, mint az asztrológiai
és mélypszichológiai vizsgálatok sorozata. De a tünetek mérlegelése
a pszichomentális összképben nyer végső diagnózist. Olyan
diagnózist, amelynek alapján már megelőzni és gyógyítani lehet.
Vagy esetleg felismerni azt, hogy külső beavatkozásnak egyelőre
nincs értelme, mert a beteg jellem „karmája” műtőasztalán fekszik
éppen, saját képzetei legmélyebb narkózisában.
A hermetikus összkép legpontosabb kifejezője az a sajátos pozitúra,
amelyben minden egyes ember öntudatlanul él. Ehhez a pozitúrához
hozzátartozik a testi-lelki alkat, a temperamentum, az esztétikai
morális fajsúly, az egész külső és belső magatartás, amellyel az



egyén saját sorsát idézi, éli és elviseli. Mikor sorsidézésről írunk, ezt
a szót legmélyebb és legreálisabb értelmében gondoljuk.
Mert a „több kiterjedésű látástól” megfosztott ember a benne
uralomra került démon sugallta pozitúrák által kerül balsorsa
hatalmába. Az okkult pozitúrafilozófia azon a tapasztalaton alapul,
hogy a pozitúrák bizonyos teremtő vagy bomlasztó mozgások
ismétlései, invokációi, amelyek a testet megtöltik az idézett
tartalommal.
A lét maga alapjában véve mágikus pozitúra. Az okkult praxisban
azonban az alvilágban való zarándoklásnak sokkal mélyebb,
vakmerőbb szándékai és végtelen magasságba emelő céljai vannak.
A miszta, aki hosszas előtanulmányok, szellemi és lelki tréning
után a kozmikus valóság területére kíván behatolni, tudja – míg
Huxley csak megérezte –, hogy ezt az óriási vállalkozást akkor
hajthatja végre sikeresen, ha a szimbolikus pszichikai „küszöbök”
varázsigéit ismerő Beavatott irányítja. Mert a küszöböknek
veszélyes őrzői vannak. S aki képzelet vetítette szörnyalakjuk nevét
nem ismeri, azt széttépi az első kapu őre: a félelem.
A hagyomány szerint az alvilágnak a tudat hét mélységi fokozata
szerint hét kapuja és hét kapuőrzője van. Ezek az őrzők a neofita
szenvedélyeinek, tudatlanságának, kényszerképzeteinek
kivetülései. Olyan fantomok, amelyeket ő maga teremtett meg.
E sötét művek fellázadtak ellene, zavaros csőcselékuralmukkal
leigázták, mert értelmét, képzeletét alávetette nekik. Míg
rémuralmuk a tudattalan alvilágban korlátlan, addig a szellem nem
nyerhet hatalmat saját erői felett. Ezért kell a mélységbe leszállnia
úgy, ahogy a messiások alámerültek missziójuk beteljesítése előtt, s
odalent saját múltjuk, legbensőbb lényegük tudatára ébredtek.
A személyes és személytelen múlt alvilágából győztesen
felemelkedő intellektus megvilágosodottan ragyog fel a világ előtt.



Ez az állapot a keleti bölcselet „beteljesedése”, a kereszténység
„átlényegülése”, Jung „individuációja”, az ember gyógyulásának
kritériuma. Mert a modern pszichoterápiai kísérletek és
megfigyelések az ősi módszerekkel teljesen azonos eredményekre
jutottak abban a felismerésben, hogy a jövő csak a múlt teljes
átértékelésével változtatható meg.
Ez az ösztönné homályosult emlékezet tereli transzcendentális
mélységek felé a szenvedély démonaitól megszállott fanatikust és az
őrültet. De ezek hosszú időre menthetetlenül belevesznek a titáni
próbatétel áradó vadvizeibe. A skizofrénia önmagukba zuhant
látnokai e hínáros útvesztő foglyai; hiszen a mitológia labirintusa
ugyancsak az ego-mikrokozmosz drámájának analógiáját mutatja.
Abból az útvesztőből sem juthat ki a mitikus hős, Sophia Ariadné
szattvikus fényfonala nélkül.
Kivétel nélkül valamennyien sajátos, ösztönös pozitúrák
szuggesztiójában élünk és cselekszünk. Arckifejezésünk,
testtartásunk, légzésmódunk, modorosságaink, ruháink színe,
hajviseletünk szimbólumbeszéddel hirdetik rólunk mindazt, amivel
vádoljuk, büntetjük magunkat és a környezetünket.
A depressziós, gyűrött külső habitus elintézetlen belső folyamatok
kivetülése és mazochisztikus büntetése, mivel ez az invokáció
sohasem idéz magára mást, mint azt a rosszízű taszítást, amely
kiárad belőle. A panaszaival részvétet kolduló embert messze
elkerüli mindenki; mintha bélpoklos volna.
A birtokló, agresszíven követelő szeretetkoldust lassanként lázadó
ellenszenv zárja körül. Az önimádó egoista úgy befalazódik lassan
nárcizmusa varázskörébe, mintha egyedül élne egy lakatlan
szigeten. A kapzsi egyéniség, aki mindig csak kapni akar, előbb
utóbb elveszti mindenét, mert „aki kapni akar, annak előbb adnia
kell”.



Az úgynevezett „jó fellépés” meglepő sikereiről mindenki
számtalan példát ismer. A sugárzó, lendületes merészség átrepül
akadályokat, és felnyit olyan zárakat, amelyek a siránkozó, dühös,
önmagát gyászoló egyéniség előtt konokul zárva maradnak.
A pozitúra „erővonalai” azok, amelyek tendenciájuknak
megfelelő energiákat kapcsolnak az élő ábrába. Az önmagát sötét
hangulatoknak megadó egyéniség mélységben erjedő, személytelen
potenciák forrásából merít; onnan szív magába mérgező pszichikai
gázokat.
A pozitúrafilozófia ezeket a veszélyes diagnózisokat állapítja meg.
A pozitúramágia pszichomágikus ellenanyagokkal gyógyítani
próbálja a pusztító pozitúrabetegségeket.
Ugyanezt a célt követi az évezredes tapasztalatokra támaszkodó
jóga is, amely azonban a maga eredeti formájában nem minden
földrészen egyformán járható út. Tudatos pozitúrainvokációk
motiválják a templomtáncok poétikusan mágikus,
természetkapcsolatokat szövő mozdulatait.
A cizellált szépségű kambodzsai táncosnők például, akiknek
templomi felügyelet alatt kell gyakorolniuk a titkos hagyomány
mozdulat-jelbeszédét, a vallási szertartásokon önmagukat és hívő
nézőiket eksztatikus állapotba emelik az ősi pozitúravarázzsal.
Jelmezük minden szimbolikus részletének, minden mozdulatuknak,
láb- és ujjtartásuknak sajátos, mély jelentősége van. Eltáncolják a
vihart, a tavasz ébredését, a mag kicsírázását a humuszban, a Nap
útját a nappali égbolton, a földdel kapcsolatba lépő égi erők
hullámzását és a csillagok táncát a kozmoszban. Ez a művészet
azonban nem a puszta ábrázolás és tükrözés eszköze. Éppúgy nem
az, ahogy az ősi barlangfestmények sem öncélú játékot, hanem
mágikus, megelevenítő, kötő és oldó energiák felidézését szolgálták.
A dervisek szédítő forgása azon túl, hogy elkábítja a racionális



„nappali” érzékeket, körbefutó energiák, csillagpályák, a létörvény
és a periodicitás létérzését idézi fel médiuma tudattalanjában. A
forgás – az örvény – szimbolikus töltése szerint démoni elemeket
tartalmaz. A keleti filozófia ezért nevezi a mulandó lét inkarnációs
spirálját szamszárának, a lét tüzes körforgásának. Ezt az
ideogrammot a szvasztikával fejezi ki. Maga a jel eredetileg négy
körbefutó lábat ábrázol, amely az útvesztő jelképe is. A
jógapozitúrák viszont az ős pentagrammok megfelelői, amelyeknek
absztrakt erővonalai egész teremtési rendszereket sűrítenek
magukba.
A rossz pozitúrák végzetesen bénító kórjelbeszédét
legmegrendítőbb módon az őrültek magatartása tükrözi. Az őrület
lényegében mindig moral insanity, mivel hiányoznak belőle
bizonyos konstruktív gátak, amelyek a kulturális és szociális
alkalmazkodás alapját jelentik. A beteg egyéniségét néha csak
egyetlen rögeszme-diktatúra tartja hatalmában, gyakran azonban
számtalan külön személyiségtöredék uszítja romboló, egymásnak
ellentmondó indulatcselekvésre.
A legtöbb ilyen belül szétrobbant beteg egyéniség álomhoz
hasonló, sajátos kiélési állapotba menekül; külön képzeletvilágba
záródik, amely részére az egyedüli valóságot és törvényt fejezi ki.
Mivel külvilággal való objektív kapcsolata teljesen megszűnt, úgy
viselkedik, mint az álmodó: álomanyagából szőtt imágókkal reagálja
le szorongásait és bűntudatát.
A téboly imágóbirodalma több dimenzióba ágazik el; legfőként
abba a koordinátába, amely az álomban is döntő szerepet játszik: az
idő kiterjedésébe. Az őrült éppúgy egyszerre érzékeli a múltat, a
jelent és a jövőt, mint az álomtól lenyűgözött ember, akinek tudata
gyermekkori miliőkből a jövő felvillanásai közé sodródik, s jelenébe
áthozza néha elmúlt évezredek emlékezetét.



Az őrült többsíkú álomszemléletében élő környezete eltorzított
alakjait együtt látja tevékenykedni képzeletének démoni
jelképeivel, kivetített szörnyeivel. Kényszercselekvései, pozitúrái e
benső képzeletpokol vetületei. Olyan szimbólumok tehát, amelyek
csak a pszichomágia kulcsaival fejthetők meg. Mert az elmezavar
tudattalan és karmikusan kikényszerített tsöd (a tibeti filozófia
mulandó létet kibontakoztató, káprázatát eltüntető és lebontó
gyakorlata). Mivel azonban ösztönös, s az egyén szellemi
szuverenitásának nincs része benne, nem teljes gyógyulást, hanem
csak a gyógyulás feltételeit teremti meg azáltal, hogy egy-egy
rögeszmét a végsőkig feszít, kimerít és eljuttat a teljes összeomlásig.
Amit az okkult praxis tudatos irányítással, transzcendentális
célból visz véghez, azt a téboly, képzeteinek kényszere alatt,
rögeszméje érvényesítéséért hajtja végre.
Az elmebeteg pozitúrái groteszkül nevetségesek, és a külső
szemlélő számára teljesen értelmetlennek tűnnek. Ha azonban,
mint az álom bizarr szimbólumait, az őrült cselekvéseit,
mozdulatait is a képnyelv sajátos fogalmainak tekintjük,
kifejthetjük belőle benső kórképét, sőt gyógyulása kulcsát is.
A pozitúramágia és a téboly mozdulatjelbeszéde misztikus
ősfolyamatok két végletpólusát ábrázolják. Az embriópozitúra
például az okkult hagyomány egyik legfontosabb ábrája.
Ez a kozmikus múltba való visszahatolás és a dimenzióinkarnáció
beavatási pozitúrája. A lélekben való újjászületés, megvilágosodás
„terhességében” a szellem önkéntes klauzúrába vonul;
keresztülhatol egy úgynevezett bardó-, túlvilági állapoton,
amelyben átértékeli addigi élményeit. Tévedéseit elöli. A világgal és
önmagával más viszonylatot teremt. A „filozófiai halál” állapota ez:
a feltámadás előtt.
Az embriópozitúra ismert ábrája az elmebajoknak is.



Énhasadásos betegek hónapokon, éveken át élnek ebben a
begubózott, görcsös befelé fordulásban. Az embrionátusban való
rögzülés itt menekülést jelent, vonakodást a megszületéstől.
Pozitúrájuk jelbeszéde szánalmas, dühös könyörgés: „Ne bántsátok
azt, aki az anyaméhben van még! Nem önálló, nem felelős, nem tud
együttműködni. Táplálékát sem tudja magához venni,
köldökzsinóron át jut szervezetébe.”
De nemcsak elmebetegek, hanem neurotikus, fejletlen
egyéniségek írásában, öntudatlan testtartásában, például alvás
közben is gyakran felmerül ez a világnak hátat fordító, begörbült
erővonal; az „anyaméh” védettségébe és függésébe való
visszavágyakozás szimbóluma.
Buddhaszobrok gyakori kéztartása az isteni és emberi erőket
egységbe foglaló két háromszög, a szintézis jele. Ugyancsak
buddhaszobrokon figyelhető meg a másik dinamikusabb ujjtartás,
amely a „Tan kerekének megindulását” jelzi.
A test erőit megtisztító, a lélek és szellem energiáit felszabadító
pozitúrakulcsok csaknem valamennyi torz, fekete árnyékát
megtalálhatjuk az őrültek kikristályosodott mániáinak
jelbeszédében, amint saját láthatatlan kórságukat panaszolják, és
ezek arkánumáért könyörögnek egyelőre még olyan orvosoknak,
akik e szavakkal kifejezhetetlen üzenetet képtelenek elolvasni. Mert
a rejtjelek kulcsát a pszichomágia szimbólumterápiája őrzi. Ahol
ezzel a módszerrel közelítik meg a bántalmakat, ott meglepő
eredmények születnek. Mikor azonban az eksztázisszerű
merevségben térdelő, skizofréniás beteget, aki ég felé fordított
arccal, jobb kezével görcsösen napidegfonatát, bal kezével szívét
fogva, asztrális sebesülése felszakított vénáit mutatja, az orvos
válaszul a fürdőkádba dugja, borogatásokba csavarja, vagy
elektrosokk-kezeléssel kezdi gyötörni, akkor nem egymásba



kapcsolódó szimbólumbeszéd folyik közöttük, hanem tragikus
félreértés támad. Az őrültek pozitúrái minden esetben varázsigéket
koldulnak démonaik megfékezésére. Ariadné-fonal után nyújtogatják
kezüket, üldözőik elől rejtőznek, gonosztevő indulatoktól
menekülnek. Ezért vétkes mulasztás kézlegyintéssel elintézni
vízióikat, asszociációikat és pozitúráikat. Az orvos akkor segítség
helyett nyitott álomzónákba hajszolja őket, ijesztő rémképeik
védtelen zsákmányául. Múltba veszett lélek ezen a módon nem talál
vissza a jelen feladatai közé. A sokk-kezelés legfeljebb részleges
amnéziába helyezi, problémáját elodázza, de a rögeszme
galandféreg fejét bennhagyja pszichikumában.
A természet valamennyi létsíkon kifejezi a végletek egymásra
támaszkodó, egymásba átlendülő analógiáit. Az árnyék és a fény
szoros összefüggése éppúgy e törvényt igazolja, mint az a különös
tény, hogy valamennyi hasznos, táplálkozásra alkalmas növénynek
megvan a teljesen hasonló, mérgezett formája.
E misztériumot az antik Egyiptom beavatásain megrendítő
titokként súgták a tanítvány fülébe: „Ozirisz és Szét ikertestvérek.
Ozirisz és Szét egyek.” A neofita lelki-szellemi előkészületének
ebben a stádiumában rendszerint már meg tudott birkózni e közlés
okozta valósággal; mégpedig ugyanolyan kibékítő módon, ahogy a
„modern pap”, a pszichológus oldja fel a kettő összeütközését az
emberi lélekben, a természet jelbeszédének utasításai alapján.
Mert ahogy az elementáris világban a tüzet eloltja a víz, s a vizet
elpárologtatja a tűz, a sötétséget elűzi a fény, és a fényt eltakarja a
sötétség, úgy építette bele a Biosz pszichotechnikája mindegyik
végletbe a másik arkánumát.
Sötétség, mélység, sűrűség, gyengeség, tudatlanság, félelem és
romboló indulatok eredetükben önnön ellentétükből származnak;
és a tisztító folyamatok mágikus hatására ebbe az eredeti állapotba



lendíthetők vissza.
Szét, Egyiptom „fekete istenének” léte Ozirisz fénylő életében
gyökerezik. De ahhoz, hogy Szét sötétsége fénnyé váljék az
emberben, érzelmi világának annyira meg kell tisztulnia, hogy szíve
Amenti (az alvilág) bírái előtt a mérlegre vetve még egy madártoll
súlyát se haladja túl. A megváltott, transzmutált fény az, „amely
már nem vet árnyékot”. Ahogy a sötétség a fényből, a halál az
életből születik. Az élet örök. Sír, anyaméh, gubó: mélységes
analógiák.
A téboly lélekre vetülő, sötét árnyait egyetlen arkánum űzi el: a
szattvikus fény. Az őrjöngéssé fokozódó halálfélelem lélekmérgének
egyedüli antitoxinja a széttágult, több kiterjedésű látás. Ez a vízió a
„lélekbárkát” már a következő hajnal felderengő világosságában
vezeti át az „éjszaka rövid szakaszán”.



A zodiákus 12 pozitúrája
A pozitúrák mágiájának nélkülözhetetlen alapja a
magatartáskarakterológia. Ez a karakterológiai szintézis a maga
teljességében éppúgy tartalmazza az asztrológia technikai
statisztikai elemeit, mint ezek végeredményét az asztrozófiai
meditációban. Az asztrológiai elemzés módszere részleteket boncol.
Az asztrozófia teljes, élő organizmust világít át.
Az emberi egyéniség kétségtelenül minden esetben egyszeri és
egyetlen karakterkompozitum. Ennek a „kis univerzumnak” van
azonban egy főmotívuma, éppúgy, mint az egész bonyolult nagy
univerzumnak. Az ember mikrokozmoszának Logosza az, amit az
asztrozófia a „horoszkóp urának” nevez.
A horoszkóp urának vezérmotívumát az állatégöv két háza árulja
el. Egyik az, amelyben a Nap áll a születés pillanatában, a másik a
világba lépés zenitpontján, az aszcendensen lévő jel. Ezt a születési
óra és perc határozza meg. A naphoroszkóp az ösztönös, tudattalan
beállítódást tükrözi, amely a legtöbb embernél alapvető kötés. Mert
igen kevés ember tud uralkodni érzelmi életén, indulatain és
idegein.
„Szenvedély sugallta tettekből szövődik a sors.” A megváltás a
démon problémája. „Aki legyőzi, vagyis megszelídíti démonait,
csillagai fölé emelkedik.” „Bölccsé válik, tehát uralkodik csillagain.”
Addig azonban az elementáris érzelmek győzik le az embert. Éppen
ezért a legtöbb individuum írástípusa a Nap-házhoz kapcsolódik;
ösztönalkatát rajzolja írásképébe.
Az aszcendens a szellemi inspirációk, az intellektuális teremtő



képesség és képzelet géniusza. E motívum annyiban vegyül bele
számottevő módon az ember lényébe és sorsába, amennyiben
döntéseiben, egész tevékenységében értelmi célok vezetik. S ahol a
test és lélek erői alávetik magukat a szellem meggondolásainak, ott
elkezdődik egy építő folyamat, amelyet az okkult pszichoterápia a
„sorsalakítás mágiájának” nevez.
A tizenkét állatövi pozitúra típusát e horoszkópok ura, vagyis
vezérmotívuma alapján határozzuk meg. A tizenkét fajta ösztön- és
temperamentumalkat a pozitúrakarakterológia olyan kiindulása,
amelyet azután a pszichografológia „formanívója” szerint kell
mélyebb vagy magasabb fekvésben értékelnünk. Mert az egyéniség
finomsági foka határozza meg, hogy egy ösztönös áram milyen
szinten érvényesíti önmagát. A primitív indulatlény ugyanazt a
feszültséget, amelyet a kreatív szellem a művébe vetít, esetleg
gyilkossággal reagálja le.
A zodiákuskör tizenkét pozitúrájának „típuselmélete” tehát nem
számokkal dolgozik, hanem az embert befolyásoló áramokat
mérlegeli. Számba veszi azonban, hogy ezek az elementáris
energiák mindig egyéni instrumentumokon keresztül vezetődnek és
hatnak.
Az instrumentumok száma és változékonysága végtelen. Az áram
intenzitása és színeződése is annyiféle, amilyen formában az ember
hármas organizmusa azt befogadni és közvetíteni képes. Mindezek
alapja azonban az elementáris energia, amely minden élőlényben
benne lüktet és áramlik, mint a légzés ritmusa vagy a vérkeringés.
Ez a tizenkettes felosztás tehát az egyéniség gyökereit érinti, azt,
ami egyetemes törvények alá tartozik benne. Úgy, ahogy a test létét
fenntartó és szabályozó törvények bármiféle fizikumra egyformán
vonatkoznak, tekintet nélkül arra, hogy milyen a testalkata vagy a
bőre színe.






KOS (Aries)
A Kos jel házának ura a „tavaszi Mars”. E fiatal, harcos tendencia a
léthajnal gátlástalan lendületét hordozza. Zodiákusábrája, a Kos
széthajtó szarva a korona, az uralkodás analógiája, ugyanakkor az
anyaggá vált szellem (fejtető) hasadást tükröző erővonala is,
amelynek égre törő szökőkútja végül a föld felé hanyatlik. A Mars
jobbra és felfelé rohanó piros nyila viszont a Mágus által
megteremtett „földet” a végső magasság felé irányítja, mégpedig
mágikus ideák kirobbanó tűzerejével.
A Kos-pozitúra pszichogramja e két alapelemből variálódik az
egyéniség öt stádiumra osztható formanívójának skáláján, amely a
primitív, gyermekes, sablonokba szűkült, intelligens fokozatokon át
végül a zsenialitás magasságába emelkedik.
Ezek a fokozatok döntik el, hogy a Kos-egyéniségben feszülő
kétfajta energiaáramot az egyén milyen formában reagálja le.
Durván erőszakos módokat keres-e rá, vagy az intellektus síkján
kényszeríti ki feltételeket nem ismerő győzelmét. Mert a Kos
egyéniségnek mindenképpen győznie kell. Az abszolút hatalom
formulája ég benne olthatatlanul.
Bármilyen vonatkozásban, de kizárólagos pozíciót kell
teremtenie, amely erejét, szenvedélyes meggyőződését vagy
géniuszát minden ellenvélemény és kritika fölé emeli. Ezért
formanívója szerint hadvezér, diktátor, sebész vagy olyan alkotó
zseni lesz belőle, aki saját ideái világba ömlésével új területekre tör
be, idejétmúlt formákat végez ki, minden kegyelettel őrzött, avult



koncepcióra lángot vet. Fel sem merül benne, hogy az általa elítélt
irányzattal szemben kíméletet tanúsítson. Ezzel teremti karmáját.
A sikertelen, elnyomott, nem érvényesülő Kos-egyéniségek válnak
a világ és önmaguk legnagyobb veszedelmévé.
Hitler Kos-szülött és tiszta Kos-típus volt. Elemzői közül többen
állítják, hogy ha a véreskezű diktátor tehetségesebb, sikeresebb
festő lehetett volna, a világ talán megmenekül az általa okozott
vérfürdőtől. Mert egész mágikus pozitúrája könyörtelen
bosszúhadjárat volt sérült becsvágya bűnbakjai ellen. Progresszív
paranoia. Ez a feltevés persze nagy tévedés. Mert a világkonstelláció
idézte meg a maga Hitlerét, és nem Hitler alakította a világsorsot.
Más történelmi körülmények között egy ilyen közönséges,
tragikomikus bohóc nem is juthatott volna rögeszméje beteljesítő,
helyzeti energiáihoz.
Kitűnő analógiának kínálkozik Hitler extrém esetéhez Chaplin A
diktátor című filmje, amelyet a nagy komikus saját maga írt,
rendezett és játszott. Chaplin szintén Kos-szülött. Hitler és az ő
születése között legfeljebb két hét az eltérés.
Ebben a viszonylatban az intelligens, kreatív művész, aki a Hitler
által legerősebben üldözött és pusztított fajhoz tartozott, Hitler
fejlettebb, magasabb formanívójú ikertestvérének számít. Sorsuk
egy bizarr, mentális régióban úgy kapcsolódott össze, és úgy hatott
egymásra, ahogy például egy énhasadás két ellenséges
személyiségtöredéke harcol egymással.
Chaplin a világ nagy nyilvánossága előtt magára vette Hitler
alakját; keserű megvetéssel nevetségessé tette, a szatíra gyilkos
fegyverével leleplezte és kivégezte.
Ők ketten az érvényesülő Kos-egyéniségek közé tartoztak.
Tömegesen élnek azonban a többi „embercsillag” között a Kos
ideának olyan gátolt, sorsukba börtönzött képviselői, akik



névtelenül, sikertelenül kallódnak életük végéig. De ők is harcolnak;
elkeseredetten küzdenek akaratuk érvényesítéséért.
Ha a világszínpadon nem jutnak szerephez, külön egyéni poklot,
föld alatti medret ásnak a mágikus Mars-energiának. Legmélyebb
fokozatban gyilkolnak, elviselhetetlen házi zsarnokká, fanatikus
perlekedővé, féktelen verekedővé, őrültté válnak, vagy a sértődött
harag bástyái mögé vonulnak, s a legkisebb érintésre mérget
lövellnek magukból. Szexuális életük bonyolultan romlott, s végső
fokon elvezet a szexuálnihilizmusig.
Szublimált stádiumban gyulladásos betegségekbe menekülnek,
vagy tudattalanul a vesztükbe rohannak: erőszakos akciókat
idéznek fel saját életük ellen.
Eddig a Kos-pozitúra diagnózisa. A lélek okkult orvosa ebből a
pszichogramból vonja ki a pszichomágia gyógyszerét. A módszer
egyszerű, amint szimbolikus logikával gondolkozunk. Abból áll,
hogy a kirajzolódó hiányokat igyekszünk kitölteni, a túlsúlyban
lévőket pedig megpróbáljuk fájdalom nélkül leoperálni. Mivel ezek
az ábrák a lélek sziderikus anyagából szövődtek, érzékenyek és
kényesek ugyan, de másképpen reagálnak, mint a test idegpályái.
Bizonyos esetekben rossz megközelítésre veszedelmesebb
zűrzavarokkal, elviselhetetlenebb fájdalmakkal felelnek. A
pszichogramnak megfelelő antitoxinra viszont villámszerű
gyorsasággal csodálatos eredményt produkálnak.
A „sziderikus viasz”
Az érzékszervek okkult fiziológiája a léleknek azt a képlékeny
tulajdonságát, amely a képzelet hatására rendkívüli jelenségeket
mutat, „sziderikus viasznak” nevezi. A viasz is akkor reagál minden
formát a legvégső finomságig kitöltő, elasztikus módon, ha



megolvasztjuk.
Az okkult érzékszervek fiziológiája szerint: „A sziderikus viasz a
képzeletben kiformált szerv, amely gondolatban mindig enged
akaratunk irányításának.”
Az okkult praxis tudatosan operál ilyen szervekkel. Tudattalanul
azonban minden emberben létrejönnek különös pszichikai
orgánumok, mégpedig vágytestük anyagából. Minden heves
vágytöltéssel gyakran és intenzíven elképzelt formából, folyamatból
különféle sűrűségű, éterikus szervek képződnek, amelyek nagyon
sok erőt kötnek le. Ha az egyéniség, aki ezeket a szerveket
öntudatlanul kifejleszti, mágikus töltésű, akkor asztrális
amőbacsápjai olyan konkréttá válnak, hogy az érzékeny emberek
lényét szinte kényszerítő erővel vonzzák, taszítják, befolyásolják.
A sziderikus viaszt megolvasztó hő például a Kos-egyéniség
esetében annak óriási becsvágyából, önérvényesítő akaratából
generálható.
A közvetlen gyakorlat síkjára vetítve ez a következőképpen
értendő: Ha már asztrozófiai és pszichografológiai meditációval
megállapítottuk a Kos-egyéniség formanívóját is, sérültsége,
elégedetlensége mértékét próbáljuk kiszámítani. Ez az, amit a
külvilággal szemben felvett pozitúrájának erővonalai rajzolnak ki
az illető külső és belső alkatában. Modora, arckifejezése,
önkéntelenül megnyilatkozó reflexei, amelyek már nem állnak
ellenőrzése alatt, tartása, gesztusai, beszéd stílusa pontos összképet
adnak pszichikai áramzavarai stádiumáról. Reflexek alatt például
egy úgynevezett ideges tiket értünk, az arc egy részének
rángatózását vagy indokolatlan pislogást, láb-, kézrázást,
nyakforgatást, vállvonogatást, kényszergrimaszt stb.
A formanívó meghatározása azért fontos, mert a szerint
dramatizáljuk az érvényesülésben gátolt egyéniség



„szimbólumgyógyszerét”. Ha diagnózisunk itt nem pontos, úgy
járhatunk, mint a nem eléggé képzett elektrotechnikus, aki 220
voltos áramkörbe 110 voltos villanykörtét próbál bekapcsolni.
Ebben az esetben a körte azonnal kiég. Fordított kísérletnél viszont
alig kerül valami áram az erősebb voltszámú világítótestbe.
Alacsonyabb formanívójú Kos-egyéniségnek hiába igyekszünk
szellemi elégtételt, kompenzációt nyújtani kifinomult eszközökkel.
Magas formanívójú Kosnál viszont ellenkező hatást érünk el
közönséges megközelítéssel.
Bizonyos azonban, hogy mindegyik Kos-típusnál végzetes hibát
követünk el, ha bármilyen vonatkozásban leértékeljük,
véleményünket erőszakkal próbáljuk érvényesíteni az övével
szemben. Jelenlétét semmibe vesszük, vagy elmulasztjuk azokat az
apró szertartásokat szavakban, gesztusokban s egyéb
demonstrációkban kifejezésre juttatni, amelyeket benső
pozíciótudata mindenkitől elvár. Mert a kapcsolatteremtő,
szimbolikus „jelszavak” nélkül egyszerűen nem nyerhetünk
bebocsátást lényének titkos, belső területére. Márpedig mi oda
akarunk becsempészni olyan elixírt, amely sorvadó és túlburjánzó
tendenciákat egyenlít ki, vagy szerencsés esetben meg is gyógyít.
Ha a horoszkóp ura a Kos, az a külső jellegben, mégpedig a
homlok és orr határozottan kosszerű vonalában is megnyilvánul. Ez
az úgynevezett római, harcos profil, amelynél a homlok és az erős,
karakteres orr szinte egybefolyik, s az egész arc súlypontját jelenti.
„Mélyfekvésben” azonban a kiugró, erőszakos áll egyensúlyozza ki
a domináló orrvonalat.
A Kos aktív, maszkulin és mágikus tűzjel. Akkor is az, ha női
egyéniségben uralkodik. Ilyenkor a nő a valódi kezdeményező,
küzdő, támadó fél, s animusza, karakteralkatának kiegészítő eleme
a feminin, passzív, leigázható férfi.



A Kos-egyéniség mindig szuggesztív, rossz értelemben éppúgy,
mint jó értelemben. Befolyása végzetes vagy döntően egzaltáló
hatású a negatív vérmérsékletű, szellemi értelemben önállótlan,
érzelmi befolyásokra érzékeny individuumok részére.
Mint minden jelenség, az emberi együttélést meghatározó
embertípusok is két pólusértékre oszthatók. Ezek a végletek
egymást keresik, mert egymást kiegészítik. Valamennyi sikeres
nemi, családi, munkatársi, üzleti, tanító-tanítványi , baráti vagy
politikai kapcsolat a Trilby-Svengali viszonyból születik. Mert olyan
esetben is, ahol a szexuális elem nem játszik szerepet, csak úgy
támadhat gyümölcsöző kapcsolat, ha az egyik fél intellektuálisan,
érzelmileg vagy akaratában aktív, „nemző”, a másik pedig elfogadó,
valamelyik síkon „megtermékenyülő” típus.
Két pozitív vagy két negatív pólus egyesüléséből származhat némi
bizarr, viharos vagy erőtlen torzképződmény, ez azonban
semmiképpen sem tartós vagy életképes.
A pszichomágiai gyógyítás eredménye attól függ, oda tudjuk-e
adni operációink tárgyának azt, amit pozitúrája jelbeszédével
követel. Nyújtani tudjuk-e újjáteremtő érzetek, képzetek,
önbizalom-gyógyító elégtételek asztromentális és fizikai
gyógyszerét. Képesek vagyunk-e arra, hogy észrevétlenül, olyan
terelő és indirekt módszerekkel hassunk az individuum
pszichéjének sziderikus viaszára, hogy az ne érezze agressziónak,
ne hőköljön vissza tőle, s főleg: saját magából kiinduló szándéknak
gondolja. Ami aktív jeleknél, például a Kosnál, az Oroszlánnál, a
Szaturnusznál, az Uránusznál elsődleges fontosságú.
A feladat így tudatosítva bonyolultabbnak tűnik, mint amilyen
valójában. Mert ez az operáció ösztönös intuícióval igen gyakran
végbemegy egymásra utalt, egymáshoz vonzódó emberek között.
Igaz, ritkán fordul elő, hogy a pszichomágia önzetlen céljához



hasonló szándék vezetné.
Az egészen primitív asszonyok például gyorsan és igen alaposan
„kiismerik” partnerük gyengéit. S ha el akarnak érni nála valamit,
ügyesen azokra a tulajdonságokra hivatkoznak, amelyek a kívánt
vonatkozásban egyszerre engedékennyé teszik. Ha a partner
ellenkező természetű, nehézkes, de hiú egyéniség, tudják, hogyan
kell valódi céljukkal ellentétes álláspontot felvenniük nála, hogy az
rájuk erőltesse azt, amit eredetileg akarnak.
Becsmérlésekkel váltakozó dicséretek, gyengédséget mutató,
szánalomkeltő attitűd, gyermeteg csodálkozás és elragadtatott
hallgatás – mindmegannyi évezredes, ösztönös fegyver bizonyos
eredmények indirekt kiharcolására, amelyeket a célba vett ember
egyébként nem nyújtott volna. S legtöbbször úgy tesz eleget ezeknek
a szuggesztióknak, hogy fogalma sincs a belévetített szándék valódi
forrásáról.
A pszichomágia azonban nem az egyéni érdek és elégtételek
kivívására használja tudatos szimbólumterápiáját, hanem a
szenvedő, személyiségébe zárt ember felszabadítására és
gyógyítására.
Ez pontosan ugyanakkora különbség, mint amekkora a
demonomágia és a theomágia között mutatkozik.
A Kos-pozitúra egyes elfajulásainak pszichomágikus gyógymódja
sokszor igen súlyos válságot idéz elő: nem a páciensben, hanem az
orvosban. Mert nehéz megállapítani a határt, ahol a konstruktív
módon együttsodródó képzetek már mélységi tendenciákat
mutatnak, tehát fékezést kívánnak. A kompenzáció ugyanis
sohasem terjedhet odáig, hogy ugyanolyan méreggé váljék, mint
amit közömbösíteni kíván. Egy morfinista egészségét nem adhatjuk
vissza azzal, hogy kokainistává neveljük át. De ha például a szívét
már megtámadó dohányzás helyett édességre szoktatjuk, igen nagy



haladást értünk el.
A Kos terápiájának vezérfonala tehát a rendkívüli becsvágy,
akaraterő, kirobbanó lendület felhasználása és átterelése egyre
építőbb célok irányába, észrevétlenül, a páciens érdeklődési
síkjának „frekvenciacsúsztatásával”, vagyis intenzívebb érdeklődési
gócok felgyújtásával.
Ehhez persze nem elegendők a szavak, bár a Kos-szülött
stílusigényének megfelelő szómágia és hanghatás is szükséges
hozzá. Atmoszférát generáló tettek, szertartások, áldozatok nélkül
nem érhetünk el eredményt nála. Szellem a szellemmel, lélek a
lélekkel meztelenül, leplezetlenül, egy más dimenzió légvonalában
érintkezik.
Ha itt a szavakon túli érzésáramokkal és szellemi tartalommal
megközelített páciens nem tapint ki igazi, gyógyító, messianisztikus
érzeteket és eszméket, bezárul, eltávolodik. Mágikus
pozitúraváltozás helyett mélyebb konfliktusokkal reagál. Ezért
azok, akik a lelket gyógyítják, nem tűrhetik magukban zavaros
ideák, félelmetes ösztönök mérgét. Mert páciensükkel, élettársukkal,
tanítványaikkal vagy barátaikkal való „lélekterhességükben”
éppúgy beépítik azok újjáalakuló lelki-szellemi testébe e toxint,
ahogy az anya elölné vagy súlyosan károsítaná vele méhében
hordozott magzatát.
Hangsúlyoznunk kell, hogy az úgynevezett „tiszta típus” ritka,
csak akkor számolhatunk vele, ha valakinek a Napja és az
aszcendense is ugyanaz. Ez a dupla jel annyit jelent, hogy az illetőt
ellensúly és oldás nélkül teljesen hatalmában tartja az az ideál,
amelyet horoszkópjának ura képvisel.
Egyébként a típus értékelésénél a már említett mérték érvényes,
vagyis hogy amilyen arányban dominál az ember szellemi
érdeklődése és aktivitása, olyan arányban kér helyet



pszichogramjában az aszcendens. De akármilyen természetű is az
oldó, kiegyensúlyozó aszcendens, az ösztönvilágra, a
temperamentumra, az írásbeli reflexekre mindenképpen a Nap-jel
érvényes. S a pszichomágusnak ezekkel a tudattalan áramokkal kell
megfelelő módon eljárnia, ha valakin segíteni akar.
A legzseniálisabb Kos-egyéniséget is maga ellen bőszíti az, aki
becsvágyában, önérzetében megsérti. Akkor is, ha az illetőnek
jupiteri vagy merkúri aszcendense van. A szellemi kontroll
legfeljebb annyit jelent, hogy a tompa ellenszenv és harag
kulturáltabb módon nyilvánul meg, vagy morális ellenőrzés alatt
áll. De ebben a formájában is van és hat.
Röviden összefoglalva a Mars-pozitúra karakterológiáját és
mágikus oldó formuláját:
A Kos mágikus, robbanékony, támadó, független „diktátorjel”.
Lételeme, hogy minden területen domináljon. Ha ezt nem sikerül
szellemi fölénnyel vagy tehetséggel kikényszerítenie, érzelmi
szuggesztivitással és akaratával viszi keresztül. Mikor ebben is
gátak közé kerül, erőszakot alkalmaz, tekintet nélkül tettei
következményeire.
Benne testesül meg a lét legalkotóbb tűz eleme. Hogy ez az óriási
értékű szellemi energia ne áradjon pusztító irányba, vagyis
mélységi medrek felé, annak egyedüli módja az, ha aktivitásának,
teremtő kedvének és önbizalomtól duzzadó életérzésének megfelelő
célt kínálunk, amely kívánatosabb, színesebb, mint amitől elfordul
miatta.
Kívánatosabbá az válik, ami nagyobb sikert, a becsvágy teljesebb
kielégülését okozza. Főleg, ami a Kos-egyéniség abszolút fölényének
elismerését jelenti.
Fizikai-akarati síkon a Kos-egyéniség mesterségbeli kvalitások
vonatkozásában érinthető.



Asztrális-érzelmi vonalon pszichikai találékonysága és mágikus
szuggesztivitása a titkos tárcsa, amelyen keresztül áthangolásához
hozzáférhetünk.
Intellektuális-mentális téren eredeti, hatalmas szellemi
koncepciója keresi érvényesülését, kapcsolatát a többi agytükörben,
hogy lemérje bennük eszméi ragyogását.
E három régió meghatározása egyben a Kos-egyéniség
formanívóját is jelöli; vagyis azt a területet, ahol lénye
megnyilvánul a fizikai munkástól, katonától, hivatalnoktól és
üzletembertől kezdve a sebészig vagy az úttörő tudósig.



BIKA (Taurus)
A Bika a Kos mágikus képzeletéből kirobbant és testet öltött formák
megigézett konzerválója. De a formanívó alsóbb regisztereiben csak
öt emberi érzékszervével élvezi az anyag ízeit, színeit és
gazdagságát, egyedül annak a realitását fogadja el s próbálja
maradandóvá tenni. Szellemi színezetei is dús, nyári teljességtől
zengenek.
Biosszal való kapcsolata legnagyobbrészt személyes és birtokoló.
Nem ő akar azonosulni vele, hanem igyekszik magába olvasztani és
megtartani mindent, amit kívánatosnak lát. S ahogy ilyen kapcsolat
létrejött közte és egy ember, állat vagy miliő között, úgy érzi, abban
saját idegnedvei keringenek, mert titokzatos módon hozzánőttek,
beépültek egyéniségébe, a bennük lappangó árnyékkal,
torzulásokkal és salakkal együtt. Ha tehát változás történik
körülötte, és sorsának bármilyen részlete átalakul, komoly
riadalmat, szinte fizikai fájdalmat érez.
Léte makacs, állandó harc a változással és a mulandósággal.
Aberrációi, pozitúra-jelbeszéde által közölt problémái mind ebből a
gyógyíthatatlan konfliktusból erednek. Hosszú időn és sok
fokozaton keresztül nem akarja magához engedni a sejtelmet, hogy
rossz lapra tett: olyan elemekből akarja kikényszeríteni az
állandóságot, amelyek természete romló, pusztuló, s időben
szüntelenül átalakulnak.
A tiszta Bika-típus külső alkata is ezt a statikus jelleget mutatja.
Alakja, főleg széles, telt nyaka és sajátosan rajzolódó hajnövése vagy



ezek valamelyike csaknem minden esetben felismerhető. A Bika
férfiak inkább alacsonyak, köpcösek. Homlokuk két oldalán
hamarosan „felcsúszik” a hajvonal, és határozott bikaszarv formát
mutat. Arcukat joviális, földi Vénusz-áram teszi kellemessé. Az
alacsony, tömör testalkat persze nem szükségszerű feltétele a Bika
pozitúrának. Szublimáltabb fokozaton esetleg csak a nyak
struktúrájában vagy a mozdulatok zárt merevségében, a szokások
rögzítettségében nyilvánul meg, főleg fiatalabb korban. Később
minden esetben küzdenie kell az elhízással.
A Bika-típus erősen családias, ragaszkodó természetű, de nem
olyan módon, mint az Oroszlán-családapa. Az Oroszlán-egyéniség
patriarkális vagy matriarkális életérzése, elégedettsége akkor teljes,
ha gyámkodik, ajándékoz, gondoskodik, mindenkire fényt sugároz,
és ez a fény megsokszorozva visszavetül rá. A Bika igénye is az,
hogy körülvegyék; környezetében ne legyen „létszámveszteség”. De
ő inkább melegedni, kapni akar ebben a központi szerepében:
szeretetet, az első tál ételt, a legjobb ülőhelyet, kielégülést anélkül,
hogy különösebben törődnék „birtokállománya” egyéni igényeivel.
Ennek extrém formája persze kettős Bika-jelnél és alacsonyabb
formanívón mutatkozik meg. A primitív Bika-típus egoizmusa
magasabb fokon egocentrikus érzékenységben és sérültségben
nyilvánul meg. Emberekkel való együttélése és erre való nagy
igénye elkerülhetetlen összetűzésekbe sodorja, amikor például saját
családjában is más töltésű jelek önálló törekvéseivel találkozik.
Makacssága valójában konok védekezés a legkisebb átalakulás
ellen. Semmit sem akar feladni, mindent meg akar tartani
paradicsomi, virágzó öröklétben. Furcsa módon azonban, élvező,
érzéki anyagszeretetének esztétikai igényessége ellenére, a
megszokásnak olyan zsarnoki hatalma van fölötte, hogy a csúfat, a
torzat, a kellemetlent sem nélkülözi szívesen, ha már „beszőtte”



miliőjébe. Gyász és tériszony pánikja önti el tudattalanjának
alvilágából, amint elmozdul valami a megszokott helyéről.
A Bika pozitúrájának akkor is ösztönös mélypontja, főmotívuma
ez a komplexum, ha tudata, törekvései már felrepültek a földről, és
magasrendű szellemi célokat követnek. Mert ismételjük, ennek az
ösztönös alkatnak hosszú ideig nincs köze intellektuális
meggondolásokhoz. Reflexekben, hangulatokban, indulatokban,
szimpátiákban vagy antipátiákban mutatkozik meg.
Amelyik erősen determinált Bika-egyéniség nagy lendülettel,
önként változtatni tud megszokott pozitúráján, élete legnagyobb
bravúrját hajtja végre. Egy-egy ilyen „szabályerősítő” kivétel
meglepő élményekkel fizet, mert az egyéniség energianívón való
hirtelen emelkedése dimenzióközi erőket szabadít fel benne. Ezek a
mágikus energiák képessé teszik arra, hogy minden normális
kibontakozásnál gyorsabban, könnyebben s szinte erőfeszítés
nélkül emelkedjék csillagai fölé.
De még abban az esetben is, ha döntő problémákban szellemi
nívójával le tudja küzdeni az ösztönvilágát meghatározó Bika
áramot, újra és újra szenvedni fog a vérmérsékletével ellentétes
dinamizmusok kihívásaitól.
A Bika-ideál szútrája így hangzik: „Jó az, ami változatlan.”
Pozitúrája tehát a lecövekelt, makacs ellenszegülés: anyagból való
hódvárak építése. Ennek az attitűdnek félelmetes regenerációja
szinte mágikus erővel foltoz be minden keletkező rést, pótol, rögzít,
amíg életerő működik benne. S ez a hatalmas energiafelhalmozás
akkor sem hiábavaló, ha célja, konkrét világának fenntartása
szükségképpen csődöt mond. Mert az összegyűjtött erő bármelyik
pillanatban rendelkezésére áll. Egyetlen benső
pozitúraváltoztatással bevetheti elvontabb célok szolgálatába.
Ezt invokálja a pszichomágia a Bika-pozitúra pszichogramja



alapján. A fordulathoz magát a súlypontot használja fel, arra
támaszkodik. A változástól, elmúlástól való iszony magjában a
valóban változhatatlan, halhatatlan eszmék tüzét gyújtja fel. Az
operáció sikere attól függ, a Mágus élő lángmagot helyez-e az
individuum szellemi-lelki centrumába. Mert ha ez a mágikus láng
él, akkor a végtelenül érzékeny, balsejtelmektől gyötört anyagi
burkot éppúgy átizzítja, s e hőben átalakítja, ahogy minden
gyúlékony matériát felemészt a bensőjébe került eleven szikra.
Azt pedig, hogy az ember fizikai organizmusa gyúlékony, sőt
szüntelenül ég, bizonyítják a benne végbemenő folyamatok:
növekedése, sejt- és anyagcseréje, öregedése és betegségei. Légzése
sem más, mint égési folyamat; perceit égeti a relatív idő kohójában.
Ezek a folyamatok absztrahálhatók, és magasabb dimenziókba
emelve olyan módon sűríthetők, ahogy a fény sebességével haladó,
utópisztikus űrrakétákban a relatív időből kozmikus időbe röppenő
asztronauta kilép a háromdimenziós időkategóriák közül.
A térhajóban töltött órák alatt a Földön évszázadok múlnak el. Az
asztromentális univerzumba emelkedő szellem és földi teste között
ugyanez a fantasztikus viszony áll fenn, azzal a különbséggel, hogy
a magasabb dimenziók kontaktusa az egóban kirobbanó
gyorsasággal feloldja saját mélységi súlypontját.



IKREK (Gemini)
Azok a sikeres, minden vonatkozásban gyors és kellemes
kapcsolatokat teremtő emberek, akikre gyakran azt mondjuk, hogy
„túl könnyen és korán kaptak túl sokat az élettől”, igen gyakran
Ikrek-szülöttek. Közöttük találjuk a társaság legfőbb mulattatóit,
mert lényük színes, vénájuk könnyed és szellemes.
Intellektusuk oly érzékenyen reagál minden hatásra, mint higany
a hőre. Intuíciójuk, érzékenységük rögtön lángot fog mindentől, ami
érdekes, új, különleges. A világ benyomásai: szerelmek, barátságok
folyékony kaleidoszkópként ömlenek át rajtuk; valamennyit
befogadják, de egyiket sem rögzítik.
A leggyöngédebb, legszebb átmenetiségek között sodródva, egy
idő múlva megrettennek attól, mennyire nincs mibe
kapaszkodniuk. A sokfelé osztódó, lebegő mozgás jótól-rossztól
egyaránt elsodorja őket. Új partok, új tájak, új arcok tűnnek fel.
Akármilyen vonzóak, ígéretesek, a következő élmény felőrli őket.
Így válnak az Ikrek-szülöttek külön „bolygóidejük” rohanó
elemében mindenből, főleg benső önmagukból kirekesztetté.
Tendenciájuk a teljes extraverzió, amely különös
egyensúlytalanságra vezet, kirobbantja végletét. A szertelen
vidámság, lángoló, sokszor naiv, lelkes hit mély depresszióvá
változik, heves idegkitöréseket vet fel. Ezek is gyorsan támadnak, és
gyorsan elmúlnak, de a zaklató ingalengés, ég és föld közötti lebegés
a szellemi szomj fokozódásával egyre elviselhetetlenebbé válik. A jel
„ifjúságában”, vagyis alacsonyabb formanívóján ez még alig



érezhető. Később azonban az Ikrek is „megöregszik”. Szeretné
megtalálni önmagát és célját. Szeretne egészen odatartozni
valahová. S akkor hirtelen ráébred, hogy lénye furcsa, nem mindig
pozitív értelmű „súlytalanság” állapotában lebeg. Ez jelenti fogságát
egy olyan létformában, ahol csak nagy mélységekbe merülve lehet
eljutni végső magasságokba.
Döntő változások létrehozásához rendkívüli erőfeszítés, szívós
kitartás, áldozatvállalás és összpontosítás szükséges. Ezt pedig az
Ikrek-szülött saját inkarnációs grádusán nem fejlesztette ki. Sok
tehetsége, ragyogó értelme, vonzó egyénisége mellett gyenge,
védtelen kívülálló maradt.
Ezen a ponton kezdődik el az Ikrek evolúciója, ami a siker vonalát
egyre nagyobb válságokkal szakítja meg. Sorsának benső alkímiája
tartósabb tüzeket gyújt benne, nagyobb testi-lelki súlyokkal terheli
meg. Partra kell szállnia, tapasztalnia kell a szilárd földet a lába
alatt; ahhoz szükségesek a különféle homokzsákok. Egykori fiktív
együttlétei reakciójaképpen nyilvánvalóvá lesz benső
magányossága. Számtalan irányban szétszórt erői hiányát alig
ellenőrizhető pszichofizikai folyamatai jelzik.
A legnagyobb természetességgel, szinte öntudatlanul gyakorolt
poligámiája óriási érzelmi krízisekben támad rá. Itt azonban már
segítségére sietnek jelének pozitívumai: értelme, intuíciója,
különleges, merkúri „dimenzióváltó” képessége, amellyel meg tudja
rövidíteni válságai idejét, és arra is képes, hogy annak, ami történik
vele, elolvassa szimbólum-jelbeszédét.
Az Ikrek-típus legtöbbször igen vonzó külsejű. A magas, keskeny,
jó mozgású, finom bőrű, nemileg feminin férfiak; az elegánsan,
kissé túl díszesen öltözött nők, akik rögtön felkeltik a másik nem
figyelmét, rendszerint az Ikrek-jel derűs sugárzásait árasztják.
Legjobb formájukban sohasem feszesek, rögtön asszimilálódnak,



ösztönösen a legbizalmasabb tónust ütik meg anélkül, hogy
megbántanának vele valakit. Amikor azonban karmikus kríziseik és
gátjaik bekerítik őket, erőtlenségüket keserű duzzogásban vagy
kirobbanó indulatokban reagálják le.
A pszichomágia rendszerint a saját előtörténete és utópiája közé,
szubjektív sikerekbe zárult Ikrek-pozitúrával találkozik. E
szubjektivitás annyit jelent, hogy nagy kvalitásai teljes hatással
nyilvánulnak meg kifelé és mindabban, ami nem érinti sebzett,
személyes komplexumát. Egyéni vonatkozásban azonban egyelőre
nem működik ragyogó kritikai készsége.
Hajlamos rá, hogy a világon mindenkit felelőssé tegyen saját
elégtelenségéért. Szerencsére itt a levegős, merkúri elem egy olyan
törvénye siet segítségére, amely bizonyos viszonylatban hátrányt is
jelent: az elnyugvás nélkül való szüntelen mozgás. Az Ikrek
energiaminősége sohasem stagnál. Mindig alakul és történik. Ha ég,
gyorsabban lángol, mint más jel. Ha alámerül, zuhanásának
lendülete mélyebbre veti, s utána magasabbra lendíti, mint a
kevésbé rugalmas egyéniséget. Az a bizonyos dimenziómozdulat
tehát könnyebben következik be nála. A pszichomágia nehézsége
nem is abban áll az Ikrek-pozitúránál, hogy nem tud nála gyors,
erős hatásokat előidézni. Az állag, amellyel dolgozik, rendkívül
érzékeny és intelligens. Minden befolyást felvesz a legfinomabb
árnyalatokig. Könnyen befolyásolható. S éppen ebben a könnyed,
határtalanul képlékeny jellegben van legnagyobb veszedelme.
A pszichomágus sokáig úgy érzi, felhőszobrászatot folytat. Semmit
sem tud rögzíteni. A projekciók megjelennek médiumában, azután
szemfényvesztő módon átalakulnak, mint a képzelet és az álom
vetületei. A következő pillanatban már nem érvényes az előző
élmény legintenzívebb megrázkódtatása sem.
A pszichomágusnak pedig a természetvarázslat alkímiai törvénye



szerint „előbb kötni kell, hogy oldani tudjon”. Olyan vonzó,
szüntelenül variálódó érdeklődést kell ébresztenie páciensében,
hogy az észrevétlenül megtanuljon koncentrálni, szívósan törekedni
spirituális célja után. A játékos elemeket éppúgy fel kell használnia
ebben, mint az ihlető örömöt, amelyet a gondolkozás élvezete okoz
egy gyors felfogású intellektusnak.
Ha az Isteni Művészet atmoszférája, minden szórakozást
túlszárnyaló érdekessége átalakítja az Ikrek-egyéniséget, éppúgy
rászokik, mint ahogy kábítószerek vagy gyógyszerek rabjává tud
lenni. Szükségletévé, nélkülözhetetlen élvezetévé válik. Kívánja,
mint a szerelmet, zenét, szép formákat, derűs miliőt. S akkor a
többit már elvégzi a szellemi aspirációk szervezetébe épült
„rádiuma”. Az is „történni kezd”. Sorsában, lényében átszervez,
átalakít mindent. Köt és old.
Az Ikrek-pozitúra ideálja mindaz, ami kellemes. S a pszichomágus
reménytelen harcot folytat, ha ezt az ösztönalkatába épült,
elsődleges igényt figyelmen kívül hagyja. A negatív Ikrek-pozitúrát
csak úgy lehet gyógyítani, konstruktív módon átformálni, ha
antitoxinját kellemes, élvezetes módon adagolják.



RÁK (Cancer)
E típus rejtett lényegére legerősebben a víz lao-cei meghatározása
vonatkoztatható:
„A világ leglágyabb eleme a víz,
Mégis felőrli a legkeményebb sziklát.
Legyőzhetetlen, mert mindenhez alkalmazkodik.
Valamennyi formát felöltve,
Ő maga változatlan marad.”
Mint kozmikus hajtóerő a Rák-jel és a benne uralkodó Hold az
érzelmi elem hordozója. A természet és az ember démonainak
szövetségese, zsarnoka vagy rabszolgája valamennyi létformában.
A romboló indulatoktól, elemi kataklizmáktól a transzmutációig
minden teremtő és romboló történésnek a holdáram a mozgatója.
Kéj és eksztázis éppúgy e mágikus invokáció parancsára emelkedik
kitörése szintjéig, mint ahogy a tenger dagályig duzzad, s a
természet nedvei a holdritmus periódusai szerint hullámzanak.
Feminin módon mindenbe beleérző, látszólagos passzivitása,
vizionárius és melankolikus éjszakai tónusai ellenére mérhetetlenül
szívós. Azért a legnehezebb megragadni, mert sohasem áll ellent,
hanem visszahúzódik minden ütközés és határozott definíció elől.
Rögtön feladja a formát, amelyet erőszakkal kellene tartania, és
másikat ölt fel teljes azonosulással.
A Rák-jelnek ez az ösztönös zsenialitása mágikus módon kreatív



természetű. Veszélye az, hogy intuitív vagy ösztönös. A tudat
kontrolljának sokáig nincs szerepe „víz alatti” tevékenységében.
Ezért racionális lénye felszíni történései sokszor igen baljós,
mélytudati Sabbath-orgiák erőtlen álcázását jelentik.
A családias természetű, puritán, szorgalmas háziasszony esetleg
önmérgező boszorkánypraktikákat űz ebben a pszichikai
tudatéjben. Csalhatatlan szimbólumlogikával formálja ki mágikus
„viaszszobrait” saját elégedetlensége és vágyai érzelemanyagából.
Ezeknek a szenvedélyes álomimágóknak oly heves a töltésük, hogy
szinte bibliai csodaként valósulnak meg médiumuk fizikai testében
is.
A stigmatikusok, a hisztéria ijesztő géniuszai, akik
vérnyomásukat, mirigyműködésüket, hőmérsékletüket,
bélmozgásukat, testsúlyukat, lélegzetüket, bőrük elváltozásait úgy
dirigálják, akár a jógik, fakírok vagy mágusok, mind a sziderikus
Rák-pozitúra megigézettjei. Végzetes különbség azonban közöttük
és a magasabb intellektusa ellenőrzése alatt álló, praktizáló,
mágikus kreátor között a tudatosságban mutatkozik. S ez a
különbség döntő: a felemelkedés vagy alámerülés kulcsa.
A Rák holdas képzelete démoni inspirációkat követ, kalandos és
ártalmas kompozíciókat formál ki minden érzékeny anyagból, így
saját szervezetéből is. Álomjelbeszédet folytat egy olyan közegben,
ahol ezeket a fikciókat nagyon nehéz feladni. Különféle allergiás
tüneteit, ideges hőemelkedéseit, álterhességét, neurotikus
szívrohamait lassanként felváltják a konkretizálódott szervi
folyamatok; mégpedig egyértelműen és félreérthetetlen módon,
pontosan abban a szervben, ahová a tudattalan szorongásinvokáció
hosszú éveken át összpontosult. Ami játék, fegyver és tünet volt
odáig, egyszerre megtestesül. Nem lehet elűzni többé. Zsarnoki
fóbia lett belőle. Terhes és kényszerítő. Szervi elváltozás. Mindenki



előtt látható stigma.
Schleich az önmagát elhitető, hisztériás szuggesztiónak igen sok
példája között felsorol egy esetet, amikor valamelyik halálra ítélt
gonosztevőt kísérletképpen tele kád vízbe ültették, bokáján és
csuklóján karcolásokat ejtve. Az illető teljes illúzióval hitte, hogy
felvágták az ereit. A vizet fokozatosan egyre vörösebbre festették
anélkül, hogy a kísérleti alany tudott volna róla. A médium, saját
elfolyó vérének tartva a kád vizét sűrű vörösre színező festéket,
állandóan gyöngült, s végül belehalt saját képzetébe. Ép testtel, ép
erekkel, egészséges szívvel szörnyethalt egy „valótlanságtól”.
A pszichomágia a Rák-pozitúrában tehát egy zseniális, roppant
fogékony, de nagyon veszedelmes pszichoplazmával dolgozik. Ez az
állag olyan tulajdonságokat rejt, mint a mélytenger elektromos
lényei.
Nem szavakkal, hanem színes érzelmi fényjelekkel fejezi ki
magát. Tünetekkel hív, testében kiformált szimbólumokkal
tiltakozik, támad és büntet. Amikor azonban meg akarják markolni,
transzparens alakulatai szétoszlanak, eltűnnek hirtelen. De csak
azért, hogy más formában újra megjelenjenek.
Pedig amíg a pszichomágus nem tudja megragadni és
„megnevezni” a tudatküszöb alatt csapdákat ásó, aknákat elhelyező
anarchistát, az olyan leleményes, szemfényvesztő alkalmazkodással
siklik el tőle, mint a hirtelen kialvó elektromos rája a tenger mélyén.
A Rák-Hold-típus öntudatlan „műalkotásai” transzcendentális
egyénisége fenyegető veszélyét jelentik mindaddig, amíg döntő
pozitúraváltozással nem tudja önmagát a „víz fölé” emelni, és ott
rögzíteni. E rögzítés az egész lelki organizmusa átalakulásával
egyértelmű, vagyis azzal, hogy „kopoltyú” helyett sziderikus tüdőt
és szárnyat alakít ki lényének rendkívül képlékeny anyagából.
Tehát elemet változtat. Súlypontot cserél.



Akármennyire lehetetlennek tűnik is az ilyen csodaszerű
átalakulás: a Rák-típus adottságaival éppolyan lehetőség, mint az,
hogy képzeletének és érzésvilágának túlfűtöttségében pillanatok
alatt vérző stigmákat produkál a testén.
A pszichomágus ezzel a láthatatlan géniusszal teremt
összeköttetést. Őt igyekszik a magasabb tudat régiói felé csalogatni
intenzív fantázia-arkánumokkal, amelyek romboló
ösztönpozitúrája gyógyulását rejtik.
A Rák-típus tudattalan és ártalmas zsenialitását tudatos,
konstruktív mágiává alakítani valósággal titáni feladat. Mert
minden határozott megállapítás és bármilyen érzésárammal való
következetes szembeszegülés ellentétes a természetével. Az
ellentétek azonnal meglepő könnyedséggel lendülnek át saját
végletükbe. Ez nemcsak a természetnek, hanem a természet rejtett
törvényeivel operáló mágiának is az egyik főaxiómája. A
pszichomágia gyakorlata szerint:
A jellem legnagyobb gyengesége rejti az ember energiamaximumát.
A neurózisok, elmebajok ezért mind konstruktív folyamatok.
Traumákban, fóbiákban és rögeszmékben rossz „pszichikai
térgörbe” törvénye szerint, végletesen átfordulnak. A negatív
állapotok előhívják saját pozitívjukat, úgy, ahogy az ideges
gyomorsavtúltengés egyik óráról a másikra kóros savtalanságba
vált át, vagy a menopauza klimaxában a válságba került női
szervezet gyakran alacsony és magas vérnyomás kóros
váltakozásával tiltakozik a szüntelenül terhes földanya
szolgálatából való elbocsátása ellen.
Amit az alacsony természet félelmetes tökéletességgel véghezvisz
az élő testek és ösztönök birodalmában, azt a szellem is meg tudja
tenni. Mert eredetében benne fogant meg az elementáris világ
minden eszméje. A demonomágia vagy a Mágia Humána a



theomágiából ered. Abból hasadt le.
E nagy oppozíció minden harca és ellentétes módszere valójában
a lélek mutációját szolgálja. Az ösztönvilág demonomágusa azért
titkolja praktikáit a tudat előtt, hogy láthatatlan, sötét teljességében
összegyűjtse a tudat végső megvilágosodásának hőenergiáját.
A Rák-típus arca Hold-jellegű: többnyire sápadt. Testének
állagában van valami szétterjedő, változó. Napok alatt meghízik,
órák alatt lefogy. Hangulati és képzeletélete úgy formálják külsőleg
is, mint szobrász a viaszt. Ha egy Rák-szülött bőre színes, akkor
szorongástól vagy hevüléstől szederjes. Szeme rejtett
fantáziajátékra figyel befelé; akkor is vizionál, amikor a
legmozgékonyabban beleél racionális helyzetébe.
Az anyagi valóság fontos nyersanyaga képzeletének, nem több. E
kalandos benső életéről azért nem vall senkinek, mert törvénye a
titkosság, és legtöbbször nincsenek szavai rá. Nem szavakban
gondolkodik. Légvonalban, pszichikai amőbacsápokkal közelíti meg
a dolgokat. Érzéseket csapol le. Szavakban való megnyilatkozása
ezért ritkán plasztikus, dinamikus vagy színes. Inkább halk,
recitációszerű, rapszodikus és néha monoton.
Elriad attól, hogy a dolgokat logikusan megindokolja, s őt sem
zavarják látszólagos ellentmondások.
Teljesen reménytelen dolog logikai érvekkel, pontos
meghatározásokkal ostrom alá venni, vagy valamiféle rendszert
ráerőltetni, amelyhez egyenletes kitartás szükséges. A Rák-pozitúra
szívóssága nem ilyen természetű. Egyetlen egy dologban
konzekvens: abban, hogy folyton változik. Célját a körülményekhez
alkalmazkodó változékonysággal közelíti meg.
Olyan képlékeny állag belül, amely ha vízparthoz érkezik, vízzé
alakul át, erdőben fává, hegyen madárrá, égen felhővé lesz; de
minden más kalandos, mechanizált formát is magára ölt, felhasznál,



anélkül, hogy titkos lényegét feladná.
A holdkehely nyitott várakozással szív magába minden élményt.
Ha mélység felé nyújtja e „kolduló szilkét”, az alvilág áramával telik
meg.
Ha a világ dinamizmusa vonja magára figyelmét, látszólag
teljesen elmerül a külső örömök, becsvágyak áramában:
Bal felé fordulva névtelen ösztönök táplálta, terméketlen
fantáziákban vész el. Életereje kivérzik az elképzelt kalandok és
félelmetes neurózisok egymással harcoló örvényében:
Ez a kórpozitúra, amellyel a pszichomágusnak fel kell vennie a
küzdelmet; mégpedig megfelelő Hold-Rák-vakcinával. Vagyis
képzeletre ható szimbólumterápiával. E bal felé fordult
örvényállapoton valamennyi Hold-egyéniség keresztülmegy,
mégpedig érettebb, érzékenyebb stádiumában. Amikor szörnyű
élményeken át egy csomó tendencia holtpontra jutott benne.
Lényének holdas szorongásoktól terhes homályában éledni kezd az
„éjszakai Nap” fénymagja. Jin és jang titka ez:
A sötétségből születő világosság és a világosságból születő sötétség
misztériuma. „Mikor legmélyebb a sötétség, akkor van legközelebb
a napkelte” – emlékeztetnek rá a bölcsek.
Az asztrozófia a Holdat és a Napot „misztikus házaspárnak”
nevezi. A tarot kettes kártyája a Papnőt különös fejékkel ábrázolja:



Az ég felé nyíló holdkehelyben nyugvó napkorong a fejtetőn az a
konstruktív pozitúra, amely a Rák-Hold-egyéniséget égi energiákkal
telíti, és szattvikus fénnyel világítja meg intellektusát. Ami annyit
jelent, hogy egyetlen fordulattal magába fogadja a magasabb tudat
világosságát. Ez a ragyogás összekapcsolja ösztönéjszakáját
szellemének napjával. Tehát teremtő géniusza nem vakon,
öntudatlanul varázsol a mélységben, tudatos egyénisége ártalmára,
hanem szellemének Napkirálya irányítja benne az átlényegülés
rituáléit. A pozitúrák mágiája itt a legmélyebben egyszerű
szimbólumokkal fejezi ki magát:
Az első a moral insanity.
A második a teljesen extrovertált, gátlástalan siker- és
örömhajszolás benső pozitúrája, amely már szociális és alkotó
tendenciákkal párosul, bár megnyilvánulásai még önösek,
zavarosak. A harmadik a világgal meghasonlott, melankolikus,
skizoid embriópozitúra. Ez a teljes introverzió hátat fordít a külső
világnak, és saját imágóbirodalmában merül el. Ott alkotja meg
bosszúműveit sikertelen, halandó teste ellen, először neurózisok,
azután szervi kórfolyamatok formájában.
A Rák-típus ebben a stádiumban mutatja a legriasztóbb képet.
Egyéniségében a duzzogó csalódottság gyerekes formájában
panaszkodik, és ezzel az attitűddel hárít el magáról minden aktív
felelősséget. Nem akar részt venni a „felnőttek” ügyeiben. Nem ér
rá. Benső örvénye teljes koncentrációját igénybe veszi. A zsarnoki
imágóbirodalom, amelynek tudattalan építményeit fenntartani



kényszerül, magába szívja minden erejét. Neki is borzasztó a
kígyóárammal telt, hipnotikus kapcsolat saját hisztériájával;
mégsem tud elfordulni tőle. Pedig most már szívesen megtenné.
A tudattalan sötétség, amelyben ismeretlen ösztönök mágneses
viharai dúlnak, elviselhetetlenné fokozzák halálfélelmét.
Szervezetében anarchia uralkodik. Allergiás tünetei, amelyek
hosszú időn át engedelmesen megjelentek, amikor védekező
támadásban felidézte őket, azután nyomtalanul visszahúzódtak a
varázspalackba: most nem tüntethetők el többé. Olyanok, mint a
ketrecből kiszabadult vadállatok. Létének élő bázisát marcangolják.
Bizarr áthallásai, álmai, médiumi teljesítményei, amelyekkel
másokat annyiszor meglepett, sőt meg is győzött, ebben a
végveszélyben neki magának nem közvetítenek vigaszt vagy
gyógyszert. Az álomvilágból való meneküléshez, az
embriópozitúrából kimozduló, új születéshez mágikus segítségre
van szüksége.
S amint ezt megsejti, invokációja olyan biztonsággal hívja sorsába
dimenzióinkarnációjának pszichomágusát, ahogy egy érzékeny,
nagy teljesítményű rádiókészülék behangolja a kívánt legtávolabbi
állomást is.
Ahogy már utaltunk rá, a hermetika szerint a megváltás a démon
problémája. Az ősmondák, a mítoszok, a kinyilatkoztatások, a
szimbolikus eposzok mind erről a harcról adnak hírt: a sötétség és
fény háborújáról az emberen belül. Ezt a titkot őrzi a Szfinx Ízisz
egykori szentélykapuja előtt, amelyen át a Kis Misztérium válságai
közé szívódott le a beavatásra várakozó neofita.
Ez az elsődleges próba jelentette a választóvizet, vagy az
ösztönvilágát támadó óriási provokációk, kísértések ellenére
megfejtette a Szfinx titkát. A Szfinx egyiptomi neve: „kéj és titok”.
Ha a neofita rájött, hogy a titok a kéj, vagyis az eksztázisra elcserélt



kéj, és ezt a cserét a beavatás jellempróbái alatt végrehajtotta
önmagában, akkor legyőzte démonait, legyőzte démonikus
egyéniségét és a csillagait. E győzelem nem külső dísz rajta, s
beavatása sem emberi hang, hanem belső erő, sorsalakító mágia.
A Nagy Misztériumba való beavatás nem következik el, amíg a
neofita jelleme nem égett át a Kis Misztérium próbáin. S hogy
kiállta-e a próbát, arról karakterének formanívója tanúskodik.
A Rák-Hold-pozitúra tehát teljes csődjében a legfogékonyabb a
mágikus oltásra. Fantáziája és érzésvilága transzcendens
pánikjában rengeteg erő gyűlik fel. Amint tehát a pszichomágusnak
sikerül a tudattalan misztériumot tudatos fantáziamágiává
áthangolni, páciense atavisztikus, zavaros médiumból éber
tisztánlátóvá alakul át. S ez a fölfelé kapaszkodó Rák-clairvoyant
saját betegségének egyetlen igazi orvosa.



OROSZLÁN (Leo)
Az Oroszlán-egyéniség mutatja be talán legplasztikusabban, hogy
bármelyik, eredetében isteni energia regionális feltételei s
gátoltsága mértéke szerint hogyan válhat erőszakos, indulatos
zsarnokká. Úgy, ahogy a „Nap-fénypók”, amely szétszórt
energiájával mindent megtermékenyít, zsákmányát és partnerét
elpusztító rovarrá alakul át az anyag alvilágában.
A Nap-képlet mélységi és magassági pólusa közötti skálán a
mágikus áthangolási lehetőség az emberszint grádusával kezdődik.
Még a primitíven erőszakos Oroszlán-szülött is sugárzóan
nagylelkűvé, öntudatlanul kezelhetővé válik, amint valaki elismeri
abszolút fölényét, s kiváltja gyámkodó, patriarkális gyöngédségét.
De akármelyik formanívón találkozunk e jellel, vannak relációk,
amelyekből sohasem közelíthető meg negatív visszahatás nélkül.
A fölény, lekezelés, nyílt befolyásolás vagy lényének háttérbe
szorítása viharos ellenállást, ellenszenvet, mélyebb fokozaton
bosszúvágyat vált ki belőle. Az életben sikertelen, külső alkatban
jelentéktelen, elviselhetetlen házi zsarnokok három zodiákustípus
képviselőiből kerülnek ki. Mindhárom az anyagban lenyűgözött
hatalmi ösztön megszállottja és emigráns trónkövetelője. Az egyik a
Kos-Diktátor, a másik az Oroszlán-Napkirály, a harmadik a Bak
egyéniség sértődött Imperátora.
Lényük torzulása olyan mértékű, amilyen arányban eltávolodtak
valódi, halhatatlan Isten-Királyi hatalmuktól. Ahogy erejük az
involúcióban fokozatosan erőszakká, bolygók fölött uralkodó,



tizenkét ágú csillagkoronájuk anyagból készült, súlyos vaskoronává,
majd töviskoszorúvá lesz, úgy válnak dühöngő, béna óriássá, aki
érzi, de a matéria poklában már nem tudja az egész univerzumnak
bebizonyítani élet fölötti mágikus birtokjogát.
Az Oroszlán-szülött Napja ezért ragyog fel hálásan, amint
szomorú emigrációjában valaki „felségnek” szólítja, s olyan
rituálékkal veszi körül, amelyek elvesztett érdemére emlékeztetik. E
pozitúra mély pontjának szimbólumbeszédét két analógia mutatja
be a legmegrendítőbb módon. Az egyik a tébolydában ágáló,
paranoiás beteg, aki vállán rongyos zsákpalásttal, lyukas fazékkal a
fején császárnak képzeli magát, s ha valaki a rögeszméjét kétségbe
vonja, tombolni kezd. A másik az ingoványba tévedt vadkan vagy
orrszarvú, amely dühöngve addig erőlködik, csapkod a fejével, amíg
teljesen elsüllyed a mocsárban.
A különféle becsvágy-kielégülések, külső sikerek, családi örömök,
építő, virágzó gazdagság az Oroszlán-típusból nagyszerű képességek
mellett veszélyes szubjektivitást, gyakran beteges gőgöt vált ki,
olyan mértékben, hogy környezetében végül teljesen egyedül
marad. S „öreg, beteg oroszlánként” magányosan kesereg
barlangjában alattvalói hűtlensége miatt.
Az eltorzult Oroszlán-pozitúra kórképének hamis fénytörés a
fenntartója. Az abszolút fölény képzete az alvilágban, ahol ez a
fiktív rang a spirituális rang ellentéte. Az emberi viszonylatban
mindig forradalomhoz vezető provokatív magatartás, amely trónról
ereszkedik le a többi élőlényhez.
Az emberi egyéniség nem alkalmas rá, hogy zokszó nélkül,
kizárólag és állandóan alattvaló legyen. Mert mindenkiben benne él
– akármennyire elhomályosultan is – az Isteni Király. Ösztönösen
valamennyien titkos trónkövetelők. Elnémíthatatlan ingerként él
lényükben a világ minden kiváltságához való joguk. Aki ezt



kétségbe vonja, vagy megfélemlítéssel időlegesen elrekeszti tőlük,
azt irigyelni és gyűlölni kezdik; végül fellázadnak ellene.
Az Oroszlán-szülött állandóan ilyen lázadások célpontja, de
hosszú inkarnációsorozatokon át nem képes megérteni, miért
fordulnak ellene mindazok, „akikkel csak jót tett”, s akiket a maga
módján boldoggá akart tenni.
Otthonában kisebb palotaforradalmak, a külvilágban nagyobb
zendülések fenyegetik szüntelenül. Ő azonban, ha látja is, ritkán
hárítja el a közelgő veszélyt. Magatartása a lusta méltóság.
Elvárja, hogy a lehetőségek önként járuljanak eléje. Nem megy
elébük. A bajok útjából nem tér ki. Ebben az értelemben a
legnagyobb mértékben hazardőr. Amikor azonban rázúdulnak
hozzáállásának következményei, lelkileg összeomlik.
A kudarcban nincs gyakorlata. Megalázkodni, megalkudni nem
tud. A részvétet megvetésnek érzi. Pedig az Oroszlán-egyéniség
fejlődése determinált állapotában kezdődik el, amikor olyan
felismerésekre és erőfeszítésekre kényszerül, amelyek kiemelik
szubjektivitásából, s vádlóból vádlottá alakul át önmaga előtt.
Amint az Oroszlán már nem egyedül a külvilágot okolja saját
kudarcaiért, megszületett benne gyógyulásának feltétele.
„Aki uralkodni akar, tanuljon meg szolgálni” – figyelmeztet a
hermetika. Ez a tétel az Oroszlán-pozitúra kulcsa, amellyel mulandó
sikereit vagy balsikereit benső dicsőséggé változtathatja. E kulcs
birtokában cserélheti át erőszakkal kiharcolt világi pozícióját s
annak irigyelt, külső díszeit benső rangra, amelyet nem kell
bizonyítani.
Legnagyobb győzelmét és legyőzött csillagerőkből szőtt koronáját
nem vehetik el, mert az nem ráakasztott jelmez, hanem lényének
szerves része. A minden életre rásugárzó, harmonikus napderűt
még a vak sem tagadhatja le, mert áradó heve csontjáig átmelegíti.



A benső dicsőség a kreatív energiák visszaszerzett hatalma. A
teremtés öröme és a teremtett formák modelljeiben foglyul esett
szellem felszabadításának elégtétele. Győzelem minden erőszak és
indulat fölött. Függetlenség, amelyet nem köt meg többé anyagi
kötelék, sem szenvedélyek diktatúrája. A valamennyi életben
önmagát szemlélő, derűs méltóság. Az örök Művel való spirituális
terhesség, amely eksztatikus halhatatlanságtudattal fizet
valamennyi fázisában, s démoni árnyék-arany helyett erkölcsi
elégtételek gazdagságát nyújtja.
Ha a pszichomágus Oroszlán-pozitúrára hangolt, sajátos
mantrával megérinti a sértődött magányba zárkózott, magas
formanívójú Oroszlán-egyéniséget, lepattan róla az évezredes lakat.
A Nap-szülött minden tudattalan emlékezetével tudja, hogy ezt a
jelszót egyedül valódi királyságának futára ismeri. Érzi, hogy
emigrációjának legfontosabb üzenetét juttatják el hozzá azok, akik
visszatérését készítik elő kerubi birodalmának „hétlépcsős
trónjára”.
Az üzenet titkos kódja azonban öröktől fogva beépült
személytelen önvalójába. Ki kell bányásznia tehát szubjektív
érzékenysége ősi rétegei alól. Ez az operáció nehéz és fájdalmas.
Csak az ad erőt válságai elviseléséhez, hogy terhét nem egyedül
hordozza, és az anyagon át is észlelheti mélybe merült tudása,
hatalma kisugárzásait. Tudja, hogy érdemes erőlködnie; érdemes
megküzdenie személyisége Küszöbőreivel, s biztos benne, hogy
végül győzni fog.
Az Oroszlán-egyén becsvágya határtalanul erős és sebezhető a
külvilággal szemben. Annyira kényes, hogy bizonyos rituálék
elmaradása is szinte bénulttá teszi. Ugyanez a becsvágy tisztultabb
alkotói biztonságban szintén határtalanul erős, de sebezhetetlen,
mert önmaga derűs hatalmából táplálkozik.



Az Oroszlán-szülött indulata és erőszakossága éppúgy, mint
magatartásának merev gőgje, valójában benső elégedetlenségéből
táplálkozik. Zárkózott magánya a magasabb rendű, teljes együttlét
sóvárgását leplezi. E motívumok azok, amelyekre a pszichomágus
ráépítheti operációját, akkor is, ha a képlet kívül csupa taszító,
tiltakozó ábrát mutat. Ez az igazság belül. Erre kell felelni, ezt kell
gyógyítani és kibontakozáshoz segíteni. S akkor a gyengeségek
óriási energiává gyúlnak ki hirtelen; zenitre szökkennek,
átvilágítják az egész égő univerzumot.
Amint az Oroszlán-egyéniségnek sikerül kapcsolatot teremtenie
kreatív vénájával, a műalkotás elégedettsége derűssé teszi.
Örömének naptöltése, benső törvénye szerint szétszórja önmagát.
Lustasága, amely nagyrészt szabotázs, tüntető kívülállás szerinte
méltatlan állapotokon, célját megtalálva eltűnik, s óriási
lendületnek ad helyet. Már nem akar leigázni senkit, mert hódító,
kötő ereje nem kétséges többé.
Eredményei alázatossá teszik. Saját megaláztatásainak emléke
rávezeti beteg karakterreflexei valódi okának felismerésére.
Világosan látja, hogy a gőgös merevség attitűdje szorongó
törékenységet rejt. A súlyponttá épített testi erő, a lelki gyöngeség
páncélzata és az agresszió: védekezés. A kirobbanó erőszak és
indulat: tehetetlenség.
Valamennyi élettel való azonosságérzete elveszti birtokló,
zsarnoki jellegét: beleérzéssé válik. Megértő gyöngédsége, adakozó
szolgálatkészsége, nagylelkű örömszerzési hajlama mély
rokonságtudatából fakad.
Egyszerre ráébred, hogy ugyanazok a képességek, áramok,
érzések és energiák, amelyek fejlődésének alacsonyabb
formanívóján keserű szenvedéseit, kudarcait okozták, legnagyobb
erejévé lettek. Mert sorsának gátjai duzzasztó gátak voltak. S



amikor élete legmélyebb pontján hitte magát, elpusztult remények
és ambíciók között, valójában a filozófiai halál misztériumán esett
keresztül dimenzióinkarnációjának feltámadása előtt. Egy rossz
irány lezárulása nélkül nem léphet át senki sem új életformába.
Mert ahol valami befejeződik, „ott egy új koordináta kezdődik”.
Az Oroszlán-típus külseje és magatartása igen könnyen
felismerhető. Ő az, akit mindenütt észrevesznek, vagy ha külseje
nem előnyös, mindenáron észreveteti magát. Csinosabb testi
adottságok esetén rögtön dominánssá válik. Ha férfi, kitűnő
megjelenésével, ha nő, a lényéből áradó szuggesztív nőiességgel,
amely sugárzó színeivel és határozottságával azonnal megragadja a
másik nemben a passzívabb érzésvilágú, ösztönösen támaszkodni
kívánó jellemet.
Az Oroszlán-nő anyatípus. Ahogy az Oroszlán-férfi pátriárka. Az
Oroszlán-femina akkor is az anyaságát éli ki, ha szeretője vagy férje
kedvéért elhanyagolja saját gyermekét. Mindenképpen
anyáskodnia, gondoskodnia kell valakiről, aki bármilyen
vonatkozásban rászorul. Ez szerinte előfeltétele a partnerrel való jó
kapcsolatának. Ahol annak jelleme túlságosan pozitív, és nem ad
teret ilyenfajta kompenzációnak, ott feltétlenül megromlik a
kapcsolat. Ugyanez a helyzet az Oroszlán-férfi esetében is. Az éles,
fölényes, férfiasan határozott nő hamar holtpontra jut vele. Aki
azonban felkelti családi ösztönét, védő gyöngédségét, azzal szemben
„jó óriássá” válik, s minden akadályt elhárít útjából.
Az „oroszlánsörény” közhelyszerű kifejezése mögött az ember
típusalkotó képessége rejtőzik. Valójában az Oroszlán-típus egyik
legjellemzőbb vonása a sűrű, zabolátlan hajnövés, a nyílt homlok, a
sugárzó, átható pillantású tekintet. Hajszíne gyakran rőt, szeme
többnyire kék vagy sárgásbarna. De ha egy Oroszlán-nő befesteti a
haját, s idősebb korában csaknem feltétlenül megteszi, akkor



mesterségesen hangoltatja ki fején a nap valamelyik élénk színű
árnyalatát.
Az Oroszlán-típus tartása mindig délceg, egyenes, sokszor a
merevségig az. Mozgása kissé lusta, de ruganyos és erőt sejtető.
Az Oroszlán-pozitúra ideálja az abszolút hatalom. Magától
értetődik tehát, hogy az Oroszlán-karakter ritkán jó alkalmazott, de
legtöbbször kitűnő főnök. Mindenkihez gyöngéd és kedves, aki
gyámoltalanságában rászorul, és aki felnéz rá.
Alaposan megismeri azonban karmájának veszélyes fegyverét
potenciális ellensége, aki megvetését érezteti vele, vagy erőszakot
akar venni természetén. A kötésektől megvadul. A zárlatokból kitör.
De önként sétál be a legbonyolultabb nehézségek közé, s az egész
világgal szemben felveszi a harcot, ha érzi, hogy szükség van rá
valahol, szeretik és megbíznak benne.
A jól kezelt Oroszlán családi viszonylatban a leghűségesebb
házőrzővé válik. De sohasem szabad lényének árama ellen törő
provokációkkal felbőszíteni. Mert akkor a legkezesebb Oroszlánból
is kitör a sértődött állatkirály, aki tehetetlen fájdalmában még
szelídítőjét is megsebzi.
A pszichomágus feladata ebben az esetben is a „hullámlovaglás”.
A meglévő nagyszerű energiák inspirálása, hibás ingerlések nélkül.
Az Oroszlán-egyéniség önérzetét a világért sem szabad megsérteni,
és közös erőfeszítésük folyamán sohasem hagyhatja megérdemelt
elégtételek nélkül.



SZŰZ (Virgo)
Pedáns, leegyszerűsített lényében a legtitokzatosabb mélységek
élnek. Pasztellszínei fel nem tárt, intenzív színeket takarnak. De míg
rá nem talál saját rejtett tüzére, önmagán nem tudja végrehajtani a
nagy alkímiai operációt, amelyhez minden hozzá forduló keresőt
hozzásegít. Magas formanívón Lélekvezető, aki ismeri az Utat:
pszichológus, tanár, hermetikus filozófus. E fázis a szellemi fejlődés
elrendező állomása. Magasrendű Szűz-egyéniségnek itt
elemzőképessége mellett a teljes áttekintés tehetsége is birtokába
kerül. Mindent lát. Mindent ért. Semmivel és senkivel nem ütközik.
Az aranymetszet szimmetriája és egyensúlya hatja át. A közhelyes
külső hatásoktól éppannyira tartózkodik, mint a bonyolult, heveny
kilengésektől, bár egyiktől sem irtózik gyűlölködő puritanizmussal,
mert nem rejteget magában elfojtott vágyat utánuk.
Alacsony és közepes formanívón azonban a Szűz-típus hajlamos a
fiktív rendnek feláldozni a sablonokból kitörő, elementárisan
eredetit. Súlyosabb esetben neurotikus pedantériája elöli a
nagyvonalúságot, betegesen kicsinyessé válik. Mivel föld jel, benső
törvényei megmerevednek. Szokások rabjává lesz.
Lénye elszürkül, esetleg teljesen begubózik. De introverziója e
mélyebb fokozaton nem a gazdag intellektus befelé táguló
dinamizmusa, hanem sérült emigráció a külvilág statisztikai
rubrikákba nem kényszeríthető zűrzavarából. Önkéntes
száműzetésében azután külön világot épít maga köré fanatikusan
őrült rend-szertartásokból, amelyek hajszálnyi megváltoztatása



óriási ingerültséget vált ki belőle. Mivel a külvilágban minden
rendetlenségben, váratlan elmozdulások kataklizmájában forrong,
az ő íróasztalán, fiókjában és szekrényében semmi sem mozdulhat
el a helyéről.
Mindennek megvan a kijelölt, számozott pozíciója:
kényszerzubbonya.
A rendnek ez a görcsös ellenmozgása a rendetlenséggel eleve
kudarcra ítélt lázadás. A lázadás pedig a föld elem sötétségéből
gőzölgő félelem. Félelem az elmúlástól. Félelem a metamorfózistól,
amely valamennyi esetben halálküszöbökön át vezet.
Mindez csodaszerűen átalakul magasabb szellemi régiók ritkább,
fénytől ragyogó elemében. A rend geometriai sejtábrákat építő,
formarögzítő fanatizmusa a zseniális „rendező elv” tudatos
közvetítésévé változik. Ez a rend azonban már névadó, mágikusan
elrendező kötés és oldás. A merkúri elem mozgékonysága a
„háromszorosan hatalmas” Hermész világot átfogó víziójának
gondolati síkon történő haladásával párosul benne. Minden együtt
van a Nagy Mű befejezéséhez. Egyedül a tűz hiányzik. Mert a föld
szenvedélytüzeivel együtt hamvába hullt a Szentély égi tüze is.
A Szűz-egyéniség hosszú időn át próbálja megkerülni az újabb
tűzgyújtás szent aktusát. Fél a tűztől, irtózik tőle. Túl sok égési sebet
visel múltjában. Túlságosan ismeri a szenvedélyes örömök
következményeit. Tudattalanul emlékszik a fellobogó lángok ijesztő
árnyékára. Saját szentélyében ezért sokáig csak markírozza a
tűzszertartást, míg betegeit állandóan szikracsiholásra inspirálja. Ő
maga azonban inkább lemond egy csomó örömről, hogy elkerülje a
szenvedést.
Fut a szenvedés elől, noha nála jobban senki sem tudja, miért kell
a szenvedést vállalni. A halál létformájában az elodázás csak
megnöveli szenvedéshátralékát. Tisztában van azzal is, hogyan



lehet minden fájdalmat erővé átalakítani, még a szülőfájásokat is;
mégsem él saját kitűnő gyógyszerével. Ott tétovázik a filozófiai halál
és dimenziófeltámadás küszöbén, hő nélkül, hideg sötétségben
szunnyadó tégelye mellett: másoknak bölcsen, önmagának
tehetetlenül.
A pszichomágusnak ezt a tüzet kell meggyújtania a Szűz benső
szentélyében, s akkor egyszerre megelevenül az állókép: peregni
kezd a misztérium cselekménye, amely benne rejlett a dermedt
ábrában.
A tűz felélesztése legeredményesebb a koncentrált, okkult
dramatizálással, a szimbólumterápiával. Ehhez a páciens teljes
értékű együttműködése szükséges. A tüzet meg kell gyújtania
koncentrált erővel, mindhárom sík összehangolásával. Tehát az
együttesen felépített, jelképes rituálé folyamán a fizikai tüzet is fel
kell éleszteni, amely egyre növekvő lobogással csap át a
pszichomentális régiókba. Ott azonban a magasrendű Szűz-típusnak
tudatosítania kell a tűz egyéni lelki-szellemi tartalmát. Vagyis azt,
amit ez a láng benne felgyújt.
Tehát bizonyos érzések, inspirációk hevét, amelyektől eddig
szorongva elzárkózott. A képzelet nagyszerű és talán ijesztő
távlatokba világító lángolását. Mindezt azzal a személyes kötéseket
feladó, hallgatag merészséggel kell akarnia, amely tudása alapján
kétségtelenné teszi, hogy e kis, benső misztérium megérinti,
átrendezi sorsát is. Próbákat idéz fel, restanciák elintézését sürgeti,
új kapcsolatokat teremt.
A karma gondosan őrzött állóvize felkavarodik: de csak az kerül
felszínre benne, ami elintézetlenül önmagában rejtőzött. Amivel
előbb-utóbb mindenképpen szembe kellett néznie. A sorsalakítás
mágikus praxisában a páciens egész élete bonyolultabbá,
küzdelmesebbé válik; szokatlan örömök, különös fájdalmak



médiumává lesz. Intenzívebben, többet és mélyebben él, mint
eddig. Hamis nyugalma feláldozása árán olyan sorsáramok sodrába
kerül, amelyek órák alatt fényévnyi gyorsasággal juttatják célja felé.
Az alacsonyabb rendű Szűz-típus benső tüzét közvetett
módszerekkel sokkal nehezebb feléleszteni. Ilyen esetekben
rendszerint saját karmájának ura gondoskodik erős szenvedély- és
szenvedésprovokációkról, amelyek tűzvésze felégeti benne a
stagnáló matériasalakot.
A középregiszterű, de jó Merkúr szellemi mozgékonysága és
tudásszomja sok esetben sorserőszak nélkül is izgalmas spekulációk
felé terelhető. Ez az analitikus töprengés esetleg még nem villantja
fel az intuíció tüzét, de a Szűz-egyéniséget a Látás óriási
nosztalgiájával oltja be.
Ahol már tűzjel ég a Szűz-egyéniség aszcendensén (jel), ott
megtörtént a tűz fellobbantása. Ez annyit jelent, hogy benső
kozmosza kigyúlt, „lángban áll” a buddhai tűz-prédikáció
értelmében, és többé fel nem tarthatóan elhamvasztja a
mulandóságot. A Mű befejezése csak az időegység szempontjából
kérdéses, és egyedül a fizikai síkon. Akasa
szimbólumuniverzumában már olyan körfolyamatról van szó,
amely az elvetett magból kibontakozó növény, virág és gyümölcs
mozzanatait egységként mutatja.
A Szűz-pozitúra mindig valami hűvös, pasztellárnyalatú rendet
sugároz. A duplajelű Szűz-típus külseje jellegzetesen pedáns,
kényesen tiszta, és legtöbbször színtelen. Orra igen ritkán húsos,
ajka vékony, zárkózott vonalú, szenvedélytelen. Öltözködésében
kedveli a tompa színeket, különösen a hideg kéket és a szürkét.
Ideálja a rend.



MÉRLEG (Libra)
Az állatégöv hetedik házaként ez az óriási intenzitású, szuggesztív
ideagóc döntő változások stádiuma. Az energiák állandó mozgásban
lüktetnek benne. A teremtő és kereső nyugtalanság, amelynek
árama színükig tölti, sorsát folytonos „történésben” tartja.
A zodiákus legélményszomjasabb, legkíváncsibb állomása. Ez a
mohó életinvokáció azonban már differenciálódott; kényes és
válogatós. Magasabb nívón esztétikai öncélúságban, bizarr
kifejezési formák, szépségrituálék celebrálásában, mélyebb
fokozaton perverz, szeszélyes nemi kalandokban, különc öltözködés
és miliőépítés alakjában fejeződik ki.
A Mérleg-típus tulajdonképpen a szépség mágiájának
megszállottja. Fanatikus Vénusz-pap vagy kicsapongó Mája
rabszolga: a szépség és káprázatának elhitetett ámokfutója.
Legmagasabb formanívón Homo estheticus, misztikus
szimbólumlátnok, akinek érzékelése – szinte aszkétikus
szépségpraxisa következtében – ibolyán túlra hatol, és a formák
leplei mögött okkult közléseket olvas el. Ez azonban már a
„legyőzött Vénusz” csillag fölötti állapota. Ismertetőjele az, hogy
Vénusz-papja, az esztéta a formát már nem választja el a lényegtől,
és nem éri be többé a szépség csillogó, üres keretével.
Elszakadni ezen a fokozaton is igen nehezen tud a kerettől. Igénye
azonban annyira kifinomult, hogy szenvedélyes szépségimádata
ellenére, külsőleg élettagadónak tűnik, mint egy szerzetes. E tartása
mögött azonban lelke és szelleme az alacsonyabb nívójú képzelet



előtt felfoghatatlan színű, mélységű eksztázistónusokat él át,
amelyek különleges mámora felmérhetetlen mértékben túlhaladja a
testi érzékek kiélését.
A Mérleg az állatégöv egyik legszínesebb és legveszedelmesebb
képlete. Mert kivédhetetlen varázslattal kísérti meg leigázottjait: a
szépség elragadtatásának hatalmával. A csúf és fájdalmas hatások
ellen könnyű védekezni.
Elementáris taszítóerő működik bennük, amelyet csak erőfeszítés
árán lehet leküzdeni. A szép formák szívóenergiákat bocsátanak ki
akkor is, ha rovarcsalogató húsevő növény, tündöklő mélytengeri
medúza vagy gyökeréig romlott ember csapdaként szolgáló külső
megjelenését képezik. Az alacsonyabb természet ezért dolgozik a
legvonzóbb szépség fegyverével a táplálékszerzés, fajfenntartás
láncának kíméletlen továbbszövésénél. E természetláncot a
hermetikus szimbológia a virágzó, meztelen asszony mögül
elővigyorgó halálfejjel ábrázolja. Mert az ilyen módon burjánzó élet
másik oldala, kiegészítő eleme a kegyetlen pusztulás és pusztítás.
A hetedik zodiákusjel ezért a hanyatlás csapdája vagy az evolúció
nagy lendülettel felszárnyaló fordulópontja. A választás a kettő
közül a Szellem döntésétől függ. Ez a választás azonban minden
más dilemmánál világosabb, éppen kísértő hatásának lebegő
játékossága miatt, s mert jelképei hevítő erejűek. Amint
összekapcsolódnak szemlélőjükkel, elvakító mámort keltenek
benne, szenvedélyévé válnak.
A szenvedély törvénye pedig „kilkhor-törvény”. Független, életre
kelt egotöredéket képvisel a meghasonlott egyénben, amely
zsarnoki hatalommal uralkodik a jellem fölött. A szenvedély
bármilyen szenvedély – mindig nimfomániás természetű. Valójában
testi, lelki, szellemi táplálékfelvételre képtelen, kóros állapot.
A szenvedély megszállottjának éhsége, szomja egyre növekszik



anélkül, hogy teljes kielégülésben feloldódhatna és elnyugodhatna.
E csillapíthatatlan inger hajszolja azután olyan kicsapongásokba,
amelyek veszélyes bonyodalmakba sodorják és elpusztítják. Úgy,
ahogy a húsevő virág kelyhe bezárul a rovar körül, és illatos, bódító
nedvei megbénítják, felemésztik a csapdájába szédült élő
szervezetet.
A Mérleg-idea kilkhorteremtő géniusz. A mindenség
„bedíszletezője”. A természet fajtáinak, formáinak színes
konfigurációi mögött Mérleg-fantáziatevékenység szövi a
megelevenítés varázslatait. Az univerzum nagy énhasadásának
előidézője a „szépség igazságának” Mája-szuggesztiója, amely
teremtményeit teljesen elhiteti, és romboló szenvedélyek
veszélyesen független hatalmával ajándékozza meg.
A Vénusz-esztétika misztáinak a l’art pour l’art a legfőbb dogmája.
A „mindegy, hogy mit, egyedül az a fontos, hogy hogyan”. Különféle
extrém, különc és dekadens művészeti irányok nőnek ki ebből a
humuszból.
Hangsúlyoznunk kell, hogy a negatív értékelésnél mindig egy
egészséges együttműködésében nélkülözhetetlenül szükséges
asztromentális szerv kóros túlsúlyáról, beteges módon való
növekedéséről, a szervezet rovására történő önálló építkezéséről
beszélünk. Mert a művészi elem mágikus Vénusz-árama nélkül
semmiféle alkotás nem válhat hitelessé: nem kelhet életre. De forma
és lényeg, mondanivaló és stílus szervesen összetartozó elemek;
egyik a másik nélkül nyomorék módon egyensúlytalan, s inspirációi
is beteges benső pozitúrákra késztetnek.
A tizenkét állatövi potenciát általában mindig egymást kiegészítő
egységként elemzi a hermetikus asztrofilozófia. Úgy, ahogy az
organizmus különféle szervei is csak harmonikus
összműködésekben tarthatják fenn saját létfeltételüket: a szervezet



szintézisét. Mert az ember – minden ember – lelki-szellemi
szervezetének nélkülözhetetlen alkotóeleme a tizenkét állatövi idea
és energia. Bármelyik kiesése, bénulása kóros tüneteket okoz a
kreatív erők, érzések és gondolatáramok keringésében éppúgy,
mint ahogy a szervi elváltozások betegségfolyamatokat okoznak a
testben.
A különféle „csillagszervek” megbetegedését, diagnosztikáját és
terápiáját a horoszkóp dignitásai (méltóságai), aspektusai, orvos
asztrológiai képletei mutatják.
A pszichomágia feladata az involúciós Mérleg-pozitúra
gyógyításánál igen nehéz, mert a Vénusz-egyéniséget Mája „tükrei”
közül intenzív, hitelesnek tűnő és káprázatosan színes útvesztőből
kell kivezetnie. Mégpedig pontosan ellenkező irányban, mint
amerre az elhitetett Vénusz-misztát saját érzékei terelik. Arrafelé
pedig nincs kijárat! Ezt minden lélekvezető tudja. Abban az
irányban csak egymásba átlüktető, egzaltált vagy depressziós
hangulatok, rögzíthetetlen ösztönzések vákuuma szívja le egyre
mélyebbre a lélek foglyul esett energiáit. Erre figyelmeztet a tarot
beavatási sorának negyedik kártyája, az Uralkodónő vénuszi
hieroglifája, Mérleg-egyéniségnek legtöbbször elriasztó
szigorúsággal: „Győzd le a szépet!” A felszólítás nyomán előtörő
tiltakozó taszítást e rejtélyes mondat kiegészítésével kell
lecsillapítani: „A szépség igazsága helyett keresd az igazság
szépségét!”
Magas fokozatú Mérleg-típusnál ez a mantra valódi nyitó
formulává lehet, amelynek rendkívüli tűzereje az alkotó
fantáziaáramokat egyszerre új, gyógyító irányba tereli.
E tétel gyakorlati dramatizációja, a páciens lényébe és sorsába
való beszövése minden esetben egyéni módszert, sajátos
praxisfelépítést igényel. Aszerint, hogy a Mérleg-típusnak milyen



kreatív terület felel meg legjobban. Biztos azonban, hogy alig van
olyan művészeti ág, amelynek gyógyító, megvilágító áramát ne
lehetne a „levegős” Vénusz-egyéniség lényébe bekapcsolni
üzemanyagul, akkor is, ha az illető maga nem önállóan alkotó,
hanem csak lelkes műélvező.
Alacsony formanívón sajnos a Vénusz-útvesztő kiúttalanságának
tétele érvényesül. Mert a páciens tudatos együttműködése, tehát
magas nívójú intellektuális fokozata nélkül senkin sem lehet sikeres
pszichomágikus operációt végrehajtani. A mély fokozatú Vénusz
egyéniség tehát hosszú kiélési periódus tartamára alámerül a
szenvedélyek és a szenvedély okozta sorscsapások, betegségek
tisztítótüzébe. E tapasztalatok azután kínos élményeken át
kényszerítik lassan a Vénusz-skála grádussorán felfelé. S akkor egy
egy újabb inkarnációjába szimpátiák, antipátiák, félelmek és
gátlások formájában jellemében és asztrológiai képletében magával
menti már égési sebei tudattalan emlékezetét. Ez az alapja a
gyógyító pszichomágikus kísérletek egyedüli kiindulásának.
A Mérleg-egyéniség ideálja a szépség.
A tiszta Mérleg-típus külsejében, miliőjében, írásában mindig van
valami artisztikus csinosság, de ugyanakkor rendetlenség is.



SKORPIÓ (Scorpius)
A zodiákus nyolcadik háza, a „halálház”. A tarot Erő kártyája. A
kabbalista asztrológia Szaturnusz-Uránusz töltésű potenciája. Dupla
kvadrát. E baljós jelentősége mellett magasabb regisztereiben a
befelé forduló, megalkuvást nem tűrő, mágikus Mars beavatási
fázisa. Dupla jelnél egész lénye benső, de már szublimációban lévő
energiáktól lángol, amelyek maró, emésztő heve minden képzetébe,
gondolatába, művébe és emberi kapcsolatába beleömlik.
A kettős Mars együtt a Plútó titokzatos rezgéspotenciálját keveri
ki, s az mindent felbont, szétzúz benne, ami anyagi idillekben való
elnyugvást okozhatna. „Ami mulandó, nem igaz.” Viharzó
ösztönvilága és analitikus módon mindent felbontó intellektusa
benső ellentétek marósavát termeli állandóan.
Szkeptikus gyanakvásánál csak féltékeny, követelőző
szenvedélyessége nagyobb. Végletek feszültségében ég szüntelenül.
Súlyosabb esetben jellemének veszélyes megbetegedése, a soha el
nem nyugvó, önmagát hevítő féltékenység és kétely pusztító
formákat ölt, és kétségbeesett kényszercselekvésekbe hajszolja:
öngyilkos lesz vagy gyilkol. Ez az eset azonban csak olyankor
következik be, ha a Skorpió-egyéniség nem talál medret kreatív
energiáinak, s azok érzelmi életének viszonylataiba vetülnek be.
Az asztrális, alkotó értelemben lebénult Skorpió-típus körül
valóságos boszorkányéj fekete mágikus indulatviharai tombolnak.
Gyűlölködő szerelme, neurotikus kételye, lelkileg nimfomániás
gyöngédségszomja és néma gőgbe merevült zárkózottsága



környezetével együtt önmagát is könyörtelenül felőrli. Egész csomó
allergiás szenvedélybetegség tünete lappang benne, amelyeket
válságai szerint hol fellobbant, hol kiolt: gyomor-, szívpanaszok,
migrének, mirigyzavarok, bőrérzékenység stb. Később, teljesen
összebonyolított sorsának mágneses zivatarai között organikusan is
megjelenik egyik-másik, s öngyűlölő, önbüntető, erőszakos
balesethajlammal párosul. Ebben az állapotában a diszharmonikus
Plútó-pozitúra a tárgyakkal is harcba kerül, s azok „üldözni” kezdik.
Szubjektivitásában képtelen felismerni, hogy a tárgyak csak
„visszaütik”. Ideges, indulatos, dekoncentrált mozdulatainak
rezgései mozgatják őket, s azok visszahatnak rá.
Ő maga lép rá a gereblyére, mielőtt a nyél fejbe ütné. Ebből a
szubjektív, egyre kísértetiesebb hadjáratból, amely a Don Quijote-i
szélmalomharccal azonos, egyedül az intellektuálisan magas nívójú,
aktívan okkultista Skorpió-egyéniség vonhatja ki magát, aki
nemcsak a theomágikus praxisban, hanem állandó tanulásban,
műalkotásban is lereagálja a benne dúló Plútó-energiákat. Nem
hagy belőle egyetlen voltnyit sem parlagon, mert tudja, az rögtön
lénye egészséges szöveteire veti magát, és azokat kezdi
marcangolni.
A Skorpió-pozitúra minden esetben végső erőfeszítéstől remegő
küzdelem a teremtőerő kundalíni-kígyójával. Alacsony formanívón
szerelmi harcban, marakodásban, féltékeny bosszúhadjáratokban,
családi tragédiák felfűtésében nyilvánul meg ez a háború; közepes
formanívón hivatásbeli intrikákban, önmagát és másokat
kíméletlenül hajszoló becsvágyban, szinte aszkétikusan fanatikus
stréberségben. E közepes formanívójú Skorpiót földi tűznél égetőbb
tűz emészti belül, ezért fut, rohan állandóan valami elől, valami
felé, minden előtte haladót maga mögé kényszerítve, pihenés
nélkül, míg testének törékeny hüvelye leporlik róla. Azért, mert a



benne élő Plútó-energia nagyobb, mágikusabb, s főleg csak
dimenziótudattal elérhető teljesítményre való. Arra, hogy a szellem
„felrepüljön” általa.
A Plútó-energiát feltétlenül személytelen emelő erővé kell
átalakítani. Okkult célok szolgálatára kell bevetni. Magasrendű
Skorpió-egyéniség tudja, hogy ez az egyetlen irány, amerre a Plútó
áram konstruktív természetű, isteni üzemanyag. Minden más
vonatkozásban mulandó létformák romboló pokolelve.
Magas formanívójú Skorpió-egyéniségnél sincs azonban könnyű
dolga a pszichomágusnak, ha fel akarja számolni azt az ösztönös,
bemerevedett kórpozitúrát, amely az értelem világossága és erős
metafizikai szomja ellenére még mindig bonyodalmakat, rossz
emberi viszonylatokat idéz meg.
Talán a Bak-szülöttön kívül egyik csillagtípusnak sem annyira
nehéz megküzdenie saját atavisztikus szubjektivitásával, mint a
Skorpiónak. Ez a szubjektivitás annyit jelent, hogy valamennyi
irányba élesen vetülő intelligenciája és intuíciója egyszerre kialszik,
amint személyes probléma merül fel benne.
Nagy műveltsége, kitűnő agyalkata, ragyogó felismerő készsége
ellenére egyszerre nem tud a birtokában lévő tudásából semmit.
Barátai, tanítványai, betegei esetében villanó gyorsasággal áttekinti
a legbonyolultabb diagnózist vagy megoldást; saját sorsában
azonban a legegyszerűbb válság is leküzdhetetlen akadállyá
tornyosul, „fading” alá kerül tudatában. Mert sérült őstörténetének
tudattalanját érinti. Onnan gomolyog elő az érzelmi homály, amely
szinte lehetetlenné teszi, hogy nagy szorgalommal és odaadással
megszerzett mágikus kulcsait használatba vegye.
E kulcsok birtokában személytelen esetben látja, hogy a
miliőatmoszféra, az emberekkel való viszonylatok kiváltó oka az
egyén, akivel a konfliktusok történnek. Saját kríziseiben azonban



tele van szenvedélyes vádakkal a külvilág, és keserű sajnálattal
teljesen ártatlannak érzett önmaga iránt.
Felméri saját, buzgó jóakaratát, szervezetét sohasem kímélő
fáradozásait. Tudatában van a szigorú korrektségnek, amellyel
minden feladatát teljesíti. Érzi lelkiismeretessége szinte emésztő
fegyelmét, amelyre nem hála vagy gyöngédség érkezik visszhangul,
hanem különféle taszító, áruló érzések, esetleg intrikák vagy ártó
szándékú tettek. S ilyen bonyodalmakban képtelen ezek vetítőgócát
önmagában megtalálni.
Nem látja a szubjektív párába takart okot: saját egója provokáló
rezgésáramát, egyéniségének plútói töltésű sugárzásait, amelyek
egy más bolygóidőben és bolygótérben élő képlet gyengeségeire,
ritmusára támadóan hatnak. Mert a Skorpió-egyéniség annyira
extrém, hogy az ellentétes alkatú, nehézkesebb, hűvösebb
pszichikumot szinte megmérgezi; fájdalmasan megmarja vagy jéggé
dermeszti.
Anélkül, hogy észrevenné, egyetlen szava kés módjára sebzi a
bizonytalan, félszeg egyéniséget. Fölényességével delíriummá
fokozza a kisebbrendűségi érzést. Zsarnoki birtoklásával
menekülésre készteti a függetlenség után sóvárgó, erőtlen
egyéniséget, aki gyengeségében esetleg rászorul. Torz jellemek
takargatott nyomorékságát gyilkos szatíra szavával önti le. Saját
maga azonban nem tűri el, hogy kinevessék. Halálosan sértődékeny,
és a feltételezett ilyen szándék is azonnal „támadva védekező”
reakcióra készteti.
A pszichomágusnak ezt az atavisztikus szubjektivitást kell
eltüntetnie a Skorpió-egyéniség ragyogó képességei és őszinte
metapszichikai szomja segítségével. A szüntelen okkult tevékenység
a befelé forduló Marsban rengeteg okkult élményt dob felszínre,
amelyek dimenzióenergiája egyetlen beavatási misztériummá



változtatja sorsát. A felszíni tudat minden titokzatossága, rémülete
ellenére megidézi szellemi múltjának valamennyi elintézetlen
karmabonyodalmát. Mélytudatát tűzön fortyogó boszorkányüstté,
majd alkímiai tégellyé alakítja át.
Félelmetes Küszöbőrzők, rejtőző arcú démonok nyomulnak közel
hozzá környezete alakjain át. Életének dimenzióvonata szüntelen
földrengés, változás és bizonytalanság hullámhegyei-hullámvölgyei
között utazik. Az egyik pillanat hegycsúcsra dobja tehetsége
lendületének tűzerejével, a másik megint a mélységbe veti,
mélyebbre az előző kiindulásnál. Semmit sem rögzíthet, semmit
sem realizálhat külső életében.
A felbomlás, a mulandóság és a valótlanság stádiumában erre
nincs többé lehetőség. Májának meg kell halnia, hogy Sophia
feltámadjon. Saját beavatási rémületén és fájdalmán keresztül el
kell jutnia a mindenbe beleérző bölcsesség állapotába: a Scheinből
(látszat) a seinbe (létezés). A káprázat szubjektivitásából a Valóság
személytelenségébe.
A Skorpió-egyéniség ideálja az igazság. Az igazság égő, sorsidéző
formulája. S ez a felidézett varázserő mulandó lényének
kataklizmáin át beteljesül rajta. S akkor „a megismerés a Skorpió
szülöttet egyszerre sassá változtatja, amely minden emberi
alacsonyrendűség fölé emelkedve Jupiter trónjához érkezik, s ott
elnyugszik.”
A Skorpió-típus igen markáns. Rövid tanulmányozás és gyakorlat
révén egészen könnyen felismerhető. Szikár, madárszerűen élénk
jellegét a kreatív szellem igen előkelő képviselői tükrözik. Voltaire
például gúnyos, intenzív, törékenységében tömény Skorpió
jelenség. Bertrand Russell feje is Skorpió-szellemet sugároz két
mély, szkeptikus ránc „zárójele” között összepréselt, aszkétikusan
gúnyos ajkával. Ez a két ránc a keserűen lefelé görbülő szájsarkok



körül egyébként a Skorpió-arc egyik jellegzetessége.



NYILAS (Sagittarius)
A világ valamennyi érzésáramával együttrezgő Jupiter-típus egyik
legnagyobb buktatója éppen tüzes lelkesedése. Alacsony
formanívón ez a lángoló életérzés hiszékenységgé, veszedelmes
kritikátlansággá válik; mintegy a bénító Skorpió-kritika végleteként.
Magasabb formanívón is gyakran esik abba a hibába, hogy
emberekre kivetülő saját fantazmáit összetéveszti azok valódi
egyéniségével. Túlbuzgó jóakarata, mindenki sorsával, érdekével
azonnal azonosuló szenvedélyessége gyakran a legkínosabb
helyzetekbe sodorja. Magára vesz kötelességeket, függésbe kerül.
Közvetítő, békítő gesztusait félremagyarázzák. Bűnbakká válik, s
barátai rajta verik el a port saját tévedéseikért. E „minden lében
kanál” okvetetlenségekről a legnagyobb csalódások, keserves
tapasztalatok árán sem képes leszokni. Újra és újra beleesik a
sorsigazító békebíró szerepébe; mások helyett mérgelődik, sír, lót
fut, leveleket ír, és saját dharmáját, kötelességét gyakran
elhanyagolja közben.
Bár a kozmikus morál doktrínái ebben a jupiteri stádiumban
nyernek végleges megszövegezést, a Nyilas-egyéniség igen hosszú
skálasoron csak macskajajos bűntudatában érzékeli e
vezérmotívumot önmagában. Mert bár tudja és sokszor fanatikus
naivitással hiszi még a legprimitívebb valláserkölcs dogmáit is,
tűzjele ritkán áll ellent az érzékek kísértésének.
Túlzottan lelkes és gyanútlan ebben is; semmit és senkit nem érez
idegennek, s ez primitív fokozatban a legkétesebb szexuális



viszonyokba dönti. Elképesztő házasságokat köt, gyakran
szánalomból vagy hiszékenységből. Nyilvánvaló érzelmi csődjét
képtelen felszámolni. Általában a legnehezebben tud nemet
mondani bármilyen képtelen kívánságnak. Ugyanez a helyzet saját
kívánságaival is, noha sok esetben már tudja, hogy ingerei
teljesítése a legnagyobb veszedelembe dönti. Minden élményre éhes
és szomjas mohósága nem ismer mértéket sem szerelemben, sem a
gyomorerotika örömeiben.
Betegségei a kicsapongásokban gyökereznek. Kínos nemi bajok
ragadnak rá, vagy kifelé burjánzó termékenysége megzavarja
szervezetének normális sejtépítkezését. Burjánzás indul meg benne
is, rossz vagy jóindulata daganatokat formál ki benne tudattalan
teremtő ösztönének sürgetésére. Mivel állandóan ég, más kreatív
tevékenység híján szervezetében gyulladások, tébécés folyamatok
lobbannak fel.
Magasabb formanívón egykori hiszékenységének előtörténete
szemgyengeség, látási torzulások, különféle szembajok formájában
kínozza meg. Mert a „passzívák” kiegyenlítésének ideje mindig
magasabb morális nívón következik be. Ezért hiszik azt sokan
tévesen, hogy teljes meggyőződéssel evolúciós irányba forduló
életük okozza a rájuk zúduló megpróbáltatásokat. Nem értik, miért
„üldözi őket a sors” erősebben, amikor éppen megismerésük
értékeit igyekeznek gyakorlattá változtatni.
Az okkult praxis pedig a tanulmányok legelső stádiumában
figyelmeztet rá, hogy a fejlődés iránya törvényszerűen felszínre
dobja a sors, tehát a karma lappangó kórságait. Olyan mértékben
állítja szembe a neofitát saját tudatküszöbeinek Őreivel, amilyen
arányban tudása és visszaszerzett mágikus energiája képessé teszi a
múltja démonaival való leszámolásra. Ez az a stádium, amikor az
ember többé nem növeli adósságait, hanem fizetnie kell.



Fizetnie azonban mindenképpen kell. S egyedül mentális energiái
növelése következtében válik fizetőképessé.
Jupiter a „nagy jótevő”. Ahogy Szaturnusz a zodiákus félelmetes
büntetőbírája. Az anyag viszonylatából szemlélve „gonosztevőnek”
nevezik. E két véglet furcsa módon összefügg az „embercsillag”
állatégövi körében. A Szaturnusz valójában fordított Jupiter:
A Szaturnusz megfordítása az asztromágia egyik legnehezebb és
legnagyszerűbb feladata. Az a Jupiter azonban, amelyik alámerült
„Szaturnusz barlangjába”, és az anyag mélységében vitte véghez a
nagy pozitúraváltoztatás misztériumát, már nem ugyanaz a fénytől
elkáprázott „fortuna major” (szerencsés ütőkártya), amely elbódult
médiumait akaratlanul a legsötétebb árnyak alvilágába lendíti.
Szaturnusz súlyos, megrendítő tapasztalatai életre keltik benne az
anyag régióiban nélkülözhetetlen kritikai elemet és mérsékletet. A
Nyilasban székelő Jupiter veszedelmes „fénybetegségét” egyedül
Szaturnusz barlangjának szanatogén sugárzásai gyógyítják meg. S
csak az egészséges Jupiter válik „Istenek és emberek atyjává”,
akinek az a feladata, hogy ég és föld, kerub és állat között hidat
építsen tisztító mentális energiákból.
A Nyilas-típus külseje jupiterien joviális. Idősebb korában
gyakran testessé válik. Jellemzője, hogy rögtön mindenkivel
kapcsolódik, „idegen embert”, „idegen gyereket” nem ismer.
Sohasem kezdi, mindig csak folytatja kapcsolatait olymódon,
mintha percekkel előbb hagyott volna abba valakivel egy bizalmas
beszélgetést. Ösztönös beleérzéssel azonnal megtalálja a hangot a
legkülönfélébb típusokkal; jól kérdez, bizalmat kelt azzal, hogy
őszinte vehemenciával rákapcsol az illető hullámhosszára, s nem
önmagáról, hanem a másikról beszél. Úgy beszél róla, mintha a
saját ügyét tárgyalná a legfeszültebb érdeklődéssel. S ez a szomjas
figyelem valóban őszinte. Igazi. A Nyilas-szülöttet mindenki és



minden érdekli; emberek, állatok, növények iránt titkos, mély
rokonságot érez. Valami belső, hevesen reagáló köze van hozzájuk.
A „tat tvam aszi” minden életet összekapcsoló idearendszere
benne elevenebb sajgással jelez, mint a többi zodiákusjelben. A
másik lény és közötte egyszerűen hiányzik a válaszfal. Hiába akar
például időnként magányba vonulni. Még ha teljesen vadidegen
helyre érkezik is, órák alatt egyre szaporodó ismeretségi körnek
kötelezi el magát.
Alacsonyabb formanívón a kezdeti jó benyomást és bizalmat
lerontja az emberekben a Nyilas-szülött hiszékeny naivsága,
érzelgős moralizálása, amely gyakran egy szószátyár néptanító
nevetséges ágálásának hat. Primitív Nyilas-szülött érvényesülést
kereső Kos vagy Nap aszcendenssel súlyosabb esetben
összeférhetetlen diktátorrá, esetleg notórius hazudozóvá torzul; de
olyan hazudóvá, aki gyakran elsőnek hiszi el saját fantazmagóriáit.
Dupla Nyilas-jelnél a pszichomágus nehéz feladata az egészséges
kétely és kritikai véna felfakasztása a Sagittarius-típus csalódásaiból
kivont csodaszerrel. Mert a Nyilas-karakter életét csalódások,
kudarcok sorozata kíséri, amelyeket nagyrészt valami
emberismerettel megelőzhetett volna.
A bölcsesség mérséklő, szaturnikus cseppjét sok fájdalmas
tapasztalatból kell lepárolnia. „A megkülönböztetés jógája
magasabb rendű a cselekvés jógájánál” – tanítja a Bhagavad-gítá. A
Nyilas-szülött több inkarnáción át óriási lelkesedéssel cselekszik
mindig, anélkül, hogy előbb megkülönböztetne.
A „megkülönböztetés jógája” nem azt jelenti, hogy a Nyilas
egyéniség hiszékenységével, téves irányba vetített bizalmával
együtt feladja lelkes törekvéseit és emberszeretetét. Leonardo da
Vinci szerint: „a nagy szeretet a nagy megismerés leánya”. Az olyan
szeretet és bizalom, amely tudatlanságon alapul, a valóság



érintésére saját ellentétévé válik. De „aki mindent ért, az mindent
szeret”. Mert számításaiba az emberi gyengeségeket eleve
belekalkulálja.
A magas formanívójú Nyilas lelki és szellemi alkata szerint tanító,
pap vagy e két készséget egyesítve: író. Mivel éppoly szívesen tanul,
mint tanít, a pszichomágus, saját élete retrospektív elemzésével,
karakterológiai stúdiumokkal fontos védelmi eszközhöz juttathatja
önnön lelkes elfogultságával szemben. Rávezetheti az eredményes,
okos segítés módjára, s arra, hogy szenvedélyes részvétén is
uralkodni tudjon, ha a kritikai elemzés feltárja előtte erőfeszítései
hiábavalóságát.
Amint a Nyilas-egyéniség élményszerűen felismeri és megérti,
hogy a nagyon akut, bonyolult érzéseket helyesebb nyugvásban,
érintetlen homályban hagyni egy ideig, mert a legjobb szándék és
leggyöngédebb szó is csak fokozza ezt a traumás állapotot,
kiküszöböli keserű csalódásai egyik legfőbb okát. Mert nagyon sok
fáradozásának, szenvedélyes, „emberboldogító” törekvésének
fiaskó a vége e fontos lélektani érzék hiánya miatt.
A primitív, indulatos, éngörcsbe merevült ember például egyre
dühöngőbbé válik a heves nógatástól, hogy ne haragudjék. A
mártírkomplexumtól beteg egyéniség ugyancsak felháborodik, ha
valaki buzgó gyöngédséggel ki akarja billenteni kéjes
önsajnálatából.
Ha a Nyilas-szülöttnek erősen kritikai vagy fékező aszcendense
van, karmajelbeszéde mutatja, hogy megindult benne a
„megkülönböztetés jógájának” egyensúlyteremtő folyamata.
Képletének Szaturnusz-dignitása különösen fontos támpontokat ad
jelleme mentális alkímiájának stádiumáról.
A Nyilas törekvése az összhang és a béke. Ez a cél éppolyan
magasrendű, mint amilyen veszedelmes lehet, ha alacsony



formanívón, megalkuvások árán, vagy leplező, külső hatásként
próbálja érvényesíteni valaki. Mert a Nyilas-egyéniséget hosszú
életsorozatokon át hamis ideálok lelkesítik, álhitek fanatizálják.
Minden óvatosság és kritika híján, egzaltáltan beleszövődik a
Mája-világba, kivérzik, megmérgeződik benne.
E pozitúra ellenmérge a figyelmeztető mantra: „Nem baj, ha
elfogadod a világtól, amit adni akar neked. De végzetes hiba, ha
maradéktalanul a világnak adod magad érte.”



BAK (Capricornus)
Szaturnusz „háza” a Bak, Gea valamennyi csillagképletének
legsúlyosabb jele.
Hatása döntő és alapvető. A földi lét minden sorsszerű
vonatkozásában övé a végső szó, ahogy kiskorú gyermek ügyében
az apa határoz.
Ez a gyökerében összefüggő „vérségi” kapcsolat érthetőbbé válik
a csillagjóga praxisának beszámolói alapján, amelyek bolygónkat a
kozmikus út dimenziójában, Szaturnusz részeként érzékelték. Ez a
fékező, sziklakeménységű, húsbavágó alkati rokonság egész
létformánkban felismerhető. S az ember éppúgy lázadozik
nyomasztó tekintélye súlya alatt, ahogy a fiatal nemzedéket
feszélyezi és dühíti az öregek nehézkessége.
A Bak azonban házának komor urával, Szaturnusszal együtt
olyan szellemi energia, amelyet egyetlen horoszkópból sem lehet
eltávolítani, mint a halálkártyát valamelyik jóskártyából. Minden
ember legfőbb karma-dirigenseként vezérli az egyéni ego különféle
bolygóerőkből szövődő csillagopusát. Vezérmotívuma állandó
mementó: emlékeztetés a mulandó lét tragikumára, veszélyeire,
betegségeire és a halálra.
A babilóniai csillagászati kultúra, amely az asztrozófiát
államformája alapjává tette, a király tizenkét legfőbb tanácsadóját
Bak-jelű öregek közül választotta, ahogy művészeti ügyei intézését
Mérleg-Vénusz-típusokra, kereskedelmét, diplomáciáját Ikrek
Merkúr-szülöttekre, hadvezetését Kos-Oroszlán-egyéniségekre,



adminisztrációját, pedagógiáját Szüzekre, földművelését Bikákra,
rituáléit Nyilasokra, hajózását Rák-Halakra, mágikus
orvostudományát és pszichotechnikáját Skorpió-Vízöntő
egyéniségekre bízta.
A tizenkét Szaturnuszt képviselő tanácsadó „rágta meg” a király
minden döntését. Ők fékezték tettei lendületét. Ők figyelmeztették
az elhamarkodott intézkedések végzetes következményeire. A
sikeres hadjáratok diadalmámorában ők sugdosták fülébe az
emberi dicsőség hiábavalóságának, az élet mulandóságának baljós
igéit. Ők cseppentettek minden örömébe keserű ürömcseppet.
Gyűlölték, de nélkülözhetetlennek tartották őket. Mert a földi lét
valóságának támasztópillérei voltak: láthatatlan gyökereket és
gátakat őrző tilalmi jelzések, amelyek hitelességében senki sem
kételkedett. Ha valaki békét keresett sorsával, nagy döntések előtt
állt, vagy súlyos csapást igyekezett elhárítani, nem az öröm és
szépség Vénusz-papjaihoz fordult, hanem az élet és halál titkait őrző
Bak-tanácsosokhoz szállt alá „Szaturnusz barlangjába”.
Az antik ember e magatartásában egy igen fontos elem
mutatkozik meg, amely a történelem előtti, majd az ókori
gondolkodás alappillére volt, s ez a megelőző védekezés törekvése.
Az elhárítás szándéka a későbbi életformából csaknem teljesen
kiveszett, s csak a modern orvostudomány és szociológia
tisztánlátói igyekeznek újra ősi rangjára emelni.
A mai ember mentalitásából azonban éppúgy hiányzik ennek a
feltétele, ahogy az egykori emberben elevenen élt. A modern ember
töredékes, racionálisan koncentrált lény, aki oly mértékben zárult
háromdimenziós rendszere tudatrácsai közé, hogy lelki
klausztrofóbiája egy egész csomó neurózis és betegség formájában
hallatja tehetetlen, segélykérő jeleit, amelyek nagyrészt süket
fülekre találnak. Ezek szinte tömeghisztériás „népbetegségek”, s



nyugodtan a halálfélelem, az általános bizonytalanság nyavalyáinak
nevezhetjük őket.
Az antik ember tudata a természetszintézis részeként gyökeresen
más viszonyban élt a halállal. Félelmei transzcendens félelmek
voltak; éppen a halhatatlanságtudat felelősségéből, a
következmények törvényének hitéből eredtek. Az anyagi élet
kísértő, rövid mozzanatain túl az örökkévaló tények nem voltak
elködösíthetők előtte. Részére a látszólag „üres tér”, a fizikai szem
előtt láthatatlan „tükörvilág” valóban egy sokkal jelentősebb,
hatalmasabb létforma élettereként hatott.
Léte ingamozgását az álom és ébrenlét, élet és halál
váltakozásában teljes valóságként érzékelte. Életét elképzelhetetlen,
logikátlan őrületnek látta volna a jelenségek szervesen kiegészítő,
másik üteme nélkül. Érthető tehát, hogy földi örömeiben és
sikereiben is szinkronhatásként jelen volt ezek következő
mozzanatának ismerete. Élményszerű bizonyossággal tudta, hogy
az elmúlhatatlan valóság rangja messze a hús farsangi királysága
fölé emelkedik, s neki komoly érdeke, hogy ezzel az egyedüli, igazi
hatalommal állandó jó viszonyt teremtsen.
Ezért kereste fel Szaturnusz képviselőit, akiknek súlyát a modern
ember életében is kétségtelenné teszi az a tény, hogy a legnagyobb
gyönyör, gazdagság, siker mámorát is azonnal kioltja a betegség,
öregség és halál jeges rémülete. Korszakunk individuuma azonban
a sorserők megelőző „engesztelése” helyett narkotikumokba
menekül.
Ahelyett hogy tudatát kitágítva mélyebben megismerne, lényében
nagyobb szellemi világosságot gyújtana, az élet és halál minden
végső problémáját a tudattalanba süllyeszti.
Az egykori pszichomágikus kultúrák rítusai a félelmet a felidézett
és legyőzött félelem által szüntették meg.



A beavatások nem csak jellempróbák voltak, hanem a karakter
„tűzben-vízben és rémületben” való edzésének módszerét
alkalmazták a miszta képzeletének és mágikus képességeinek
segítségével. A tudat minden mélységi küszöbét Őrzők védték a
behatolástól. A neofitának saját belső erőinek visszaszerzése
céljából le kellett győznie a Küszöbök Őrzőit „valódi nevük
kimondásával”, s azzal, hogy nem hátrált meg előlük. Nem fordított
hátat nekik, hanem szembenézett velük.
A Szaturnusz-egyéniség az, aki mindig „szembenéz”.
Szuggesztíven és megbűvölten rámered mindarra, amit a többi jel
inkább eltakar, tudata szűrőjével fed le, vagy hátat fordít neki.
Alacsony vagy közepes formanívójú Bak-típusnál ez a pozitúra
betegesen egyoldalúvá válik. Ahogy a primitív Nyilas-Jupiter
egyéniség kiszűri világképéből az árnyékot, úgy a Bak-Szaturnusz
pozitúrája a fényt teszi láthatatlanná. Egyik a hiszékeny fantaszta
alaptalan optimizmusának, másik a baljós előérzetektől gyötört,
rosszhiszemű kételkedő pesszimizmusának szülő oka. Mindkét
véglet kóros egyensúlytalanságának ellenmérgét a másik elemei
rejtik. Csak a kettő vegyületéből születik meg a Közép egészséges
egyensúlya; a valóság teljes képe. S ez a valóság mágikus
természetű.
Nem passzív csodavárás vagy a sorscsapásoknak való keserű
alávetettség, hanem az a meggyőződés, hogy a magasabb rendű,
egészségesebb életformát nagy erőfeszítések árán ki kell alakítani.
Az igazságot nem elég egzaltáltan elképzelni és remélni, de eleve
lemondani róla sem helyes. Az igazságért a zavaros, elemi erejű
ellenmozgások között fel kell venni a küzdelmet. Az igazság
szüntelenül újjáteremtő és rendező folyamat; kaotikus, romboló
irányvonalak antitézise.
A hindu asztrológia szerint „tudni” egy rossz konstellációról



annyi, mint úrrá lenni fölötte. Ennek a tudásnak azonban teljes
áttekintésnek kell lennie. Olyan szemléletnek, amely plasztikus
egyszerűséggel látja a dolgok minden részletét és árnyalatát. Úgy,
ahogy veszélyes hegyi tájon haladva valaki észreveszi a szakadékra
figyelmeztető jelzőtáblát, és elolvassa a szövegét. Ebben az esetben
semmi csodálatos nincs abban, hogy elkerüli a zuhanás
katasztrófáját. A szemét elvakító fényben vagy sűrű sötétségben
ilyenfajta tájékozódásra, elhárításra nincs lehetőség.
A Szaturnusz-pozitúra hideg sötétséget árasztó pesszimizmusa
csak addig ijesztő, amíg mohó, anyagi életvágy ütközik bele, s
emberi hiúságokat fékez vagy végez ki csalódott és csalódásoktól
rettegő reményvesztettséggel. Légköre egyedül a mámorra hat
kijózanítólag. Mert a magas formanívójú Szaturnusz-Bak
egyéniségnél vannak mindazok a tapasztalatok, amelyek rengeteg
veszélytől és kerülőtől mentik meg a sorsa útvesztőjében bolyongó
embert. Alapos, elmélyült módszerei, óvatossága átélésekből
kiszűrt, értékes potenciákból kovácsolódtak.
A magas kultúrájú Szaturnusz-Bak-egyéniség szellemi rangját a
filozófia, tudomány és különféle okkult fakultások területén elért
kiváló eredményei mutatják. Minden olyan szellemi tevékenység,
amely alaposságot, türelmet, koncentrációt és nagy elmélyülést
kíván, igen nagy sikereket hozhat a Bak-szülötteknek. Ami persze
egyéni karmájuk területén nem védi meg őket a különféle
depresszióktól, belső és külső konfliktusoktól.
A Bak-típus sohasem barátkozik könnyen, és első pillantásra
ritkán kelt rokonszenvet. Hideg zárkózottság veszi körül, s ez a
taszító légkör őt magát kínozza a legjobban. Semmit sem képes
könnyed lendülettel véghezvinni. Minden cselekvésre, új helyzetre
alaposan elő kell készülnie.
Ha sürgetik, kényszeríteni próbálják rá, hogy kilépjen saját



időtörvényeiből, megzavarodik, és zavarát indulatkitörésekben
vezeti le. A gyorsaság felületességnek, a nagyvonalúság gyanús
megbízhatatlanságnak tűnik előtte. Ebben végtelenül szubjektív.
Saját lassú észlelési módja, kötött és merev elemzési kényszere
abban a meggyőződésben tartja, hogy másfajta gondolatritmus
nincs, vagy ha mégis megnyilvánul valakiben, az bizonyosan rossz,
téves és hasznavehetetlen. Csak az nyugtatja meg, ami zárt,
számokhoz kötött, geometriai ábrákba rendezett. Magas
formanívón ezért kitűnő matematikus. Alacsony fokozatban e
módszeresség és nagy logikai készség neurotikus pedantériává, az
intuíció teljes beszűkülésévé válik, ami valóságos „oksági
betegséggé” fajul. Ez a gondolkodásmód a képzelet vakságából ered;
az élet jelenségeit csak oksági összefüggéseiben képes kitapintani.
A tehetséges és művelt Bak-egyéniség lénye tiszteletet
parancsolóan súlyos és tekintélyes. Ezt a méltóságot erősen igényli,
és nagy nyomatékkal viseli. Szellemi kvalitások híján azonban,
amikor munkája és véleménye abszolút elismerését környezetéből
nem tudja kiváltani, agresszívvé, összeférhetetlenné válik. Vitákat
provokál. Traumás ingerültségében vég nélkül prédikál,
panaszkodik, mindenkinek bizonyítani akar.
A kettős Bak-egyéniségben mindig lappang valami paranoiás
jelleg, ami idősebb korban nem egyszer kifejezetten üldözési
mániává fajul. Mivel változásoktól irtózó, gyakran szinte
mániákusan takarékos természetű, e tendencia szervezetében is
megmutatkozik, különféle lerakódások, kövesedések, meszesedések
formájában. Makacssága anyagcserezavarokban, krónikus
székrekedésben nyilvánítja ki kóros jellegét.
Áttörhetetlen szubjektivitásának szűrője megrontja hallását, ami
voltaképpen a sértődött, benső „elszigetelődési politika” pozitúrája.
Az agyér-elmeszesedés éppúgy gyakori Bak-betegség, mint a



köszvény, a máj- és epebántalmak.
A Bak „öreg jel”. Szülöttein fiatalkorban is valami fáradt, töprengő
aggság érződik, minthogy lelkileg valóban mindig öregebbek valódi
koruknál. Legtöbbjük részben tekintélyigényből már élete delén
öregíteni kezdi magát. Korán őszül, bár testi felépítése egyébként
szívós és erőteljes.
A Bak-szülött külseje – különösen a férfiaké – igen jellegzetes.
Orra rendszerint túlméretezett és szokatlan formájú. Magas
kultúrnívón töprengő, boltozatos homlok, szúrós, kis szem és
meglepően nőies, érzékeny száj egészíti ki feltűnő fiziognómiai
ábráját. Ha a Bak álla jól fejlett és gödrös, ez annyit jelent, hogy
kitűnő beszédkészsége van, ügyes szónok. De e tehetsége is
szélsőséges módon tör ki belőle. Például magába zuhanva, órákon
keresztül hallgat: főleg ott, ahol beszélnie kellene, mert némasága
sértőnek tűnik. Vagy rohamszerű beszédinger vesz erőt rajta, és
akkor időre, helyre, hallgatóságra való tekintet nélkül,
megállíthatatlanul beszél. Ritmusa különben minden
tevékenységében ilyen egyenetlen.
Sorsa intézésében rendszerint elköveti mindazokat a lélektani
tévedéseket, amelyekkel a legrosszabb reakciókat váltja ki. Ezek a
törvényszerű visszahatások azután egyre inkább elmélyítik üldözési
mániáját. Primitív fokon, öregségében már egyáltalán nem tűr
ellentmondást. A legkisebb véleményeltérés heves dühre ingerli. Ez
a magatartása okozza, hogy élete végén, betegségektől, kétségektől
gyötörve, a teljes elhagyatottság képzete zárja körül. Családjával
meghasonlik. Mindenkit az ellenségének érez. Szenilisen síróssá
lesz, de egyedül önmagát siratja.
A legmagasabb rendű Bak-típusnak is titáni erőfeszítésébe kerül
legyőzni önmagában Szaturnusz atavisztikus szubjektivitását,
depresszióit és képzelőtehetsége bénultságát.



Ha azonban okkult célja mágikus tudatossággá mélyül, és egész
lényét áthatja, rendkívüli szellemi képességei, szívós kitartása
segítségével még ezt a csodát is véghezviheti.
A pszichomágusnak azonban dimenziósúlyokat kell megemelnie,
ha a Bak-típust ki akarja lendíteni rögzült gondolatpozitúrájából.
Ezért használtuk szándékosan a „csoda” kifejezést. De okkult praxis
esetében, amikor az élményképesség megnövekszik, és a
transzcendens figyelem kiélesedik, a csoda válik az élet természetes
állapotává.
A Bak-típus női képviselői magas fokon önfeláldozó anyák,
alázatos, személytelen feleségek és megbízható barátok.
Introverziójuk külső megnyilatkozásukban erősen gátolttá és
színtelenné teszi őket. A primitív formanívójú, női Bak-egyéniség
azonban a birtoklás fanatizmusában legszívesebben befalazná azt,
akit szeret, és még a gondolataira is dühösen féltékeny.
A Bak ideája saját abszolút törvénnyé emelkedő tekintélye.



VÍZÖNTŐ (Aquarius)
A tíz előző zodiákusjelen átutazott Nap a tizenegyedik házba
érkezve, magába gyűjtötte mindazokat a benyomásokat, amelyek
lényének bizarrságát motiválják. A Vízöntő-típus viszonya a világgal
és saját sorsával kirobbanóan türelmetlen, és a többi jelnek
különcül érthetetlen.
Amit tesz, mindenképpen meglepő, jó és rossz értelemben is
váratlan, gyakran ijesztő. Mert az energiák ebben az állatégövi
jelben érik el végső feszültségüket, és valamilyen irányban döntést
sürgetnek. A Vízöntő kitörő, nyugtalanító képlet. Házában a
Szaturnusz jelenléte atavisztikus jelenség, szerepe a kirobbanáshoz
szükséges fojtással analóg.
A Vízöntő igazi ura az Uránusz, amelynek ponttal terhelt
súlypontjából égre mutató nyíl növekszik elő. Ez az ábra nemcsak a
bomba, a rakéta és az ember égre törő technikai lendületének
ábrája, hanem korszakjelző szimbólumbeszéd is. Ellentmondást
nem tűrő felszólítás; a szellem felszabadulási hadműveletének
iránymutatója.
Az anyag, amely Szaturnusz-Bak-zárlatában elérte végső
sűrűségének feszültségét, a Vízöntő jelében szórja szét atomjait. Ez a
kataklizma a típus fokozata szerint válik tragikusan ijesztő egyéni
eseményekké, egész világot átformáló, szociális, technikai
forradalommá vagy a legmerészebb utópiákat megvalósító,
tudományos konkrétumokká. De akármilyen irányban tör utat a fel
nem tartható Uránusz-energia, ott valami régi, szentesített,



megmerevedett állapot szétzúzása, felrobbantása árán érvényesül.
Alacsonyabb fokozaton családi, érzelmi vonatkozásban veti szét a
köréje záruló keretet, egyetlen inkarnáció alatt többször is.
Középfokon politikai mozgalmakba veti magát, merényleteket követ
el, s ha börtönbe zárják, megszökik. Magas formanívón a
forradalom szellemi szervezője, vagy találmányaival a hanyatló
világ szétrobbantását készíti elő egy tökéletesebb világ felépítése
céljából: atomfizikus, repülőgép-, tengeralattjáró- és
rakétakonstruktőr. Szemlélete dimenziókba hatoló módon
kozmocentrikus; tele van utópisztikus ötletekkel és nosztalgiákkal.
Idő- és térszemléletével inkább a jövőben, mint a jelenben él, ezért
kortársai „magában járónak” tartják, aki nem kapcsolódik aktuális
örömökhöz és érdekekhez. Jelentős képviselői ennek a magasabb
nívójú Uránusz-típusnak Verne és Jókai.
A Vízöntő-energia mindaddig komoly veszélyt jelent az Uránusz
árammal telített emberre, amíg ezt a kitörő kényszert intellektusán
át nem szublimálja legmagasabb fokozatára. Az Uránusz ég felé
ömlő, paradox lavinaszerű ábrát mutat, amelyet nem lehet félúton
feltartóztatni.
Elementáris módon történésben van, egyik síkon át erőszakosan
behatol a másikba, akkor is, ha a szellem alkímiája nem alakítja át a
régió létfeltételének megfelelően. Olyan állapot ez, mint amikor
eleven láva zúdul rá termőföldekre és lakóházakra. A primitív
Vízöntő-típus családokat robbant szét gátlás nélkül. A
legelképesztőbb állapotokat teremti meg maga körül, ami nemcsak
rá, hanem környezete valamennyi tagjára súlyos következményeket
jelent. Az uránikus karakter fejlődése minden grádusán
„radioaktív”. Időzített bombát rejteget nemi szféráiban,
indulatrégióiban vagy intellektusában.
Amint egyénisége lázvonala felfelé fut szellemi érettségének



skálafokán, úgy válik önmagára és másokra egyre veszélytelenebbé.
Bár lénye felszabadításának teljesedéséig állandóan mágikus
robbantószerekkel játszik, kísérletezik, válságokat idéz fel, vagy
passzióival és nyugtalan életritmusával hívja ki a sorsot.
E nagyszerű operációban segíteni csak a megfelelő agykapacitású,
végső céljában tudatos Vízöntő-egyéniségnek lehet. Olyan
embernek, aki már el tudja olvasni sorsa pszichomágikus jelképeit,
és felismeri: e meg nem alkuvó, földi íjról elpattintott égi tendencia
alacsony közegben való kompenzációban hirtelen, ijesztő
tragédiákat okoz. A mulandó húsra, romlandó szervekre folytonos
kríziseket idéz, de a test „sebezhetetlen lakójára”, a szellemre nézve
a nagy megvilágosodás dimenziógátakat áthasító villáma. E villám
energiáját nem lehet és nem szabad jelentéktelen, szűkös fizikai
áramkörök konyhavilágítására felhasználni, mert rövidzárlatot és
tűzvészt okoz. Arra a célra kell összpontosítani, amire alkalmas: a
transzmutáció hármas operációjára.
Az uránikus energia a mélységben romboló, a spirituális
régiókban azonban újjáteremtő, megváltó áram. A
pszichomágusnak ezt a tényt kell élményszerű bizonyossággá
tennie páciensében. Mágikus dimenzióvíziója előtt meg kell
jelenítenie sorsképletének egyértelmű szimbólumüzenetét éretté
vált karmaidejéről, amit saját korszakában való megszületése és
végső beavatásának sorsszerű feltételei mutatnak.
E misztérium feszültségei között nem imitálhat, nem játszhat
többé: lénye rohanó nyilának célba kell fúródnia. Mégpedig úgy,
hogy haladás közben átalakul a régiónak megfelelően, amelyen
átröppen. Ahogy a jégből víz, a vízből gőz válik a hő hatására. Az
Uránusz-képlet elsősorban dimenziórakéta, amelynek lényege a
magasabb kiterjedésekbe hatoló, finomodó dimenziómozgás.
A Vízöntő jelének különös szerepe korunkban ma már úgyszólván



mindenki előtt ismeretes. Tudjuk, hogy a korszakra, amelyben
élünk, s az Uránusz-típusra nézve egyképpen döntő átalakulást
jelent. Ebben a kirobbanóan gyors metamorfózisban a régi
gondolkozási sémák értelmüket vesztik. A vallási és tudományos
dogmák éppúgy szétrobbannak, mint a társadalmi együttélés
keretei. De a szociológiai, filozófiai és technikai forradalmak
zűrzavarából új világkép születik, amelynek súlypontja merészen
egyértelmű: kozmocentrikus és spirituális.
A modern szemlélet eddig homályban lévő dimenziókat vesz
tudomásul új érzékszervével, amely egyszerre élni, jelezni kezd
benne, mint ivarérett kamaszban a szexuális érdeklődés. Felfedezi
szervezetének „pszichocentrizmusát”, képzeletének „szimbolikus
logikáját”, amely egész világát gyökeresen megváltoztató
tudományok sorát helyezi fénybe egyik pillanatról a másikra.
Ködös, érzelmes hitéletét a tudás és intuíció élménye váltja fel.
Vallása egyre inkább a magasabb tudomány, és tudománya a
teremtő ideák, analógiák vallása.
Ez az állapot az Aranykor stádiuma. A szellemi célok zenitje. De a
régi, geocentrikus-materiális súlypontra nézve a minden anyagi
gátat elsodró Vízöntő-özönvíz kataklizmáját jelenti.
A Vízöntő-egyéniség külseje mindig szokatlan, s figyelmet kelt
akkor is, ha nem kellemes. Magasabb fokozaton homloka jól fejlett,
boltozatos, halántéka különösen szögletes, orra erős, arca keskeny,
halvány. Éles, figyelő, koncentráló pillantása néha elveszti
„jelenléti” fókuszát, benső képzeletrégiójába vész. Környezete
általában különcnek, fantasztának tartja.
Alacsonyabb formanívón, s különösen, ha a becsvágyának és
képzeletének nem talál megfelelő érvényesülési teret, félelmetes
indulatrohamok vesznek erőt rajta, amelyekkel még családtagjai és
legjobb barátai rokonszenvét is ellenszenvvé változtatja. Betegségei,



rosszullétei is hirtelen, görcsös, kirobbanó módon vesznek erőt
rajta.
Ha azonban kezébe kerül uránikus energiáinak kulcsa, óriási
munkateljesítmények és konkretizálódó, új ideák mellett
önmagának is kitűnő orvosává válik.
Ideálja a szárnyas energia, ami szabaddá teszi.



HALAK (Pisces)
A baljóslatú tizenkettedik ház az inkarnációkon át vándorló szellem
legnagyobb misztériumának hordozója. Az ember démoni
természetére sötét árnyakat vet. Szenvedélyeire, indulataira
kényszerzubbonyt szíjaz. Gátlástalan erőszakosságát tehetetlen
tombolásra készteti. Benne teljesedik ki a bardó születés előtti
drámája. Utána már egy új, földi létmód karmikusan terhelt
száműzetése következik. A tizenkettedik ház nyomása rejti a
titokzatos szabadulást a sors bilincseiből.
Fizikai síkon a felszabadító gátak jelének nevezhetjük. Ezek a
kötések okozzák a test leggyötrelmesebb megpróbáltatásait, ha
valaki nem képes „fölfelé” kivonni magát közülük. Ebből a házból
már nincs másfelé kiút, s az illegális kitörési kísérleteket azonnali
megtorlás követi: a primitív indulatok fokozatán börtön; az érzelmi
zűrzavar stádiumában betegágy, tébolyda, kórház. Csak a
transzcendentális ösztönzések fölerősödésekor válik e karantén
önkéntessé, olyan természetűvé, amelyben komor passzióját leli a
Halak jelében született egyéniség: például egy szerzetescella vagy
apácakolostor aszkétikus vakfegyelme. Magasabb formanívón,
amikor a mentális vezérmotívum kerül uralomra, a Halak Neptun
villás börtönőréből végtelen benső perspektívákat feltáró hierofant
válik. S ebben a stádiumban a zárlat már valóban határtalan
tudatdimenziók, víziók kapuja: az orvos rendelője, a tudós
laboratóriuma, a tisztánlátó klauzúrája.
A három vizes jel közül a Rák a gőzös állóvizet, a tavat jelenti; a



Skorpió a nyugtalan, rohanó folyót; a Halak a végtelen tengert,
amelyben a szellem energiáit örök távlatok fényóceánja oldja
magába.
A tizenkettedik ház ködös régiójában misztikusok, költők,
fantaszták keresik a Nagy Titok bejáratát, amely egyedül e százszor
elátkozott és áldott jel buktatói között található meg. De csak igen
kevesen érkeznek el az Unió Misztika végcéljáig. A teljes
átlényegülés akadálya éppen a Halak neptunikus bizonytalansága
és passzivitása olyan létzónákban, ahol a megkülönböztetés és
cselekvés a kötésekből való megszabadulás egyedüli módja.
Egzaltált, passzív álmodozás, kormány nélkül hányódó bárka
örvények és zátonyok között. A misztikus beteljesedést theomágikus
dimenziókitágulásnak kell megelőznie. Ez az aktív, nagy kontroll
alatt végbemenő praxis a lélekbárka révkalauza. Nélküle az emberi
psziché parttalan vizek között bolyongó megszállottá lesz.
Az Unió Misztika beteljesedésének ezért feltétele a több
kiterjedésű vízió, és az energiák szublimált egyensúlya, mert
egyedül ez az állapot tartalmazza a mindenséggel egyesülő szellem
révületének teljes védettségét.
Az asztromentális síkok magasságában nem kell tartani többé
indulat-elektromossággal töltött áramoktól s a tudattalan
tengerének szenvedélyragadozóitól. A szépség e fokozaton már nem
a létfenntartás csapdája. Az eksztázis nem színeződik öncélú kéjjé, s
az igazság szépségébe oldódó sziderikus szív könnyű marad, mint a
toll az alvilági bírók mérlegén.
Ezt a dimenziómozdulatot nehéz megtennie a Halak típusának,
akinek szíve mindig elmerül a zavaros szánalmak, megbánások és
újra fellobbanó indulatok súlyától. Csaknem képtelen arra, hogy „az
agyával érezzen, és a szívével gondolkozzék”, amikor szeret vagy
gyűlöl valakit.



Nincs önuralma, és hiányzik a belső biztonsága. Éles, harapós
szavaiért legszívesebben rögtön bocsánatot kérne. Bűntudata
általában kiegyensúlyozatlanná teszi mélyen humánus
ökonómiáját. Elvakult részvétében sokszor többet és mást tesz, mint
ami sajnálata tárgyának valóban javára válnék. Ugyanilyen heves
és ösztönös módon engesztel vagy büntet. Napjait azután az
önmagával való elégedetlenség tölti ki.
Meghasonlottsága provokáló helyzetekben, fontos helytállásoknál
éri el csúcspontját; olyankor ritkán felel meg saját ideáljai
magasabb mércéjének. Kapkod, idegesen viselkedik, és megveti
magát érte. Ez a karakteraszimmetria a járásban, a lábfej
labilitásában nyilvánul meg néha; női Hal-típusnál az egész
alkatában: lábszára, combja, csípője halszerű sellővonalában és
teste kissé szétfolyó puhaságában. A Hal-típus jellege arcán is
kirajzolódik; főleg szeme és ajka metszésében, amely valamiképpen
mindig halra emlékeztet. A tipikus Hal-szülött testi felépítését sima,
szőrtelen síkok, lekerekített vonalak jellemzik. Gyakori közöttük a
szűk vállú, széles csípőjű nő.
A Halak-szülött általában igen dinamikus, mozgékony,
fáradhatatlanul tevékeny, bár tevékenységében mindig van valami
rendetlen, rögzíthetetlen dekoncentráltság. Gondolatai csapongva,
kerülőkkel és megszakításokkal térnek vissza céljukhoz. A
legzseniálisabb és legszellemesebb női Halak-egyéniség
beszédfonalát sem könnyű követni, olyan hirtelen vált át egyik
témáról a másikra. Ennek ellenére a dolgoknak ez a hullámzása,
körvonalak nélkül való megközelítése hihetetlen intuitív
felvillanások és ráismerések forrása benne.
Az Unió Misztika mentális rádiumának közeli jelenléte ez a Halak
házában, amely a falak álomborításán keresztül is állandó,
anyagbontó hatásokat sugároz a jel formanívójának valamennyi



fokozatán. Az analógiát folytatva: a mentális rádium rejtekhelye
azonban nem a pincében, hanem a magasabb emeleteken található.
Tehát a Halak-szülöttnek egyedül ott lehet megtenni a rejtekhely
felnyitásának dimenziómozdulatát.
E dimenziómozdulat az a mágikus pozitúraváltás, amelyhez a
pszichomágus hozzásegítheti a magasrendű Halak-szülöttet, ha
tudatát összekapcsolja a benne élő Messiás-princípiummal. Ebben a
megrendülésben megváltás után sóvárgó, passzív csodavárása idő
és térösszevonó, aktív dimenziómágiává alakul át. Neptun szigonya,
amelynek mindhárom hegye az égre mutat, képzelet-, érzelem- és
akaratenergiák fölött uralkodó varázspálcaként emelkedik a tudat
ködrégiói fölé.
A tizenkettedik házba érkezett „ego-nap” ezen a ponton kilép a
káprázatok két szembefordított tükörsora közül. Ráébred arra, hogy
e tükrök mindegyike őt magát tükrözte sápadt vagy túlszínezett,
torz vagy feldíszített formában. A távolinak vagy közelinek,
idegennek vagy ismerősnek tűnő vetületek, amelyektől félt vagy
reménytelenül vágyódott utánuk: mind az egyetlen isteni lényeg
misztériumát vetítik vissza, amely a maga örök valóságában
egyedül benne él. A tükörben csak valótlan árnyak mozognak. Az
árnyak nem az életet, hanem az élet mulandó visszfényét rejtik. Az
árnyak halottak. Ami haláltól fertőzött, abban nem lehet
pozitúraváltozást végrehajtani, ahogy a tükörbeli meztelenséget
sem lehet a tükörben felöltöztetni csak a tükrön kívül, azon a
valóságos alakon, aki tükröződik.
Az átlényegülés misztériuma az Egyetlen Lény örök tudatra
ébredése a tükrök között. A döntő mozdulatok és változások
hatalmának felismerése, amelyeket nem gátolhat árnyak és
vetületek determinációja, mert a determináció forrása egyedül ő
maga. Amit cselekszik, az tükröződik.



Amit képzel, az tükröződik. Amit gondol, az e gondolatok
anyagból szőtt árnyékává lesz. S amitől fél, az a tükrök képlékeny
sötétjéből szörnyeket hív elő. Ha azonban mágikus akarattal
elhagyja a tükörfolyosót, vele együtt ellobban a kivetített lét
számlálhatatlan változata. A sziderikus televízió adása befejeződik.
A „leadó”, az „Isten és közöttem álló én” nem szóródik szét
személyiségszikrákká, hanem egyetlen tao-tudattá tágul, túl az
áttetszőnek tűnő anyag kristályfénytörést okozó felületén.
Az Unió Misztika állapotában élő valósággá válik a szellem
dimenzióiban mindaz, ami e dimenziókon kívül közölhetetlen. Úgy,
ahogy a világtalanul született embernek nem jelenít meg semmit a
fény határtalan dimenzióiból a fény jelölésére használt egyetlen szó
sem. Hiába beszél a fény titkáról a hindu Isteni Ének a vakoknak;
„Minden dolog bennem leli gyökerét; de Én nem abban.”
A Nap minden sugara a napgócban leli gyökerét. A Nap maga
azonban nem sugaraiban gyökerezik. S az ember Önvalója nem
pusztán sugár, hanem a teremtő, megváltó, láthatatlan Nappal
azonos.
Mivel a Halak házában a Neptunusz mellett egy sajátosan
színezett, anyagban gátolt Jupiter az „albérlő”, a Halak-szülöttek
gyakran szenvednek csípőbántalmakban, s altesti daganatos
megbetegedések is előfordulnak náluk.
A Halak ideálja az Unió Misztika, feloldódás az Isteni teljességben.









Pszichokémiai intuíció



Mivel a kettős jel ritkább, mint az a képlet, amelyben a Nap más
házba esik, mint az aszcendens, megemlítjük a felsorolt elemek
alkalmazásának módját ilyen esetben. A módszer rögtön érthetővé
válik, amint például több színből álló kiadványok nyomdatechnikai
eljárására gondolunk. A Nap-ház és az aszcendens különbözősége
olyan színnyomat, amely kétféle színből áll. Tehát ilyenkor a két
alapszínből hozzuk ki az összképet, „egymásra nyomás”, illetve
vegyítés által.
A kifejtés plasztikája persze mindenkor pszichológiai intuíciónk
és gyakorlatunk mértékétől függ. Főleg egy bizonyos fajta
pszichokémiai adottságra gondolunk itt, amely a természet
elementáris törvényei alapján meg tudja állapítani színek, áramok,
energiák egymásra hatásának eredményét. Tehát azt a harmadik
változatot, amely a kettő vegyületéből származik. Ehhez persze
ismerni kell a jelenségek intenzitásának mértékét, s azt, hogy
érintkezésnél milyen erővel hat egyik a másikra, vegyülése
mennyiben döntő; gátló vagy gyógyító természetű.
Gyakorlatilag ez annyit jelent, hogy ha egy tüzes jelben született
egyénnek vizes jele van az aszcendensén, az bizonyosan
ellensúlyozza annak ösztönösen lobbanékony, heves természetét,
feltéve, hogy az értelmes meggondolások már komoly szerepet
játszanak az életében. Mert a víz oltja a tüzet. Ha viszont levegős az
aszcendense, akkor ez tüzes temperamentumára nézve olyan, mint
amikor az amúgy is lobogó lángokat fújtatóval hevítik, vagy
szélviharban tűz támad egy fából épült faluban. A földes
aszcendens elfojtja, lappangásra készteti a tüzet. A
temperamentum, kritika, hiszékenység, rend, rendetlenség, intuíció
és szűkös racionalizmus ilyenfajta vegyülésének, egymásra
hatásának változatai végtelenek, s minden esetben sajátosan
egyediek, ha tekintetbe vesszük a többi adottságot, formanívót,



dignitást, aspektusok szimbolizmusát is – amelyek mind kötik,
felszabadítják, megtámasztják, mérgezik, gyógyítják vagy bizarr
módon elferdítik egymást.
Ahogy a pozitúrák filozófiájának bevezetésében utaltunk rá,
valamennyi egokozmoszban megvan a zodiákus óriáskerekének
mind a tizenkét küllője. Az inkarnációs stádiumot, karmaegyenleget
azonban a Nap-ház és az aszcendens vezérmotívuma fejezi ki a
legmarkánsabban.
n



A tarot huszonkét pozitúrája
A mágikus analógiatan keretében csak annyiban foglalkozunk a
tarot-val, amennyiben az beletartozik a pozitúrák filozófiájának
témakörébe. Egyébként a tarot-rendszer gazdag, még korántsem
teljes irodalma és praxisa éppúgy hosszabb stúdiumot és teljes
művet kíván, mint a különféle jógaszútrák és -pozitúrák. Ezekre
nem térünk ki itt, mivel eléggé ismertek mindazok előtt, akiket ez a
kérdés érdekel.
A tarot világi értelmében kártyajáték. A hermetikus praxis
azonban olyan őseredetű princípiumokat hordozó látnoki és jóslási
eszközként ismeri és használja, amelynek segítségével a szellem
visszahatolhat a lét huszonkét alappozitúrájához.
Ezoterikus története éppoly régi, mint a szellemé. Christian
Fomahaut, Fugairon, Henkes, Maxwell, Robson, Valoux szerint a
tarot alapábrái az állatégövi bolygójelek és a csillagképek. Általában
mindenfajta kártyajáték ősének tekintik; de mint társasjáték,
meditációs és jövendőmondó eszköz is régóta foglalkoztatja az
emberi kíváncsiságot. Mélyebb jelentőségéről Eliphas Levi, Papus,
Court, de Gebelin, Etteilla, Fugairon, Christian írtak alapos, értékes
tanulmányt.
A tarot-jógával azonban nyomtatásban megjelent mű nem
foglalkozott eddig.
A tarot szó az ismeretlen eredetű olasz taroccóból származik. A
legrégebben ismert tarot-példány a párizsi Bibliotheque Nationale
ban található, Jaeguerin Cringon rézmetsző készítette Párizsban,
1336-ban. Csak töredékekben maradt fenn. Európában a XVI. század



utolsó negyedében lett otthonossá.
Eliphas Levi szerint a tarot a héber beavatottak bölcsességének
szintézise. Több szerző az egyiptomi beavatottak tudásának
gyűjteményét, Hermész negyvenkét könyvét látja benne. Fugairon a
perzsa beavatottak rejtett tudományaként elemzi. Tőlük a
kaldeusok vették át, ezektől a héberek, majd az alexandriaiak zsidó
görög befolyása alatt római jelleget öltött, így került Olaszországba,
később Németországba és Franciaországba.
Papus a tarot-misztérium fonalát Atlantiszig követi. Szerinte a
tarot-jelképek az ősi szimbólummágia szülöttei, mint a hieroglifák, a
mandalák és a kilkhorok, ezért sohasem részletet, hanem
teljességet, szintézist fejeznek ki.
A mágikus szimbólumalgebra valójában pozitúramágia. Azokat a
dimenziómozdulatokat rejti, amelyek a megmerevedett formák
tendenciáit belülről, a teremtő képzelet láthatatlan dimenzióiban
képesek megváltoztatni.
A tarot-jóga huszonkét pozitúrája az a huszonkét szerep, amelyet
a szellem inkarnációkon át vándorolva magára ölt. A szerep
„jelmezét” vágyai asztrálmágiájával idézi magára. Egy-egy szerep
varázsa addig tartja lekötve, amíg mélységi fokozataitól a
legmagasabb grádusig minden élményét és tapasztalatát magába
gyűjtötte.
A huszonkét szerep huszonkét örök valóságmagot rejt, és a
káprázatvilág huszonkét kísértő, díszes vetületét tükrözi. A tarot
jóga beavatási praxisa a mulandóság huszonkét álruháját,
halálcsapdáját leplezi le a megvilágosodást kereső szellem előtt.
A tarot-jóga célja az inkarnációs folyamat összevonása. Éppúgy,
mint a tsöd, a képzeletben átélt „dimenzió-újjászületések”
sorozatában megrövidíti tapasztalatokon átvezető útját, amelynek
egyetlen célja a mulandóság vágycsíráinak kioltása.



Az imagináció játékának első kísértése:
A Mágus
alakját idézi fel. Ő a tarot-jóga vezéralakja, aki varázspálcájával a
világéjből előhívja egy új létnappal teljes szereplőgárdáját. Égre
emelt mágikus vesszője az induló misztérium-cselekmény nemzője.
A „Legyen” igéje. A megfogant színjáték konfliktusait, tendenciáit és
tartalmát a mulandóság színpadán a Mágus e pozitúrája határozza
meg.
A maszkulin nemzőerőhöz kapcsolódik kiegészítő pólusként a
második tarot-figura, a feminin, érzelmes, intuitív
Papnő,
fején az égre nyíló holdkehellyel. E holdsarló kelyhében a
napkorong lebeg.
A Papnő trónusa Jákin és Boáz két oszlopa között emelkedik. Mert
az örök Femina Mater száma a kettes: Diasz gyümölcsöző, harcos
dualitásának képlete. Ez a princípium az önmagát végtelenségig
megsokszorozó természet, az életet ringató anyaság pozitúrája,
amelynek humuszából egyképpen előburjánzik gaz és kenyérmag,
mérges bürök és gyógynövény.
A Holdasszony megkülönböztetés nélkül való termékenysége
invokálja a vágyakozás reflektorfényébe
Az Uralkodónőt,
a tűzhelyőrző Mater tudattalanjának szenvedélyimágóját. Vénusz
Mája ő, a képzelet nimfomániájának megtestesült káprázata. A
sziderikus dzsungel e szépséges húsevő növénye, a szellem



csapdája. Akit magához vonz, annak vágyteste körül
összecsukódnak a széttárultan kínálkozó virágkelyhek. Mert a
„szépség igazsága” a halál fogságába zárja megigézettjeit.
Vénusz alakjában benne lappang azonban a feminitás tudat feletti
aspektusa is: Sophia, aki az Igazság szépségének kulcsát őrzi. Hozzá
azonban fel kell emelkedni. Temploma a valótlanságok régióin túl
sugározza hívójeleit az ember kerubi emlékezete felé.
Mielőtt azonban az felfogja és viszonozza a transzcendentális
morze üzeneteit, még sok buktatón küzdi át magát. Meg kell vívnia
harcát a földi hatalomvággyal:
Az Uralkodó
jelmezében, hogy keserű csalódások sorozatán át hatalmat
nyerjen saját hataloméhsége fölött.
A kultusz igénye a külvilágtól való elfordulás időszakában először
szélsőségesen jelentkezik:
A Hierofant
alakjában. Az isteni eredethez való visszafordulás kezdetben a
vallás első, ködös megfogalmazását jelenti. A metafizikai szomjúság
különféle rítusok és szekták kompenzációin hajszolja keresztül a
pszichét, amíg eljut belső Szentélye oltáráig, ahol saját önvalója
celebrálja égi erőkkel kapcsolódó szertartásait. Ebben a
kontemplációban születik meg a szeretetideál gondolatformája:
A Szeretők
pozitúrájában, amely a dualitás magasabb értelmét sugározza.
Mindaz megvilágosodik benne, ami a „szétszaggatott Istent” egésszé



teszi. Nyilvánvalóvá lesz a szeretet nélküli szerelem
reménytelensége és a szeretetté tisztult szerelem megváltó
misztériuma.
A Hierofant és a Szeretők ideáljának életre keltése a lélekben
megidézi a kísértő, edző beavatási próbák könyörtelen válságait. A
jellem egyik legveszedelmesebb provokációja a hetedik tarot
pozitúrában,
A Diadalszekéren
vágtat a beavatások főszereplőjének sorsába. Ezt a szekeret egy
fehér és egy fekete Szfinx húzza. A hetedik kártya titka az ember
szempontjából paradox, fordított értelmű. A Diadalszekéren ülő
hadvezér akkor veszít, ha ellenségét maga alá taposva a fizikai
síkon győzelmet arat, és akkor győz, ha már a szekér vaskerekei alá
zuhanva megismeri és visszafizeti pirruszi győzelmei vérdíját a
sorsnak.
A hatalomvágy és szeretet próbája a karma kettős kvadrátja
ellenére türelmes, önmagát fékező
Erő
pozitúrája is. Az a nyolcadik tarot-princípium, amely a halállal
szembenéző valódi bátorság ideálját képviseli. A kilencedik kártya:
A Remete,
a szellem klauzúrája. E magányos bölcs egy időre kivonja magát a
létörvényből. Felfüggeszti lényében az ellentétpár harcát.
Kontemplációja elrendezi a múlt élményeit, és előkészíti az
eljövendő helytállásokat. A lét szüntelen mozgásában az ilyen



recitativo mindig új, válságos sorsmotívum előkészítője. A semleges
átmenetet a tüzes körforgás hatalmas lendülete váltja fel:
A Szerencsekerék
princípiumában. A tizedik tarot-kártya „Isten gyorsan őrlő
malmának” képlete. E forgó sorskerékhez a fekete és fehér erők
szimbólumaként a Kerub és Tüphon alakja simul. Ami fent van,
egyszerre alulra kerül, majd a mélység erői törnek felszínre. Fény és
árnyék, öröm és bánat, siker és kudarc ostromolják az örvénybe
dobott embert, aki kétségbeesett talajvesztettségében egyensúlyt és
kivezető utat keres. Újabb beavatási örvényre vetül titokzatos fény.
Felmerül a tizenegyes kártya:
Az Igazságszolgáltatás
megpróbáltatása. Mert a karma örvényéből nem lehet kilépni
fizetés nélkül. A vezeklés elbírhatatlanul súlyosnak tűnik egészen
addig, amíg a tizenkettes kártya:
Az Akasztott Ember
különös pozitúrája fel nem villantja a karmaoldó szublimáció
misztériumát.
Az ember egyetlen dimenziómozdulattal kivonhatja magát sorsa
kötései közül. Ez a mozdulat szemlélete súlypontjának teljes és
önkéntes megfordításából áll. Az Akasztott Ember lába az égben jár,
míg a földön csak kutató értelme figyeli a jelenségek transzcendens
összefüggéseit.
Pozitúrájának törvénye az, hogy zsebéből kihull minden, aminek
anyagi súlya és értéke van.



E dimenziófordulat végrehajtásához azonban át kell hatolnia a
tizenhármas kártya:
A Halál
zónáin, amelyek a vak emberi félelem mélységébe vezetnek. Aki
visszaretten vagy megtorpan itt, az eszét veszti, és elmerül saját
borzalomképzetei poklában. Ha valaki azonban végigjárja e baljós
utat, a halál sötétségének mélyén egy új napkelte feltámadásához
érkezik. A fizikai halál rögeszméje a filozófiai halál salakemésztő,
megújító dimenzióinkarnációjává alakul át. Ezért az eredeti,
tizenhármas tarot-kártyán lévő halálfejből rózsa nő ki.
A tizennégyes kártya megint kontemplatív és gyakorlati pihenő az
újabb beavatási próbák válságai előtt:
A Kiegyenlítődés Kerubja
fontos alkímiai átcsoportosítást végez. Feltölti és lecsapolja az
asztromentális energiákat. Amiből sok van, abból elvesz, s ami
erőtlen, azt meghatványozza. A Kiegyenlítődés Kerubja a „szívével
gondolkodik, és az agyával érez”. Ez a pozitúra magában rejti a
démoni hatások transzmutációja által megvilágosodott szellem
mindent értő szeretetét, amely a „Nagy Megismerés leánya”.
Erre a maximális benső egyensúlyra szüksége van az elkövetkező
megpróbáltatások viharai között.
A tarot-jóga neofitája olyan alvilági orkán magjába zuhan
hirtelen, a tizenötös kártya:
Az Ördög
birodalmának küszöbén átlépve, hogy úgy tűnik előtte, minden



tudása összeomlott. Ideáljai meghaltak. Lába alól elveszett a talaj a
mélységből előtörő ösztönár kataklizmájában. Indulatok és
szenvedélyek hullámzása dobálja mélységből magasságba, csak
azért, hogy nagyobb erővel vesse vissza kétségei alvilágába.
E Sabbath-orgia sötétségében képzeletének minden szörnyetege
megjelenik. A tizenötödik kártya a hasadás, az összetartozó részek
szétszaggatásának princípiumát tartalmazza. Kosszarvú imperátora
megmérgez mindent, ami tiszta. A nappal vigasztaló fényét
elsötétíti. Összezavarja a világos gondolkodást, és megöli a reményt.
Az Ördög és önmaga közé a krízisbe került neofita hamis gátakat
emel. Esztelen tévkonstrukciókkal próbálja ellensúlyozni
mérhetetlen félelmét a tizenhatos kártya:
A Bábel Tornya
építkezésében. E kreáció irányvonala azonban végzetesen hibás,
mivel a benső égbolt végtelen magassága helyett a külső égbolt
búrájának felnyithatatlan halálzárlata felé törekszik, amelynek
végső magassága mindig a biztos összeomlás kiindulása.
A tarot-jóga neofitája azonban a villámtól sújtott torony
kataklizmájában csak a felszabadulást látja hamis becsvágyai és
mulandó személyisége fogságából. Ezért önként ugrik ki a veszélybe
került toronyból, fejjel lefelé. Pozitúrája így a tizenkettes kártya
önkéntes súlypontcseréjének és metamorfózisának misztériumával
azonosul.
A benső kataklizma romjai között, az elsötétült lét hideg
csendjében a tizenhetes kártya princípiuma ragyog fel fölötte:
A Csillag.
Amint megtalálja hozzá az asztrozófiai kapcsolatot, felismeri, hogy



legyőzetése csak úgy válik igazi győzelemmé, ha viszonylatát
megváltoztatja asztromentális csillagaival. Nem a csillagok
nyűgözik le erőit zsarnoki hatalommal, hanem ő emelkedik föléjük
sziderikus szárnyain. E szárnyak emelő ereje azonban saját
szétszóródott, vágyakban lekötött energiáinak érzelmi árama. E
harcot démonainak megszelídítésére a tizennyolcas kártya:
A Hold
kínálja fel; érzelemvilágának operátora. Ez a pozitúra
tartalmazza a Nagy Műhöz szükséges alkímiai hőt, amely nélkül
nem mehet végbe transzmutáció. E mágikus hőenergia
koncentrációja felidézi a tizenkilences kártya:
A Nap
piros korongját benső univerzuma mindhárom egére. Ebben a
kontemplációban nyilatkozik meg a messianizmus végső értelme.
Az a felismerés, hogy a Naplogosznak három kapuja van. Ha a
három közül bármelyik zárva marad, a szellem nem léphet ki a
megnyilvánult világ kötései közül. Mert, aki szeret anélkül, hogy
tudna és akarna, vagy aki tud anélkül, hogy szeretne, éppúgy nem
szabadul fel Mája világában, mint az, aki szeret és tud a
megvalósítás mágikus akarata nélkül.
Ez a végső operáció kinyitja a múlt sírjait, és gyökérig felkavarja a
tudattalan mélyzónáit
A Végítélet
húszas tarot-princípiumában. Ez a beavatási grádus óriási
pszichomágikus önanalízist jelent. A neofita itt néven szólítja,



megköti, azután feloldja minden névtelenül lappangó emócióját és
emlékét. A huszonegyedik kártya:
A Világ,
a külső világ káprázatainak utolsó, provokáló kísértése. Az
emberben lévő salak és arany választóvize. Itt dől el, megszületett-e
a szellemben a „megkülönböztetés jógájának” el nem hitethető
kristálymértéke, a négy kabbalista erény, amely a magasabb
Valóságot végleg elválasztja a valótlanságtól.
A huszonkettes kártya:
A Bolond,
a huszonkét tarot-princípium legrejtélyesebb figurája. Ott áll a
számsor elején és végén; a létbe lépés és a létből való kilépés
küszöbén. A Bolondnak nincs száma: ő a zéró. A megnyilvánult idea
mágikus opusa előtt az ő tapasztalaton innen fellángoló, gáttalan
vágyakozása determinálja a Mágus felemelt varázspálcáját. És a
huszonegy szerep habitusának levetése után ő távozik a Bolond
utolsó jelmezében a halálvilág misztériumszínpadáról. Mert
egyedül a Bolond az, aki szabad. A dolgok kezdetén nem köti
félelem, mert nincs a veszélyről tapasztalata. A dolgok végén nem
köti félelem, mert már minden tapasztalat a birtokába került. Testét
szakadékba veti, odaadja a mulandóságnak, mert tudja, hogy
szelleme az anyag pusztulásából örök dimenziókba lép át. A
misztériumzáró Bolond figurája Tao képviselője a tarot
pszichomágikus beavatási operációjában.



Inkarnáció-karakterológia
A pozitúrák filozófiájának kifejtésénél érintenünk kell egy kevesek
által tudatosított kórpozitúra-sorozatot, amely a fizikai szemnek
hiába mutatja torz ábráit, az nem érti e tragikus jelbeszédet.
A testi fogyatkozások, elfajulások szimbológiájára gondolunk.
Ezek minden esetben – amikor nyomoréknak születik valaki, vagy
olyan hajlamot hordoz fizikumában, amelynek terhelése egy
bizonyos életkor krízisében kirobban – karmikus inkarnációs
csődpozitúrák. Súlyos visszaélések, egyensúlytalanságok sűrű
lerakódásai a jellemben, amelyek köré úgy épül fel a fizikai
szervezet anyagborítása, ahogy a cseppkőbarlang óriás alakzatai
valamely apró tárgy magja köré rétegeződnek.
Ha valaki életsorozatokon át képtelen egy beteges, ártalmas
tendencia burjánzásától megszabadulni, sőt, annak eluralkodása
következtében veszedelmes kihágásokat követ el saját szellemi
fejlődése és a kozmikus morál ellen, karmája „megjelöli”. Tüzes
bélyeget süt szégyene helyére. Úgy, ahogy a régebbi korok tolvaját a
könyörtelen törvény kézfeje levágására, az árulót nyelve kitépésére,
a kémkedőt szeme kiszúrására ítélte. Ezek a csonkítások olyan
priuszt jelentettek a világ szemében, amelyet nem lehetett eltitkolni.
A primitív emberi törvények a láthatatlan karmatörvény
anyagprizmán különféle színekre bomló vetületei, ahogy az
imádkozó sáska szerelmi gyilkossága az Unió Misztika alacsony
ingerré torzult árnyéka. Ez a sötét sziluett azonban eredetében
fénylő, magasrendű igazság.
A karma bélyege a nyomorék emberen sohasem kegyetlen



büntetés vagy értelmetlen csonkítás, hanem terápia. Az egyedüli
gyógymód, amely karakterét megszabadítja egy negatív tulajdonság
pusztító burjánzásától. Valamely méreg akkor válik halálossá a
szervezetben, ha nem lehet kimosni belőle, és felszívódik. Egy
lappangó fertőzés mindig gyilkos fellobbanás veszélyét rejti, míg
provokáló injekciókkal rá nem kényszerítjük, hogy jelt adjon
magáról. A szervezetben képződő gennygócok a legkülönfélébb
kórfolyamatok titkos okozói, amíg az antibiotikumok hatására ki
nem dobódnak a bőr felületére, ahol kitisztulhatnak.
A testi torzulások ilyen felszínen kinyíló, fájdalmak katarzisán át
tisztuló, erkölcsi fekélyek. Az elfajulás gátjai, a megaláztatásai és
szenvedései által invokált megpróbáltatások a láthatatlan
jellemméreg keserű ellenmérge akkor is, ha a kára jelképes
értelemben átmeneti lázrohamot, gyulladást vagy egyéb heveny
tüneteket provokál a jellemben.
Az inkarnáció-karakterológia a torzulás helyéből és természetéből
következtet vissza a nyomorékságot kiváltó okra. Segítségül hívja
ehhez az ember agyába épített „mentális kondenzátort”, amely a
kristályosított tendenciákat újra képekké alakítja át.
Ez a transzcendentális képesség minden hiteles karakterológia
alapja. Ez teszi lehetővé a mágikus azonosulást a vizsgálat
tárgyával. Az intuitív önazonosítás dimenziókapcsolatot hoz létre
azzal az időtájponttal, ahol a sziderikus-morális baleset végbement,
s az individuumot megnyomorította. Egy-egy effajta sérülés olyan
óriási traumát okoz, hogy sokkjának rezgései egy új inkarnáció
pszichikai rendszerébe és idegpályáira is áthullámzanak.
Névtelen félelemérzetek, taszító indulatvillámok, zárkózott
merevség, beszédhibák, gondolat-dadogás, kényszergesztusok jelzik
a sérülés sötét emlékfoltját a tudattalanban, ha e területre rávetül a
karakterológus figyelő intuíciójának röntgensugara.



A számtalan példa közül felsorolunk néhányat az inkarnáció
karakterológia jelképolvasó módszerének megvilágítására. A
tizenkét állatövi típus és bizonyos elfajulások szoros összefüggését
is érintenünk kell, mivel azok a negatív csillagpozitúrák sajátos
irányvonalaiból alakulnak ki.
A különféle gyermekkori fülbántalmak, a korai nagyothallás
leginkább föld jelűeknél fordulnak elő; az öregkorban kialakuló
süketség viszont a Bak jelnél a leggyakoribb. Ez nem jelenti azt,
hogy például a Bika vagy a Kos nem válhat nagyothallóvá idősebb
korára begubózott makacssága kivetüléseképpen. Mert a külső
hangokra, sürgetésekre bezáruló fül csak másodlagos jelensége a
változások és az alkalmazkodás ellen tiltakozó, benső merevségnek.
A csonttorzulások, törések többféle jelhez kapcsolódnak; jellegük
azonban mindig pregnánsan kifejezi a csillagképben rejlő negatív
tendenciákat. Törések, ficamok például legtöbbször a Mars két
házához, a Koshoz és a Skorpióhoz kapcsolódnak az e jelekben ható
harcos agresszió analógiájaképpen.
A csontok bizonyos elváltozásai a föld jelekben, a Szűzben és a
Bakban is előfordulnak. A sajátosan egyensúlytalanságot tükröző
lábrövidülés, csípőrendellenesség, amely furcsa, ide-oda billegő,
mérlegszerű mozgást okoz, sokszor terheli a Mérleg-szülötteket,
akiknek benső labilitása, a hangulatélet zsarnokságának alávetett
pszichéje így kényszerül a közép egyensúlyának megteremtésére.
Csípőficamok, amelyek a Jupiter házaiban, a Nyilasban és a
Halakban jelennek meg, egészen más természetűek. Itt a rossz,
anyagias súlypont terebélyes, kényelmes lerakódásai alól rántja ki a
talajt, hogy az egyensúlyát vesztett, fájdalmasan elnehezedett
Jupiter-szülöttet egy másfajta, kevésbé beteges alap kialakítására
késztesse.
A Bak merevsége, gőgös elzárkózása még más szélsőségeket is



kivetít szervezetébe. Meszes hátgerinc, nyakmerevedés, ízületi
lerakódások zárják olyan gyötrelmes testhelyzetekbe, amelyek a
mélyükön rejtőző, negatív jellemcsíra eltúlzott paródiáját jelentik. S
a szenvedőnek, akire így ráfagyott saját rögeszméje
kényszerzubbonya, minden oka megvan rá, hogy fogságából
megfeszített erővel igyekezzék kiszabadulni.
Ne felejtkezzünk meg itt a mágia egyik kulcstételéről, amelyre
már hivatkoztunk előző fejtegetéseinkben: „Minden erőnek
szüksége van saját ellentétére, hogy rátámaszkodva kifejthesse
lényegét.”
Gyakran látható nyomorékok között a mélyen előrehajló,
hajbókoló, úgynevezett „udvaroncjárás”, amely minden lépésnél
csaknem a földig előrezökken. A kötés ennél is a zárlatos
hátgerincben van; a beteg nem tud kiegyenesedni. Baknál,
Mérlegnél, sőt az egykor gerinctelenül szolgai, diplomata-politikus
Ikrek-szülöttnél is előfordul.
A púpból a mentális kondenzátor mindig a „hát mögé tolt”,
névtelen karmaterhek, kozmikus morál elleni súlyos kihágások
képszövevényét fejti ki. A lélek, testéhez nőve, magával hurcolja
„zsákját”, amelybe szörnyű titkait, néha kéjgyilkosság áldozatát
rejtette. Mivel tettével nem mer szembenézni, az mögötte jár
elűzhetetlenül, egészen addig, amíg meg nem vívja harcát vele:
szemtől szemben. A mellén és hátán púpot cipelő ember az
adósságot újabb adóssággal egyenlíteni akaró pozitúraképlet. Ez az
igyekezet azonban sohasem teremt egészséges egyensúlyt, inkább
fokozza a csődöt.
Ismeretes a púpos férfiak szuggesztív ereje, nagy agykapacitása,
fokozott nemi potenciája, amely gyakran szinte a szatiriázissal
határos. Ez a mágikus erő nemegyszer a legragyogóbb nőket is
lenyűgözi, féltékeny, kiszolgáltatott rabszolgává teszi. A púpos nők



viszont sokszor kritikátlanul, hiún exhibicionisták, nagy
hódításokkal dicsekednek. Ritkán fordul elő, hogy magányos
sétájukon ne „üldözné” őket valami csinos, magas férfi szerelmi
tolakodásával. Képzelődésük mellett azonban előfordul, hogy
viharos, romantikus szenvedélyeket élnek át, sőt többször férjhez is
mennek. A lényükben működő mágikus vákuum megidézi a ferde
hajlamú, gyenge partnert.
Az erőszakos tettek, szexuálmágikus önérvényesítés
következményeként kristallizálódott púp általában a Kos-jel
mélypontja, de a Bak is áthurcolja néha új inkarnációjába testébe
építve, ha a testi erejével való visszaélések és tekintélyagressziók
következményei más terápiát nem tesznek lehetővé. Mert a
nyomorékság gyógyító csődje mindig a teljes szubjektivitás
zárlatából nő ki. Abból az állapotból, amelybe már az objektív vízió
szellemi fénye nem hatolhat be, hogy absztrakt elixírjével hangolja
át a pusztító kórpozitúrát.
A Bak ilyenfajta nyomoréksága azonban nem annyira extrém; a
hangsúly inkább az „eltörpülésen”, a jelentéktelen, sokszor
kegyetlen gúnyolódást kiváltó, külső alkaton van. Ebben az apró,
torz, gyönge testben azonban egy keserű titán sínylődik. Az
ilyenfajta gátoltság mindig tehetetlen dührohamokkal jár, amelyek
néha akár gyilkosságig vagy öngyilkosságig is fajulhatnak.
Az „egymásban megtámaszkodó ellentétek” mágikus törvénye az
abnormálisan nagytestű, hús-, háj- vagy izomkolosszusokban is
megmutatkozik, akiknek pszichikai erőtlensége, érzelmes
érzékenysége és sebzett önérzete túlzott anyagbarikádok mögé rejti
elégtelenségét.
Az olyan elfajulások, amelyeket nem születéskor hozott magával,
hanem később szerzett be valaki: csonkulások, amputációk,
torzulások; bizonyos veszélyes tendenciák ellen figyelmeztető,



tilalmi gátak. Ezek jelbeszéde szerint értékelendő, hogy milyen
természetű a csonkítás, és melyik testrészen jelenik meg.
A született nyomorékságot egy életen belül ritkán lehet
gyógyítani. Az operációk sorsszerűen esetleg enyhíthetik a
bántalmakat, de csak nagyon ritka esetben szüntethetik meg. A
pszichomágikus kezelés azonban eltűntetheti az elfajulás pszichikai
testben élő matricáját és a fizikai test „cseppkőképződményének”
mentális magját. Ennek eredménye a következő testépítés
egészséges formájában mutatkozik meg teljes sikerrel; lelki
pozitúraváltoztatása azonban a nyomorék ember gondolkodásának,
egész lelki világának és jellemének átalakulásában már jelen
inkarnációjában is érezteti kibékítő, pozitív hatását.
A példák felsorolását a végtelenségig folytathatnánk a szem-, a
tüdő- és az anyagcsere-bántalmaktól kezdve a született mirigy- és
sejtépítkezés-zavarokig, ezek kulcsát azonban az érdeklődő
kibányászhatja az előző fejezetek pozitúrakulcsaiból. A módszer
gyakorlati alkalmazásának megtalálása nélkül ugyanis senki sem
juthat hiteles pszichogramokhoz, mert minden egyes eset
individuális tanulmányozást igényel, és megfejtéséhez csak az
egyéni intuíció juthat el.



Hermetikus pozitúramágia
Ahogy a jógagyakorlat a fizikai test, lélek és szellem erői, működése
fölötti irányítás hatalmát adja vissza az embernek nagy
koncentrációt, kitartást igénylő testhelyzeteivel, úgy a hermetikus
tanításnak is megvannak a hagyományos testtartásai, amelyek
ősidők óta a láthatatlan hatóerők hídját jelentik a látható világ
jelenségeihez.
Ezen a dimenzióhídon át érkeztek a leszűkült emberi tudatba a
kinyilatkoztatások; a pánintellektus minden életre érvényes víziói,
próféciái, törvényei. Ez a forrása valamennyi zseniális
gondolatvillanásnak, amely rátalál egymástól távol működő,
egymáson áthatoló dinamizmusok összefüggő értelmére. A
történelem előtti, mágikus kultúrák rituáléi, kultusza éppúgy a
mentális képzelet transzdimenzionális kisugárzásában gyökerezik,
mint az antik csillagtudomány kibontakozása vagy a hieroglifák
háromértelmű világnyelvének megszületése.
A modern tudomány mechanikus segédeszközökkel dolgozó,
lombik fölé hajló vagy a csillagközi tér távlataiba figyelő
kontemplációja ugyanannak az igazságidéző, misztikus révületnek
a többdimenziós változata, amely egykor a delphoi jósda
sziklarepedéseinek gőzeibe burkolózva tompította le a tudat
„nappali fényét”, hogy sziderikus látószervével megpillanthassa a
sors csillagírását az éjszakai égbolton.
Elmúlt századok „templomalvásáról”, „koporsófekvés-pozitúrájá”
ról sok történelmi híradás szól, a mai ember azonban ezeket
túlhaladott, értelmetlen fejlődési fázisnak tekinti, amely bizarr



érdekességén túl a „felvilágosodott intellektusnak” nem adhat
gyakorlati értéket. Ami persze érthető, de sajnálatosan elszegényítő
tévedés.
Egy több ezer éves gyémántbánya drágakövei nem válnak
értéktelenebbé a mai gyémántleleteknél csak azért, mert az
utóbbiakat később hozták felszínre. A gyémánt mindig gyémánt
marad, ha a természeti törvények folyamatai drágakővé érlelték a
föld mélyében.
Egy alapvető különbség valóban mutatkozik az egykori, látnoki
misztikus magatartás és a mai, mágikusan tudatosító pozitúrák
között. Ezt a különbséget a változó korszakideál és korszakritmus
okozza. Az őskori, antik és középkori ember transzba esett, mély
„templomalvásba” merült, ha ki akart lépni testének zárlatából, és
múltba, jövőbe, csillagokba kívánt emelkedni sziderikus
érzékszervei segítségével. Az utópisztikus ember, a Homo
transdimensionalis ébersége megnövekszik, tudata kitágul
ugyanerre a célra való törekvésében.
Az elmúlt korszak törvénye a misztikus elmerülés; a modern eóné
a polidimenzionális vízió mágikus intenzitása. A köríven megtett
fordulatnak azonban ez csak iránykülönbségét jelenti a mélységből
a magasság felé. A két tendencia a zeniten összezárul; egyetlen
teljes kört alkot.
Az ember a szellem minden tapasztalatának végösszege. Képzelete
örök formákkal méri fel önmagát. A számok, feljegyzések újra és
újra elveszítik értelmüket racionális agya előtt, de intuíciója az
Akasa örök emlékezettárából megint előhívja azokat az
eseményeket, amelyek a lét bármelyik színpadán valaha
lejátszódtak. E történet szerepeit és jelmezeit mind ő viselte
valamikor, s tartalmukat belülről élte át. Ennek az idézésnek a
módja változik az időben, célja azonban ugyanaz marad. Az ember



agyában, az emberiség emlékezetében, a szellem élménytárában,
legendákban és mesékben mindenütt e cél színes jelzései
integetnek, amelyek – mint az erdő fáira rajzolt festékcsíkok a
turistát – az egyedül járható irány felé terelik a keresőt.
A dimenziótudat ezt az irányt követi. Az ősi kultúrák beavatottjai
templomi bárkán, mély kontemplációba merülve utaztak az időben.
Mert ez volt az a pozitúra, amellyel a múltat és a jövőt jelenné
tudták tenni. A Napbárka e kozmikus álomutasai birtokában voltak
a „lélek térhajójának”, s tudták, hogy a változó térrel az
időszisztéma is megváltozik. A Napbárka időben való vándorlásai
általános tradícióként éltek akkor a köztudatban.
A beavatott intellektus elgondoló ereje az igazi dimenziógép,
amely előtt az idő és a tér körbefutó realitássá változik. Amerre
„Hórusz szeme” fordul, ott a közvetlen holnap, egy egész évezred
vagy sok millió év borul fénybe előtte. „A víziók kicsinyített képek
formájában villannak fel; csak az univerzum időtájának megfelelő
pontján pergő történéseket kell közel vonzania magához.”
A jövő topográfiája az atlantiszi tudomány legtitkosabb öröksége.
Eszerint „az idő és tér körszeleteinek csillagrealitás szerinti kapcso
lási pontjai azok, amelyek megérintése életre kelti a jövő
térhullámait.” (W. Charon)
Az atlantiszi praxis lehetővé tette az ősök szakrális tanainak
elemeibe való betekintést, amelynek segítségével a neofita a
térszalag Akasa-kontaktusának közelébe juthatott.
Ami azonban múlt volt egyszer, az újra jövővé válik, éppúgy,
ahogy nincs olyan elgondolás, amely ne volna igaz valahol. Egy idea
csak azért ölthet képzelettestet, mert formulája benne rejlik az
univerzumban.
Amit az ember fejlődésnek gondol, nem egyéb, mint feledésbe
merült és újra visszatérő szellemi energiák hullámzása.



A modern ember emlékezete előtt a földnek már voltak pionírjai,
akik megjárták a kozmoszt, ortopéd szárny nélkül repültek,
nehézkes technikai szerkezetek kikapcsolásával közelítették meg
kontaktusaikat, és olyan mágikus kulcsok birtokában voltak,
amelyeknek létét a mai emberiség éppen csak sejteni kezdi.
A hermetikus pozitúramágia ehhez az alapálláshoz kanyarodik
vissza. Módszereiben azt a fonalat követi, amely nem szilárd
tényeket akar elvont magasságokba felcipelni, hanem a sűrűt
oldani, azután desztillálni kezdi, hogy az megváltozott benső
törvényei alapján jusson el felsőbb dimenziókba.
A hermetikus felismerés szerint az ember anyagi teste
meghatározott időre beállított homokóra. Életereje perceinek hulló
homokszemein át fel nem tarthatóan elfogy. Csillagokba vágyó
szellemének ezért nem anyagból készült térhajót kell szolgálatába
állítani, hanem saját csillagtestét, amely végtelen tágasságú
időkiterjedések között mozog, s más dimenziótörvények érvényesek
rá.
A hermetikus pozitúramágia ezeket a magasabb
dimenziótörvényeket aktivizálja saját lényének abban a részében,
amely nincs a mulandóság cövekjéhez kötözve.



Akasa-pozitúrák
Az Akasa-praxisban, a jógapozitúrákkal analóg módon,
behangolhatok bizonyos korszakok. Mégpedig az előrehajló,
összehúzó tendencia mélységi foka szerint a múltba, a
kiegyenesedő, hátrahajló, felnyújtózó tendencia a jövőbe, illetve a
kozmikus jelenbe vezet.
A pozitúrák ülve a fizikai-éterikus régiókba juttatnak. Fekve az
asztrálsíkkal teremtenek összeköttetést; mégpedig bal oldalra
fordulva a múltba, jobbra fordulva a jövőbe, hanyatt fekve,
kiegyenesedve személyes mentális zónákba, arcra fordulva
(arcfekvésben) az asztrális mélytudatba vezetnek.
Az egyiptomi beavatások merevítetten feltámasztott, már említett
„koporsófekvése” a személyfeletti, mentális régiókba, az egregórák,
risik tudatába kapcsolta a megfelelően előkészült neofitát. A
templomalvásnak e meredek szögénél fontos, hogy a testen
semmiféle törés ne támadjon, mert az rögtön személyessé szűkíti az
élményt. Ilyen törés a nyak, a derék vagy a térd meghajlítása.
E pozitúrák benső tartalommal való feltöltése, a tudattágításhoz
szükséges intenzitás, az akarat, az érzésenergiák és a képzelet
mágikus hevítése megelőző tréning kérdése. E gyakorlás alatt a
neofitának ellenőrizhető módon szuggesztív képzelettornát kell
végeznie ötféle sikeres koncentrációs gyakorlat után.
Az irányított meditáció és kontempláció praxisában éppoly
otthonossá kell válnia, mint az asztrális torna és mágikus
szimbólumalgebra manővereiben. Ennek nélkülözhetetlen
alkotóeleme a tökéletes szimbólumolvasás és analógiaérzék.



Mindezek vonatkoznak a csillagjóga praxisára is, amelynek külön
tankönyve fölöslegessé teszi, hogy ezen a helyen részletesen
foglalkozzunk vele.
A mágikus analógiatan záróakkordjaként egy modern hermetikus
látomás kivonatát csatoljuk ide a hermetikus pozitúramágia
praxisának legsikerültebb eredményeként.
Ez a hatalmas vízió is a magasabb tudat és mágikussá hevített
képzelet dimenzióhídján át ömlött be a fizikai síkra.
Koncepciójának „ősi újszerűsége” és hitelessége egy olyan valóság
élményét árasztja, amelynek léte az emberiség jövőjében éppoly
bizonyosság, mint mai életünk mindennapi eseményei. Olyan
„útleírás” következik tehát, amely az idő dimenziójában megtett
utazás hű beszámolója.



A dimenziókorszak tudománya
Kivonat W. Charon Csillagászati filozófia című művéből:
A jövendő csillagtudománya magában foglalja a filozófiát és a
fizikát is. Ez az új eónban színre lépő Dimenzióember mentális
alkatából következik, amely a dolgokat nem a racionális szemlélet
analízise segítségével, hanem szintézist átfogó, okkult érzékeléssel
fogja fel.
A Dimenzióember tudatába, az elavult problémacsoportok
helyébe a hatalmas méretekben kitáguló, mélységi szintekre
tagozódó Univerzum jelenségei lépnek.
A térszámítás integrációjának harmadik évezredében következik
be az emberi együttélésnek az a fázisa, amely az élet kibontakozása
során más változatokban már több ízben megtörtént. A fejlődési
körök a hasonló tendenciák pontján összeérnek.
Kialakul az egykori coelestiális intelligencia prototípusa a
kozmikus térségek megismerésének optimális lehetőségével. Ez
annyit jelent, hogy a jövendő kultúrlénye akarata és tudata
beállításával képessé válik létérzékelése színterét változtatni
azáltal, hogy agymezőit szűkíti vagy tágítja.
Azokat az érzékeléseket ugyanis, amelyeket a mai ember
okkultnak nevez, ebben az életformában az iskolai tanulmányok
már egészen korai stádiumban kifejlesztik. Magasabb pszichikuma
alternatív kapacitásának birtokában mentális teste idegen
galaktikák életkörébe léphet be, planéták felszínén tehet látogatást,
távolba hathat azzal a realitással, amellyel egykor fizikai teste
áthelyezése járt.



Ez a képesség a Dimenzióember általános tulajdonságává lesz
azután, hogy végképp felismeri: a Terra nehéz állagából szőtt
matériával lehetetlen eljutni távoli égitestekre.
A kozmoszban való utazást tehát a jövendő asztronautája
mentális kvalitásai fokozásával végzi. Ilyen módon a sok száz
parsecund távolságban lévő rendszereket is a gondolat sebességével
éri el.
Ebben a fejlődési stádiumban az iskolák már minden elavult
tantárgyat kiküszöbölnek. Helyettük a secunder, tertier
érzékszervek képzését veszik fel fakultásaik közé. Ezek fejlesztése
hasznosabbnak bizonyul, mint az egykori matematika és algebra. E
két tudományág helyébe a Biomátia lép.
A tornát a térgimnasztika váltja fel.
Tudatossá lesz a pszichikai televizor, elektrotenzor és
hidrogenaudior gyakorlati alkalmazása. Ezek a távolbalátás, -érzés
és -hatás pszichikai eszközeivé finomulnak.
A Neutronómia, amely az alacsonyabb csillagászatot elkülöníti a
mentális képességek nagyszerű épületétől, e korszakban is csak
kivételes képességű beavatottak részére válik hozzáférhetővé, s
mint Kitűnőek Akadémiája saját egyetemet kap.
A Neutronómia fölöslegessé teszi a testek áthelyezését idegen
planétákra vagy diffúz koordinátákra. Neutronómiai végzettség
után a távoli világszigetek és idegen dimenziók tapasztalásai
semmiben sem különböznek a helyi életterek megfigyelésétől.
Amiben az eljövendő új eón gondolkodása és tudománya
leginkább különbözik a mai ember szellemi alkatától, az a
Dimenzióember értelmi alapjának sokrétegűsége.
Meg kell említenünk azonban, hogy a jövendőnek ez a magas
fejlettségű dimenziólénye sem éri el rögtön képességének non plus
ultráját. Átmenetileg a technika reformjának ismételt változásait



használja fel. Technikai ideálja kiküszöbölését az teszi
elkerülhetetlenné később, hogy rájön, a legprecízebb gép sem
vetélkedhet biotechnikai szerkezetekkel.
A mai életrendszerben, ha változást kívánunk előidézni, a
szervezetet áthelyezzük a lokális tér egy más pontjára. Az
utópisztikus technika úgy létesít változást, hogy eltolja magát a teret,
vagy módosítja az idősávot.
Ami a jövendő ember világképét szinte titáni mértékben átalakítja
majd, az a térmotor felfedezése az energiák generálódásának
egyetemes axiómája alapján, amely szerint minden állag
összeköttetése energiák forrása.
Az a felismerés, hogy a világéter nem más, mint szektorokra
tagolt elektromágneses mezők rendszere, a fáradozásokat arra a
törekvésre koncentrálja, hogy a világéter erőrácsozatát különféle
fokozatokban bekapcsolják az ipar és tudomány gépezetébe.
Hozzálátnak, hogy a Föld forgásának turbóelektromos energiáját
hasznosítsák. Mert a Föld és valamennyi planéta egyúttal
turbógenerátor is.
Az interplanetáris erőátvitel és távolba hatás munkájához
azonban a Föld dinamóenergiája nem bizonyul elegendőnek. Ekkor
a Föld húzóerejét, vonzerejét bizonyos irányban meghosszabbítják.
Így lehetségessé válik az idegen planéták gravitációs terében
keringő mellékbolygók irányított eltérítése és közelhozása
elektromos áramok segítségével.
Ebben a stádiumban a térpotenciák tudománya lassanként
fölöslegessé teszi az elektrotechnikát. A dimenzió-elektromosság
keletkezésének megismerése az egész földön véget vet az
üzemanyaggal táplált motorok építésének.
A gyorsasági rekordok ilyenformán gyakorlatilag megszűnnek,
mivel a fejlődés gyökeresen más irányt vesz. A dimenziókorszak



tudománya a mai mértékkel elképesztő tökéletességű technológia
birtokában nem képes más módon haladni, mint a fizikai bázis
leegyszerűsítése útján. Megteremti tehát a passzív motorizálás
funkciológiáját.
A dietetika és az életmód megváltoztatásával az ember más
planétakohézió csoportjába kerül, mint mai kori elődje. Testsúlya
egy biológiai felfedezés következtében tetszés szerint
szabályozhatóvá lesz, s ez csodák rangjával határos, szomatikus
teljesítményekre teszi alkalmassá. Ezzel a planéták közötti
közlekedés utolsó, fizikai akadályai is megszűnnek. A valóság súlyos
dimenziója absztrahálódik. A Homo heteropolaris negyvenkilós
átlagsúlya, akarata bekapcsolásával és egy idegközpont internális
megfeszítése után négy grammra csökken. Ilyen súlyviszonyok
mellett az izomzat lökőereje ötszáz méteres szökkenéseket tesz
lehetővé a levegőben, s az ember ezerméteres magasságból is
leugorhat az összezúzódás veszélye nélkül.
Ez a fantasztikus fejlődés a Dimenzióembert egy olyan stádiumba
emeli, amikor lénye fizikai részével a légköri áramlatok erejénél
fogva lebegő vitorlázást végezhet, pusztán izomrándulásokkal
kormányozva az irányok változásait.
Ezt az óriási evolúciós lendületet az indítja meg, hogy a
dimenzióintellektus csak úgy fogad el valamely technikai
konstrukciót, ha az valamilyen formában a Bioszt utánozza.
A passzív motorizálás funkciológiájának jelenségét a mi
korszakunk kutatói is megfigyelték már a sugárállatkák és
rotatoriák világában. A tengervíz közegeiben ugyanis annyira
csökken az élőlények súlya, hogy pusztán űrkamrák kifejlesztése és
nyílások feltárása vagy elzárása által képesek helyváltoztatásra.
Az emberi fejlődés kezdeti stádiumában a külvilág
megismerésének törekvése dominált. A Dimenzióember fázisában a



benső állapotok észlelése kerül előtérbe; az élet elvont térfajtákba
való kiterjedésének vizsgálata.
E polidimenzionális világ mozgó képeit nem vásznakra, hanem
agyhoz kapcsolt receptorokra vetítik. A többsíkú élménysorozatokat
ganglioncsatlakozású átrezgő kacsok juttatják a központi
idegrendszer felfogó lapjára.
A művészet és műélvezet kifejezési formája, módja is gyökeresen
megváltozik a magasabb dimenzióskálán. Teljesen új művészet
merül fel a festészet utódjaként. A Dimenzióember úgy szemléli
majd a tájak és jelenségek pszichikai vagy ideatartalmát, ahogy a
mai műértők nézik a tárlatok, múzeumok kiállításait.
A megvilágosodott Dimenzióember tudományos célja egyre inkább
a létbe törekvő formaképzés okainak kifürkészése. Mégis hosszú idő
telik el, amíg képzelete előtt felmerülnek a csillagrendszer
születésének valódi okai.
Az univerzumban uralkodó teremtési sürgetés elvét csak akkor
kezdi el helyesen értelmezni, mikor a theomágia mantrikus
grammatikája újra ismertté válik előtte. Akkor megvilágosodik
benne az életfolyamat teljes értelme.
Rájön, hogy az objektiváció folyamatát örökké tartó, kombinatív
dinamizmus uralja, amelynek nincs kezdete. A felhalmozódott
változási inger időnként akciómantrákban jut kifejezésre. A
mantrákat a világegyetem agydepói fogalmazzák meg, hogy az inger
levezetését kreatív tevékenységbe oldják.
Egy ilyen parancsszerű mantra: AMI MÉG NEM VOLT, ANNAK
LENNIE KELL!
A Dimenzióember végül a huszonnégy dimenziós Kozmosz
Gigász keletkezése okát is megtalálja az abszolút szabadság
kötetlenségeinek szektorában, amelynek ideavilága önmagában
véve nagyobb és rejtelmesebb az egész összefüggésekre épült



univerzumnál. Felismeri, hogy a csillagrendszereket ugyanaz az
Ideon Komplexor hozza létre, amely a Biosz organizmusait. S a
csillagrendszerek keletkezésének mélyebb oka megegyezik az élő
szervezetek születésének alapjával.
Ez az analógia újra létrehozza a Kreátor és a teremtett tárgy
közvetlen kapcsolatát.
A dimenzióember teremtő fantáziája, az atlanti mágia hermetikus
gépezetéhez hasonlóan, újra az élőlények biológiai energiáit
használja mágikus céljai megvalósítására. De kultúrája csak
hasonlóvá válik mágikus ősei világképéhez, többé már nem azonos
vele. Intelligenciája más természetű. Öregebbé, tapasztaltabbá lett.
Léte értelmét a mentális munkában ismeri fel, s ez elvonja
figyelmét, teremtő képzeletét a fizikai síkról.
A Dimenziókorszak embere már nem a fizikai világ polgára.
Organizmusa súlypontjával magasabb dimenziókban él, s csak
fizikai része szedi energiáit a föld Bioszából. Több életű egységgé
alakul át. Képessé válik arra, hogy érzékszervei útján egy időben
huszonnégy dimenzió életterével tartson fenn kontaktust. Központi
értelme pedig egy valóban interkozmikus agy közegébe sűríti a több
kiterjedésű benyomásokat.
A Homo transdimensionalis létének végső célja a szattvikus
bölcsesség elérése. Ezért – bármekkora volt is tökéletességének
terjedelme – egy utolsó, kozmikus változás után a dimenziókorszak
is elérkezik fizikai végéhez.
Az alsó koordinátákból felfejlődött entitások érintkezési pontja
születésük talajával egyre inkább elvékonyodik. A planétatestek
egyre kevesebb energiát szolgáltatnak szülötteik részére.
A kultúrák, amelyek kifejlesztését dimenziópionírok
ambicionálják, már egyáltalában nem fizikai jellegűek, s más
dimenziókban is keletkezhettek volna.



A gondolkodó lények lelki élete, intellektuális felépítése egészen
kerubivá tisztul. És egy titokzatos élettani operáció folytán, amelyet a
tér Szelleme sugall, a fizikai világot tartó pillérek egyszerre
összezsugorodnak.
A fizikai kozmosz elmerül az idősáv mélységében. A belőle kilépő
lények magasabb szinten ott folytatják életüket, ahol a múltba
süllyedő világ talaján kiépítették mentális miliőjüket.
A fizikai valóság eltűnik, mert többé nincs szükség rá. S a legsűrűbb
állományú bázis szerepét ettől kezdve a pszichikum veszi át.



Szepes Mária
TOVÁBBI KÖNYVEI



SZEPES MÁRIA
A VÖRÖS OROSZLÁN
AZ ÖRÖK ÉLET ITALA
420 oldal Keresd a weboldalunkon! www.edesviz.hu eKönyv formátumban is kapható!
Már a megjelenése idején is nagy vihart kavart: minden példányát
bezúzták, és negyven évig szerepelt a tiltott kötetek listáján.
Mindmáig a legnagyobb hatású Szepes Mária-regény, elborzaszt és
megihlet.
Az alkímia követői mi mindenre voltak képesek azért, hogy
megtalálják a folyékony aranyat, az örök élet italát?



A négy évszázadot átfogó, izgalmas történet beavatássá alakul át,
amely valójában az alkímia történetét és a keleti filozófia
legmélyebb kulcsait rejti.



SZEPES MÁRIA
RAGUEL HÉT TANÍTVÁNYA
HÉT ARCHETÍPUS, HÉT ÚT – A VÉGSŐ CÉLIG
692 oldal Keresd a weboldalunkon! www.edesviz.hu eKönyv formátumban is kapható!
Raguel, az időtlen, évszázadokon át újjászületett Mester magához
hívja tanítványait, a zodiákuskör hét bolygójának egy-egy
képviselőjét, amúgy közönséges földi halandókat, hogy együtt
vészeljék át a közelgő Világalkonyt, és megalapozzák a jövendő
emberiség létét. Minden szereplő életét nyomon követhetjük
születésétől fogva, s részesei lehetünk lelki-szellemi fejlődésüknek
egészen Mythenburg váráig s a végkifejletig.



„Ezt a regényt életem főművének és utolsó nagy opuszának tartom”
írta Szepes Mária.



SZEPES MÁRIA
VARÁZSTÜKÖR
NÉZZ A VARÁZSTÜKÖRBE, ÉS ISMERD MEG TITKAIT!
316 oldal Keresd a weboldalunkon! www.edesviz.hu eKönyv formátumban is kapható!
Kornét Gábor újságíró barbár idők tanúja. Berlinből tudósít, majd
kiutasítják Németországból. Hazatérve örököl egy nevezetes
varázstükröt, amely egykor egy középkori kabbalista, mágus és
alkimista tulajdonában volt. „Semmi el nem rejtőzhet előle, amit látni
akar... Mert mi maradhat titokban a Szellem előtt?” Gábor azonban
nem csupán látni akar, hanem jótékonyan beleavatkozni a zajló
eseményekbe.
Meditációs CD-melléklettel! Szepes Mária saját elmondásában:
Kirándulás az Élet Vizéhez c. meditáció.



SZEPES MÁRIA
MÁGIÁK KÖNYVE I–II.
12 MÁGIKUS KULCS EGY SZEBB ÉLETÉRT
752 oldal (a két kötet) Keresd a weboldalunkon! www.edesviz.hu eKönyv formátumban is kapható!
Szepes Mária emlékének tiszteletére összegyűjtve adjuk át a
kimeríthetetlen tudást rejtő sorozatot. Így válhat mindennapjaink
részévé a tizenkét mágikus kulcs, amelyek mindegyike abban segít,
hogy megoldhatatlannak látszó gondjainkra gyógyírt találjunk.
I. kötet: A mindennapi élet és a fény mágiája, Az öröm és a mítoszok
mágiája, Az áldozat mágiája, A szó mágiája
II. kötet: Az álom mágiája, A szerelem és a hűség mágiája, A sors és a
csoda mágiája, A nevek mágiája



SZEPES MÁRIA
DIMENZIÓTAROT
A SORSALAKÍTÁS MŰVÉSZETE
296 oldal, 22 lap Keresd a weboldalunkon! www.edesviz.hu
A tarot szimbólumrendszer, kulcs az emberi önismerethez, rejtett
bölcsességének hordozója, üzenet a távoli múltból. A 22 tarot
kártyát tartalmazó könyv a szerző korábbi könyvének, A tarot
bölcsességének felújított és kibővített változata.
Akit érdekel mindaz az ősi bölcsesség, távoli, rejtélyes üzenet,
amelyet a tarot szimbolikája hordoz, aki változtatni akar önmagán
és az életén, a Nagy Arkánum lépcsőfokain eljuthat a beavatáshoz.



SZEPES MÁRIA
FÜVESKÖNYV
GYÓGYÍTÓ GONDOLATOK, BÖLCSESSÉGEK, INTELMEK
280 oldal Keresd a weboldalunkon! www.edesviz.hu eKönyv formátumban is kapható!
Szepes Mária Füveskönyvében egyszerű, könnyen érthető
élethelyzetek, bölcsességek, látszatok mögé leső, gondolatébresztő
megállapítások és olyan közvetlen tanácsok sorjáznak, amelyeket
úgy érezhet magáénak mindenki, mintha csak neki szólna.
Ezen túl pedig kérdések, látszólagos ellentmondások,
továbbgondolásra, kiegészítésre, az olvasó élethelyzetéhez való
igazításra, azaz az agysejtek alapos megdolgoztatására szolgáló



felismerések ezek, amelyek képesek arra is, hogy felkeltsék a saját
lélekbe lemerülő őszinteséghez szükséges bátorságot és kitartást.



SZEPES MÁRIA
FELHŐSZOBRÁSZ (ARANYKOR)
FANTASZTIKUS NOVELLÁK
320 oldal Keresd a weboldalunkon! www.edesviz.hu eKönyv formátumban is kapható!
Szepes Mária magas művészi nívón, szépprózában megírt
fantasztikus novellái az irodalom időtlen csemegéinek számítanak.
A Felhőszobrász bizarr s a legkülönfélébb témák dimenzióiban
cserkésző, néha meghökkentő kirándulások gyűjteménye.
„Mindig is örök emberi értékek, hiteles, sodró erejű történések és
azok rejtélyes összefüggései izgattak. Remélem, e történetekben
olvasóim találnak néhány olyan gondolatot, amelyek fel nem tett



kérdéseikre jelentenek reményt keltő választ.”



SZEPES MÁRIA
LÁNGOLÓ IDŐFOLYÓ
LÉPJ BE AZ ÉRZÉKEKEN TÚLI VÍZIÓK VILÁGÁBA!
228 oldal Keresd a weboldalunkon! www.edesviz.hu eKönyv formátumban kapható!
A Lángoló időfolyó kék bolygónk életnemző, létfenntartó
érrendszere. E könyv azokkal a varázslatos időkategóriákkal
foglalkozik, amelyekben percnyi álmainkban évezredeket
tölthetünk el. Visszapergethetjük a múltat. Felkereshetjük ősi
kultúrák virágzó fényességét, beléphetünk belső kozmoszunkba,
előző életeink intenzív élményei közé. Szepes Mária közli e
visszahatoló meditáció módszertanát. Sikerrel próbálta ki önmagán,



mégsem ajánlja akárkinek.



SZEPES MÁRIA
A LÉLEK ANATÓMIÁJA
BETEGSÉGEK JELBESZÉDE * ÖRÖK SZÉRUMOK
164 oldal Keresd a weboldalunkon! www.edesviz.hu eKönyv formátumban kapható!
„Az ember felépítése nem végződik a fizikai testnél, fölötte magasabb
áramok működnek.”
Valamennyi betegség a lélekben gyökerezik. A tudattalan
mélyrétegeibe gyűrve névtelen sérülések gubbasztanak eltakart
arccal. A testben csak tünetekben mutatkoznak meg, sajátos gén- és
jellemalkat szerint, mindig egyedi módon. Szimbolikus jajdulások
ezek.



E könyv a lélek bonyolult betegséggócainak diagnózisait és e
kórokból kivont örök szérumait tartalmazza.



SZEPES MÁRIA
SZIBILLA
JEGYZETEK A SZERZŐ ÉLETÉHEZ
264 oldal Keresd a weboldalunkon! www.edesviz.hu eKönyv formátumban kapható!
A kötet Szepes Mária személyes naplója (1929–2004), ezért nagyon
intim hangvételű. Különleges ajándék, hogy bepillanthatunk abba a
szellemi folyamatba, amelyen keresztül az ezotéria nagyasszonya
azzá vált, akit mind ismerünk. Néha úgy érez, úgy viselkedik, mint
egy hétköznapi háziasszony, máskor pedig egy sokat tapasztalt,
mindentudó Mester.
„Mindenekfölött valami kollektív jóságot szeretnék megvalósítani



magamban. Minden élő felé egyformán áradó, végtelen gyöngédséget
és megbocsátást.”



SZEPES MÁRIA
A MENNYORSZÁG ÁLKULCSA
ISMERD MEG A BENNED SZUNNYADÓ HATALMAT!
200 oldal Keresd a weboldalunkon! www.edesviz.hu eKönyv formátumban kapható!
A mai rohanó világ veszélyei mellett szédítő távlatokat kínáló
kibontakozási lehetőségeink is felgyorsultak. Egyre több ismeret áll
rendelkezésünkre, amellyel megteremthetnénk új, élhető
világunkat. De vajon tudunk-e élni az elénk táruló lehetőségekkel?
E kérdéseket feszegeti Szepes Mária, s a mai kor emberének
időszerű problémáit érinti. Közös töprengésre hív bennünket.
Kérdez. Olykor provokál. Fel akarja rázni az embert kábult



tétlenségéből, hogy minden vészhelyzetből van kiút!



SZEPES MÁRIA ALAPÍTVÁNY
Célja az író teljes életművének gondozása, még kiadatlan írásainak
megjelentetése, szellemi értékeinek ébrentartása, módszertanának
átadása és az Egyetemes Megismerés sokszínű áramlatainak
támogatása.
Az Alapítvány vezérfonala:
Kutassuk együtt a feledés fátylait eloszlató öröklét üzeneteit.
www.szepesmariaalapitvany.hu



ÉDESVÍZ WEBÁRUHÁZ
AKCIÓK • INFORMÁCIÓK
csomagkuldo@edesviz.hu
00-36-1-320-3642
www.edesviz.hu



ÉDESVÍZ KÖZÖSSÉG
ÉRDEKESSÉGEK • KÖNYVRÉSZLETEK • JÁTÉKOK
A mindennapokra!
ÉDESVÍZ KIADÓ



ÉDESVÍZ MAGAZIN
EZOTÉRIA • SPIRITUALITÁS • ÉLETMÓD
Interjúk a szerzőkkel, érdekességek a könyvtémákról csak nálunk!
www.edesviz.hu