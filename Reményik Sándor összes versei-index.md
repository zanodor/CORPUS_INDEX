---
master_file: "[[@RemenyikSandorOsszes]]"
---
# Index for Reményik Sándor összes versei.pdf

REMÉNYIK SÁNDOR ÖSSZES VERSEI
TARTALOM
FAGYÖNGYÖK – 1918 15
FAGYÖNGYÖK 16
Fagyöngyök 16 Álom 16 Reinkarnáció 16 Záróra után 17 A gát 17 Tér és idő 17 Művészet 18 Azután... 18 Akarom 19 Magános öröm 19 Isten 20 Nincs enyhe szó... 20 Találkozás 21 Csomó 21 Forma 22 Porszem a Szaharából 23 Vajda János szelleméhez 23 A kézi tükör 24 Hópelyhek 24 Tanács 25 A hammelni patkányfogó 25 Virágcserép 26 Tavon 26 Búzaföldön 27 Csukott ajkak 27 Idővel 28 Redők egy arcon 28 Templomok 28 „Tündérfok” 29 Búvár 29 Imádság 30 A karám előtt 30 Ha számbavetted... 31 Ilyenkor... 32 Végrendelet 33 Pilatus 33



HOLT-TENGER FELÉ 35
Pompeji 35 Holt-tenger felé 35 Örök béke 35 A menekülő 36 Én most... 36 A katonák 37 Hogy is volt? 37 Glória 37 Egyszer talán majd mégis vége lesz 38 Katona-dal 38 Forradalom 39 Zászló a szélben 39 Nikolaj 39 Levél Romanov Miklós polgártárshoz Tobolszkba 40 Veronika kendője 41 A mi adventünk 42 Egy repkénylevélre 42
CSAK ÍGY... – 1920 43
Csak így... 44
CSAK ÍGY 45
Mikor ünnepet ül... 45 Száraz levél 46 Csipkerózsa 46 Csillag a víz alatt 47 Sóhajok hídja 47 Egy lélek állt... 47 Úgy fáj már minden... 48 Add a kezed... 49 Egy virág úszik... 50 Hogy örvénylik... 50
SZIKLÁK 52
Cyklops 52 Sziklák 52 Néha ingerkedik... 53 Elhagyott harangláb 53 Sas a magasban 54 Márványtömb 54 Tőlem... 55 Az eljövendőt várom... 55
MI MINDIG BÚCSUZUNK 57
A kagyló 57 Mi mindíg búcsuzunk 57 Vágy 58 Az utolsó barát 59



Föld 59 Itt most virágzanak... 60 Ave Halott! 60 Homokba írtam... 61
MIKOR A DELTA A FORRÁSRA GONDOL... 62
Mikor a delta a forrásra gondol... 62 Régi levelek olvasásakor 62 Válasz egy nagyon messziről jött levélre 63
VADVIZEK ZÚGÁSA – 1921 65
Bevezető ének 66 A kis templom a nagy dómban 66 Szentivánéj a havason 67 A holt fenyő 67 Havasi feszület 67 A fenyők álma 68 „Idill” a magasságban 68 Trofeum 69 Az én szobám 69 Ama keskeny út 70 Az Ünőkő 70 Vizek ha találkoznak 71 Folt, amely tisztít 71 Az utolsó ház 71 A szemérmes sziklák 72 Gyopár 73 Hangverseny 73 Izvor 74 „Ördögszoros” 74 Néha félek... 74 Telefonpózna 75 Dialóg 75 Hidak 76 Illés 76 Lovas favágó 77 Már járt... 77 „Dícsértessék...” 77 Vihar utáni gondolatok 78 A magány szobra 78 Karácsonykor 79
KARÁCSONYFAPIAC 79
A karácsonyfa megérkezik 79 A karácsonyfa panaszkodik 80 A karácsonyfa énekel 80
A MŰHELYBŐL – 1924 81



Vallomás és elöljáró beszéd 82 Az örömszerzés programmja 83 Beszélgetés Beethovennel 83 Archimedes 84 Lelkem kalit... 85 Szita 85 Csipkebokor 85 A dalaimat... 86 Némely modern psychológnak 86 Szappanbuborék 87 Hangszerek 87 Megalvad a kőre kiontott vér... 87 Pierrot - magának 88 Kötelesség 88 Elérhetetlen 89 Mindennapi kenyér 89 Egyensúly 90 Álomhalász 90 Különös 91 Egy hideg arc 91 A csillagok üzennek 91 Hieroglifek 92 Halott poéta 92 Kétféle fájdalom 93 Azt mondják... 93 Szomorúfűz 94 Legenda 94 Az árnyék-kapitány 95 Fák alatt, szélzúgásban 95 Egy versemhez 96 Fiaimhoz 97 Gát 98 Csendes fohász a múzsához 98 Igaz 99 Meteorkő 100 Csillagfény, csillag nélkül 100 Emberáldozat 101 Az a félelmetes másik 101 Mivé lesz?... 102 Kísérő levél borbereki verseimhez 103 Mi marad meg? 104 Lehajtott fővel 104 Az a mennyország, amely pokol 105 Irigység? 106 Malomkövek között 106 A boldog búzaszem 107 Pacsirta 107



Én eltűnök... 108 Erő 109 Írjad poéta 109 A szépség próbája 110
EGY ESZME INDUL – 1925 111
Téli rózsatő 112 Egy eszme indul... 112 Még élek... 113 Nyomdában 114 Pyrrhus 114 Cassandra 115 Vérfolt 116 Míg állt a vár... 117 Egyenlőség 117 Pro libertate 118 Helgoland 118 Az egyetlen tett 119 Jóakarat 120 Hiúság 120 Szkepszis 121 Spectrum 122 Fekete Pille 122 Sóvárgás bizonyosság után 123 Hivatás közben 123 Ha a halál is ilyen volna csak... 124 Aranyabroncs 125 Hóhullás 125 Végállomás 126 Egy rügy a naphoz 127 Versenyen kívül 127 Fecske a víz tükrén 128 Csendes csodák 129 Torony 129 Ötvösmunka 130 Cézártól - Lázárig 131 „Szálla alá poklokra” 131 Új poétáknak adott hatalom 132 Már nem fáj más... 132 Az eredet felé 133
PREDESZTINÁCIÓ 135
Predesztináció 135 Én a szívemet... 135 Lelkem király... 135 Őszi erdőn hamvadó parázs 136 Gyorsvonaton 136 Sinek, az utolsó kocsi ablakából nézve 137



Margaréta 138 Bimbóban maradt szerelmek 138 A kávéház poézise 138 Viadukt 139 Az óriás 140
NAGY FÉRFIAK - BÚS VÉGZETEK 142
Petőfihez 142 Az utolsó mondat problémája 143 Tatrangi Dávid apja 144 Elégia a humorhoz 145 A legrögösebb út 146 Tragédia 148 Köt a rög 149 „A fáradt vándor” 149
SZORDINÓVAL 150
A lelki szegénység dícsérete 150 Öreg ember az októberi napon 151 A rejtelmes virág 151 Tüzijáték 153 Augusztus, nyárutó 154 Szordinós dal a mi nagy bánatunkról 154 Dícsérő ének az új hóra 155 A Göncöl szekerén 156 Halottak napja 156 Testvérke 157 Őszi rózsa 159 Jégvirág 159 Lethe vizénél 160 Darvak 161 A tücsök birodalma 161 A haldokló tücsök 161 Az ige 162 Azok a kis létrák 162 Üzenet egy repatriáló vonat után 163 Sárika repatriál 164 Heten 164 Benéz a havas 165 Szenthegy 165 Amíg a nagy kúrián átmegyek 166 Vérszerződés 166 Excelsior! 167 Szoborleleplezés 168 Gellérthegy 168 Sápad az arany... 169 A lélek él 169 Torkolat 169



Tarolt mezőn bogáncsok 170 Orvos-szavak? 170 Testvériség 171 Omnia mea mecum porto 171 Mit akartok? 172 Borostyán 172 Közelebb hozzád... 173
A BEÉPÍTETT LÉLEK 174
A beépített lélek 174 Játék a határon 174 Nagy dolgok árnyékában 174 „Szilveszter-éjszaka” 175 Gondolatok az imádkozásról 177 Mindennapi rózsáinkat... 178 Bocsáss meg! 178 „Az ismeretlen Istennek” 178 Kölcsön 179 A teremtés hat napja előtt 180 Mégis csak jó... 180 Párviadal a Dachstein-nal 180 Jelek 181 Tükrök törvénye 181 Üstökösuszállyal 182 A kettős kert 182 Per az Akadémiával 183 Intérieur 184 „Martyr-levelek” 185
EMMAUS FELÉ 187
Emmaus felé 187 Húsvéti versek egy halott erdőről 187 Mezők virágai 189 Férfi-erdő 189 Az én kíséretem 190 A bujdosó hang 191 Báthori László barlangja előtt 192 A Mount Everest pártján 192 Lobogódísz 193 Barátkeselyű 193 A premontreiek platánja 194 Szivárvány 194 Hangok ereje 195 A félixfürdői tölgyek alatt 195 Éjjel a rendházban 196 Halotti beszéd a hulló leveleknek 196 Egy téli tölgylevélre 197 Egy perc 197



Kegyelem 198 Gyógyíts meg! 199 Az én békességem 199
ATLANTISZ HARANGOZ – 1925 201
Atlantisz harangoz 202 Rádió-oszlop a Házsongárd-tetőn 202 Nyomkereső 202 Juan Fernandez 203 Hét vezér 204 A holdbeli ember-arc 204 Ki beszél? 205 A nagyváradi püspök-kertben 205 Naplemente a rendházból 206 Napkelte a várad-velencei állomáson 206 Erdélyi magyar diák 206 Ha nem lesz többé iskolánk... 207 A kinyujtott és visszahúzott kéz 207 Hajnal a Majtényi síkon 208 Régi verseim nyomán 208 Az igazi 209 Hangolásféle 210 Hamu a kandallóban 210 Sehol sem 211 Emberek 212 Nymphea thermalis 212 A város messziről 213 Gyorsvonati mozdony 213 Emlékezés karácsonytalan advent idejére 214 Elakadt vonatok 215 Ne próbálj! 215 Istenarc 216 Égi változatok 216 Estére 217 Málló malomból 217 Nocturne 218 Lepke-halál 219 Tea-rózsa 220 Alpesi rózsa 220 Catalaunum 220 Háromnapos csodák 221 A sors-váró madár 221 Szünet 222 Solness 222 A postás 223 Csak halkan 224 A legizgatóbb film 224



A szent vegetáció 224 Hálaadás az írógépnek 225 SzP. 226 Az életfához kötve 226 A völgy felett 227 Három kommentár három festményhez 228 Valakit emlegetnek 228 Iker-fergeteg 229 A nagy piktor 229 Amíg egy falevél lehull 230 A tiszta művészet oltára előtt 231 Harag nélkül 231 Mindegy 232 Hogy jő az ihlet? 232 Jó éjszakát 233 Egy: a százezerhez 233 Egy vérből 233 Férfi sorsa 234 Ezt a sírfeliratot a kolozsvári temetőben olvastam. Négy sort pedig magam álmodtam hozzá 234 A testvér 234 A megfoghatatlan szól a poétához 235 Mögötte 237 Megváltó szavak 237 Érdemes? 238
KÉT FÉNY KÖZÖTT – 1927 239
A TENGER ÁLMAI 240
Két fény között 240 A parti sziklák 240 Karszt 240 Elsüllyedt költemény 241 A sirály születése 241 A tenger álmai 242 Holt lélek terhe 242 Lélekvesztő 243 A rögtön gyógyuló seb 243 Álom-hajó 243 Charon 243 A patak Ica-nál 244 Köszönöm mégis... 244 Szemrehányás a tengernek 245 Minden jól van 245 Madonna Del Mare 246 A lovranai kapitány 246
ÖZVEGY 247
Özvegy 247 Egy Hymen-hírre 247



AKÁC-SOR ŐSZ UTÓJÁN 249
Ma neked, holnap nekem 249 Napsugár pogány templomban 249 Minek annyi szántás? 250 Egy sír nem temető 250 Harangok találkozása 251 Két út 251 A belülvalók árnyéka 252 Megromlott hangszer 253 Szülőházam 253 Üzenet a Marsról 254 A lázadó Szamos 254 Elvégeztetett? 255 Egymás helyett 255 Zászlószentelés 256 Mohács után 257 A pécsi minaret 257 Toll és ecset 258 Szószéken 258 Az építész fia 259
SZEMBEN AZ ÖRÖKMÉCCSEL – 1932 261
Szemben az örökméccsel 262 A döntő pillanat 262 A sírtól a bölcsőig 263 „Istenem” 264 Szent János-szobor 265 „Patyi” 265 Ki tudja?... 265 Másodvirágzás 266 Ne szóljatok 267 Versek egy házikóról 267 Nincsen levél 269 Anonyma 270 Tükörkép 271 Télelő 271 Mi ez? 272 Avarban 272 Jön 273 Az örök liften 273 A gyermek 274 Non omnis moriar 276 Gondolok valakit 277 Már lassan... 278 Fekete gyémánt 278 Kedves kertész 278 A Bethesda partján 279



Láthatlan íjász 280 Rakéta-hajó 280 Ha majd... 281 A kereszt fogantatása 281 Régi csoportkép előtt 282 A szobor helyén 283 Hozsánna annak, aki visszajött... 283 A fordító 284 „Lélektől lélekig” 285 Elmégy 286 Nagypénteki szertartás 287 Kívülről 288 Valaki álmodott... 288 Másvilági vándor a kezemen 289 Az álorcás magyar 289 Kövek zsoltára 290 Csonkatornyok 292 Valaha voltam... 293
KENYÉR HELYETT – 1932 295
Kenyér helyett 296 Koldus tündérek 297 Lefelé menet 297 József, az ács, az Istennel beszél 298 Idegen vendég a kánai menyegzőn 299 New Yorki levéltöredék 300 Fáklya verem előtt 300 A lehetetlenség kapujában 301 És a szívem is elhagyott engem 302 Biblia óra 303 Az én lelkipásztorom 304 Árvíz 305 Utolsó munkás 306
ROMON VIRÁG – 1935 307
SZERENÁD ODA TÚLRA 308
Halk hang halottaimhoz 308 Szerenád oda túlra 308 Rosa Mystica 309 Ha én... 309 Három narancs 309 Napocska 311 Anyám testamentuma 312 Ének anyámról 312 Papírkatonák 314 Kimondhatatlan 314 Az orvos 315



Nagybátyám 316 Sorsunkra hagyva 317 Két mozdulat 317 Idézőjelek 318 Új Szt. János-kórház 319 Rózsadombi bolyongás 319 Piroska-fellegek 321 Hát jártam ott is... 321 Üres trónú Tündérország 322 Kerestük ketten a harmadikat 323 Festesz tovább 324 Terülj-asztalkám 324 Megjövendölt vég 325 Ágak hegyén arany megint 326 Addig nézegetted 326 Holdnak is rossz voltam 327 Letört 328 Viszontlátásra 328
ALCHIMIA 329
Alchimia 329 Jóvátétel nélkül? 330 Csalánköntös 330 Csigadomb 331 Pünkösdi szomorúság 333 Tükörterem 333 A hangulat 333 Vagy-vagy 334 Andrée naplója 334 „Elefántcsont-torony” 1931-ben 335 Egy serpenyő parázs 335 Hegedű sír 336 Pogány vers 337 A szőnyeg visszája 338 A láthatatlan lakoma 338 Többé sohasem 339 Család-fa 339 Hallgat 340 „Cherchez la femme” 341 „És elvérezni egy fonák igén...” 342 Nem urad és királyod 343 Kereszteletlenül 344 A rongy éneke a gránithoz 345 Meg van írva 345 Vissza 346 Őszi morfium 347 Világ világossága 347 Takarodó 348



Enyém 349
KÉT VERS KÜLÖN 350
Régi nóta 350 Elment megint 351
„KELJ FEL ÉS JÁRJ!” 353
Egyhangú dallam - s talán mégis új 353 A vakond napba néz 353 Te drága szín! 355 A feltámadt Lázár litániáiból 355 Zuhanók vigasztalása 358 Törött hajók 359 Hála 359 Kiadom a részed 360 Májusi biztatás 360 „Boldog vagyok” 361 Egy kicsi szó 362 Tiszaparti jelenet 363 Örök Tihany 364 Zöld csillagok 364 Boldog testvérünk 365 Így kellene 366 Papp Demeter kalauz 367 Diakonisszák 368 Láz 368 Oroszlánketrecben 369 Hőmérő 369 A legszebb szó 370 A keserű pohár 371 Hát ők? 372 Őszi csodák 373 Fekete vasárnap 374 Zsolozsmázik a kórházi szoba 375 Vízválasztó 375 Szemeimet a hegyekre emelem 376 Kelj fel és járj 382 A szíveteket köszönöm 382 Békesség Istentől 383
AHOGY LEHET... 384
Emlékezés a tihanyi mólóra 384 Egy „eltűnt” anyjának 384 Budaőrs, erdő, 1930 385 Az erdő állja 386 Új Corday Sarolta 387 Türelem 389 Aki fegyvert von... 389 Zavart hangok az ének mesteréhez 390



Bánk Bán utolsó monológja 392 Magyar prédikátor Szt. Gallenben 393 Szív 393 Magyar miniatűr 394 Erdélyi március 395 „Mért hallgatott el Végvári?” 395 Elpártolt liliomszál 396 Templom és iskola 397 Zászlótartó leányok 398 Ismét a Kapuban 399 Levél a györgyfalvi leánykonferenciáról 399 Ahogy lehet 400
ROMON VIRÁG 403
Romon virág 403 Katonaköpenyeg 404 Jofka 404 Turistavezető 405 Kicsi menyasszonyok 405 Találkozás 406 Fáklya-futás 407 Őrült telekre őrült tavaszok 407 Versek 408 Rádióba mondom 412
MAGAS FESZÜLTSÉG – 1940 413
Össze ne tévesszetek véle 414 Egeres körül 414 Nem születtem hódítónak 415 Érik 416 Taps 416 Mikor a villany elalszik 417 Így emlékszem 418 Mindenki megy... 419 Mindenki a magáét 420 Szeretnélek mellenragadni... 420 Történelem 422 Jaj, nagyot kértél... 422 Feketén bólogat 423 A szépség Egy-Isten nevében 424 Elődeim emberségéből 425 Tempósan 426 Másokat megszabadított... 427 Legyen még valami! 428 Visszanyert fény 429 Jólész 429 A betlehemes 430 Csak ítéletnapján 431



Az encián megkékül 431 Komppal 432 Szentképek 432 Hűtelenül 433 Álmodsz-e róla? 434 Én elengedtem... 436 Szeretném tudni 436 Nem sokat szeretett 437 Emberentúli kék 437 Csak egymáshoz 438 Maradj velem! 438 Három pad 439 A ti unokáitok 440 Ó, régi versek 442 Nagyasszonyunk 442 A fügefa 443 Mint ki önnön dicsőségébe tép 444 Hová?? 445 Méltatlanul 445 Vájd ki 447 Ezt akartam 448 Önmagamba falazva 448 Igaz beszéd hitem dolgában 449 Nem lesz kit ütnöd 450 Pecsételjetek le 450 Szeresd az Istent s tégy, amit akarsz 451 Én őszöm 452 Angelus 452 Nem kérdezem már 453 Háromság 454 János evangéliuma 455 Nem a teljes pohár 456 Ne ítélj 458
FAGYÖNGYÖK
1918
FAGYÖNGYÖK
Fagyöngyök
Ha könny a gyöngy:



A fagyöngyök az erdő könnyei, Parányi könnyek, mozdulatlanok, Fák sudarára fagyott sóhajok, Az erdő gyöngybefagyott bánata, Élősködők, mint minden bánat, Amely az élet üterére támad És lassan, észrevétlen Felszürcsöli vérét a büszke fáknak.
Álom
Álom, szelíd kis húga a Halálnak.
Tedd a szememre hűs gyerekkezed, De képet ne varázsolj elibém, Ne varázsolj se búst, se édeset, Szemem fényébe szórd a homokot, Szürke porát az öntudatlanságnak, Mély sülyesztőn vidd le a színeket, Aludjak, ó de álmokat ne lássak. Álom, szelíd kis húga a Halálnak, Mondd, hát az ébrenlét nem álmodás? Nekem van elég álmom éberen, Hajózzál, Álom, zsibbadt véremen, De utast ne vigy magaddal a hajón!
Reinkarnáció
Ha adsz nekem részt a feltámadásban Ó add Uram, támadjak fel virágban, Harangvirágban örvények felett, Himbálják viharok a kelyhemet, Vagy örökkévaló csend simogasson, Csengjek misére sziklatemplomokban, Bazalt-tornyokon hajnali misére, És ne kérdezzem: mért élek, mi végre, Hadd hervadjak egy kicsit boldogabban, Hadd lássam kissé szebbnek az eget, Figyeljek jobban mélységek szavára, A csengetyűmmel dícsérjem neved: Harang a harangozót, Istenem.
Záróra után
Az ívlámpák itt sorba kialusznak, Fogy a muzsika, halkul a beszéd, Az indóháznál egy-egy árva fény



Éjbemereszti reszkető szemét.
Reszket és vele rezzen tétován Lelkünk, hogy elhagynak ím, mind a fények, Égbefúrhatjuk érte bús szemünk S szegezhetjük a sötét messzeségnek.
Egy-két csillag, ha megmarad talán Lesüppedt sírok őrének felettünk, És messzi pályán tán egy árva láng: Amerre elment mind, akit szerettünk.
A gát
A messzi gátnál harsog a Szamos, Egy keskeny deszkapalló, csuszamos: Rajta siklik a víz monoton árja, Mindíg csak egy, csak egy dalt muzsikálva Hallik a gát.
Ó tűnt nyarak, ó boldog nyári esték, Gyermekszívek a halk mesét hogy lesték! És minden áldott este künn a gát Egy mesekíséretet muzsikált, Jó volt a gát.
Aztán a zongorához ült az Élet, Zengett a szív és a falak zenéltek, Fájdalmas nagy crescendók jöttek-szálltak, De sodrából ki nem hozták a gátat, Kísért a gát.
És lassan elszáll bánat, unalom, Elzúz minden szemet a szívmalom, Vér nem hajtja az üres malmokat, Egyedül zúg a csillagok alatt Tovább a gát.
Tér és idő
A Tér az ür, a roppant, ködös csarnok, A Tér a behavazott pusztaság, Rajta pár sötét nyom, fekete fák És körvonalak, végtelenbe veszve; A Tér a behavazott pusztaság És részei: egy talpalatnyi föld, Vagy fű, vagy kő, vagy víz, vagy levegő, Mit szennyez egy-egy percig ember-lábnyom, Vagy meg-megjelöl kereszttel egy álom



S az Idő behavazni újrakezd, Az Idő, ez az örök hóesés.
És hajnalra nincs se nyom, se kereszt.
Művészet
Ütött az élet? durva, póri hadnak Tűrted orcátlan, győztes röhejét? Én rád hajlok és megsimogatlak.
Az országúton rádfröccsent a sár? Le rólad égi lánggal égetem, Az én oltárom megtisztulva vár.
Emésztő láz kavarja, gyötri véred? Én minden vágyad dalba szűröm át És bizony mondom: megnyugtatlak téged.
A lehetetlent űzöd sebborítva? Jer, hadd a hajszát, süllyedj el belém, Itt minden üdvösséged meg van írva!
Akit legjobban szeretsz, elhagyott? Kifosztott, ájulásig gyönge vagy? Jer, támaszkodj rám, én erős vagyok!
Nevetsz, ha buborék vagyok csak, álom? Kövess és lássa bámuló szemed, Hogy úr vagyok én millió halálon!
Én megérintem hűvös szürkeséged, Én új Midás s e bűvös kéz alatt Izzó arannyá lesz, amihez érek.
Ha van halott virágod, add ide, Mártsd medencémbe száraz szirmait S im, mindnek üde, bársonyos színe!
Ha gondod van még, szegény, beteg árva: A léghajómból rendre kihajítjuk, Úgy lebegsz majd az őrült magasságba.
Tudom, követ a köznap: porkolábod De én ragadlak ünnepi tetőkre És fenn - egy percre - eloldom a láncod.
Azután...
A porba vegyül könnyünk, vérünk. Jajunk a végtelen felissza, Mi nem jövünk ide vissza.
Mi elmegyünk, ki tudja merre... messze,



Nyomunkba jőnek újak, mindíg újak, Valahol örök takarodót fúnak.
Vagy visszatérünk? holnap? jövendőre? Leszünk árboctetőkön Elmo-tűz, Titoklánc, mely szíveket összefűz?
A gyűlölségünk lesz szúró tövis, A szeretésünk csipkerózsa De ah, fogunk-e tudni róla ?
Akarom
Akarom: fontos ne legyek magamnak.
A végtelen falban legyek egy tégla, Lépcső, min felhalad valaki más, Ekevas, mely mélyen a földbe ás, Ám a kalász nem az ő érdeme. Legyek a szél, mely hordja a magot, De szirmát ki nem bontja a virágnak, S az emberek, mikor a mezőn járnak, A virágban hadd gyönyörködjenek. Legyek a kendő, mely könnyet töröl, Legyek a csend, mely mindíg enyhet ad. A kéz legyek, mely váltig simogat, Legyek, s ne tudjam soha, hogy vagyok. Legyek a fáradt pillákon az álom. Legyek a délibáb, mely megjelen És nem kérdi, hogy nézik-e vagy sem, Legyek a délibáb a rónaságon Legyek a vén föld fekete szívéből Egy mély sóhajtás fel a magas égig, Legyek a drót, min üzenet megy végig És cseréljenek ki, ha elszakadtam. Sok lélek alatt legyek a tutaj, Egyszerű, durván összerótt ladik, Mit tengerbe visznek mély folyók.
Legyek a hegedű, mely végtelenbe sír, Míg le nem teszi a művész a vonót.
Magános öröm
Mondod: a bánatod magános, Az örömöd ó, még magánosabb, Sötétség vagy, ha éjszakába jársz, De árnyék vagy, ha reád tűz a nap.



És minden árnyék külön libegés És minden árnyék néma, külön élet, A bánat őket összesöpri-mossa, A fény mutatja meg a különbséget.
Mondod: a bánatod magános, De volt-e már mély, zengő örömöd? Ölelni vágytad a széles világot S a vágy, öröm szívedbe fúlt, törött. Vágytál röpülni, önmagadon túlra, Nem messze, csak egy rokonszellemig, Az örvendezőt hűvös mosolyok Önnön szívébe visszakergetik.
Mint kehely szélén zengő aranycsöppek: Az örömital benned muzsikál, Túláradna, de nincs merre-hova, Leperegne, de csak habozva áll. Raksz vértet, páncélt a szíved fölé, De ver a szíved vért, páncél alatt Ujjongva szólnál: most boldog vagyok! - És összeszorítod a fogadat!
Isten
Uram, olyan egyforma minden szolgád És oly egyforma minden templomod, S olyan mindegy, hogy a toronycsúcsokra Keresztet tűznek-e vagy csillagot.
Uram, én békén hagylak az imámmal, De Te se kívánj a szívemtől semmit, Vagyok kopott kőtábla, jaj sok zápor Mosta le rólam a Te törvényeid.
Uram, teremtők vagyunk mind a ketten, Amily igaz, hogy a lelkem Te adtad, Olyan igaz, hogy én formállak Téged És nincs Uram, én rajtam más hatalmad.
Mégis Uram, míg ringsz egy fűszál selymén, Amíg sötétlesz mélyén egy örvénynek, Amíg csillagbetűkbe írva látlak: Uram, lesz még találkozásom Véled.
Nincs enyhe szó...
Nincs enyhe szó, nincs simogatás annyi, Hogy elborítsa egy ütés nyomát;



Hogy feledtessen egyetlen göröngyöt: Nincs a világon annyi simaság.
Nincs erdőn, tengeren oly nyugalom, Nem jő évek során oly csendes óra, Hogy fölriadni ne tudnánk belőle Egy emlék-harang-kondulóra.
Hol mérgezett, fekete vér szivárog, Nincs annyi gyolcs, mely betömné a rést, S a sértett szív, hogy csak azért is fájjon, Letépi mindíg-újból a kötést.
Találkozás
Egy barátomhoz
Egymás mellett ma elmegyünk: hajók, A Te hajódon leng a büszke zászló S felvonom én is a rongyos lobogót.
Győztes, Te futsz elől a büszke tornán Dagasztja vásznad hazajáró szél Nekem száz rongyba tépve a vitorlám.
Te élsz. Én már sok halállal meghaltam. Te zászlód mellé tűztél egy virágot Nekem nincs. De hát - én így is akartam.
Így kellett. Fáj mégis, hogy a hajók, lelkek, Akikhez kötött tiszta vonzalom A kikötőkbe lassan szertemennek.
A bóra jő, a fogam megvacog Pár futó év s a messze, nyílt vizen, A tengeren egyedül maradok.
Te tudod, merre mégy, Te nem állsz veszteg, Az én iránytűm jaj, átkozott szerszám, Bús ívbe leng, bomlottan körbereszket.
Hadd nézzelek ma: tán utolszor látlak Szerető, forró, könnyes irígységgel Egy percig még - azután elbocsátlak.
S egy pillantást még, könnytelent, keményet Hadd vessek rád, mert én, bár átkozom Tartom a sorsommal a közösséget!
Hogy is volt, hogy mi tudtunk együtt menni Egykor, soká, kar-karban önfeledten? Előtted minden - előttem a semmi.
Egymás mellett ma elmegyünk - hajók



S hogy büszke zászlód fennen leng ma, nézd: Felvontam én is a rongyos lobogót.
Kolozsvár, 1917 okt. 2
Csomó
Mit tudjuk mi, hogy ki kötötte: Isten, a Sátán, a Gonosz, a Jó? De meg nem oldja hit, tudás, erő, Örök az élet szálán a csomó.
Mit tudjuk mi, hogy s mint kötötték, Hogy bogozták a végzet kezei, A végzet a mi babráló kezünk És szakadt, véres körmünk neveti.
Az élet szálán ott a sorscsomó És meg nem oldja hit, tudás, erő, Bár eszmék rendje tűnt miatta le S a semmiségből újra visszajő.
Bár ostromolták roppant rendszerek, Rajta minden hatalmuk megtörött, A megoldások sora végtelen S reménytelen - mert a csomó örök.
Mert minden fűszál, minden kis virág Egy rettenetes gordiusi bog És az marad, míg lélek lesz, ki rajt’ Halódni, vívni, tépelődni fog.
S a tépelődő, babrálgató ujjnál Még szánandóbbak tán a vaskezek: Caesar, ki ketté vágtad a csomót, Szegény - Te sem oldottad meg.
Forma
Sötét anyag: ím lebírkóztalak, Kavargó, vak tömeg: urad vagyok, A ködbeszédült völgyfenék fölött, Az ormokon új hajnalfény ragyog; Vajúdott a föld forró, lágy öle S a tiszta, kemény kristály lettem én, Álmodtak vizirózsát ős-tavak S lettem virág az alkotó kezén; A szenvedések kohója kitárult, Zúgott az olvadt arany, mint a láva,



Levált a tűzben vér, por, szenny, salak, S születtem én a megviselt világra. Volt fájdalomdúlt összevisszaság, Mibe a tehetlen vágy belehal, Hangok elbírhatatlan chaosa Míg megcsendültem én, az első dal. A sivár élet: uszályhordozóm Imádattal hull köntösöm elébe, A kuszaságban én vagyok a rend, A zord márványban angyaloknak képe. Lettem. Vagyok királyi üzenet A Földnek. Kínok, kereszthordozások, Torz, szürke árnyak, hitvány törpeségek Belőlem nyernek új világosságot.
Sötét anyag: ím lebirkóztalak, Belőled lettem: ám urad vagyok, A ködbeszédült völgyfenék fölött Az ormokon - az én fényem ragyog.
Porszem a Szaharából
A Szaharában jártam egyszer, régen, A napperzselte sivatagfövényen.
A pusztának a Számum nekivágott, Megálltak remegve a karavánok.
A homokot a szél seperte zúgva, Meglapult ember, állat összebúva
Én kitártam a kebelem a szélnek, A szélkavarta, roppant, üres térnek.
Akkor, nézve a nagy kietlenséget, Egy vándorporszem a szívembe tévedt.
Ő megpihent, a szívem védi, ója De lettem én a földnek bujdosója.
Örökkön-szomjas, elátkozott lélek, Akit a Számum hagyatéka éget:
Egy porszem csak, de szívemhez tapadt És benne van az egész sivatag.
Vajda János szelleméhez
Testből a lélek válni készül, Mint kard, kiröppen hüvelyéből Vajda János: Hosszú éjjel



Én nagy rokonom, ó zokon ne vedd, Ha Rád vetem ma borús szememet A hullámok a nagy hajóhoz tolnak, Futok feléd ma, én magános csolnak.
Költő voltál, de ah, hideg e szó, Takarni annyi kínt, tövist, sebet, Elfedezni a megmérgezett forrást, Ahonnan mégis áldott dal eredt Magadnak pillanatnyi vigaszul, Mint mikor egy parányi fénysugár A feneketlen sötétségbe hull.
Költő voltál, de mily szelíd e szó, Mint zengése halk Ave-Máriának; Ahol Te jártál, feketék a tájak S a völgyet gomolygó köd fekszi meg. Költő voltál, de átkozott kezek A mosolyodat is torzzá facsarták.
Költő voltál, és én is az vagyok, A mi sorsunkon egy átok ragyog, Te nagy hajó bár, én csak pici csolnak: A habok egy örvény felé sodornak.
A szót, mely másnak oly csengőn, símán jő, Mi törjük, mint a búzát a malomkő. Más kifele csatáz, de jaj, nekünk Magunkba szúr égő tekintetünk. Mást megvigasztal pénz, asszony: talált kincs, Nekünk az fáj, amire orvosság nincs. Néz melegen más lepkére, virágra, Mi ketten tudjuk, hogy minden hiába. Nekünk az élet ketrec, fülledt, fojtó, Benn hitek, csókok, nyugodt álmodások: Mi tépjük véres ököllel a rácsot.
Mi érezzük: ez így mindvégig tart, Míg „hüvelyéből kiröppen a kard”! Én nagy rokonom, oh zokon ne vedd, Ha Rád vetem ma borús szememet, Volt sok testvérnek szép szava is hozzám, De a szívem fölé csak Te hajoltál. A költészet nagy erdejébe jártam, S a napsugaras széltől messze, benn, Egy sötét úton én Hozzád találtam.
A kézi tükör



Hajolt fölém sok szép leány, Melengetett sok lehelet, Sok ingerkedő tűz-ajak Rontotta jeges kedvemet.
De egyszer - végső próbakép Halott ajkára tettenek Én csillogtam kegyetlenül, Fényes maradtam és hideg.
Hópelyhek
Hópelyhek az én álmaim, Fehérek, halaványak, Néha eltűnnek-foszlanak, Alighogy földreszálltak.
Hópelyhek az én álmaim, Fenn zizegve zenélnek, Szelíden, árván, félszegül Meg ne lássa az élet!
De néha szél jő hirtelen, Jőnek kemény fagyok S az ártatlan sok hópehely Vésztjóslón kavarog.
Akkor halomba hullanak, Mint kísértetek nőnek S leplük végül elég a föld Felére szemfedőnek.
És akkor, mintha Istenük Örök párbajra hínák: A feneketlen mélybe lenn Döngenek a lavinák!
Tanács
Te ne kérdezz, csak menj az utadon S meg ne állj körülnézni, A kétely gyilkos sebet üt belénk S a lelkünk, a lelkünk bevérzi.
Te ne kérdezz, csak menj az utadon, Az agyad bármi kábult, A gyöngeséged, tétovázó vágyad Egy hanggal el ne áruld.
Magadba higgy és menj az utadon,



Mint kit nem döbbent titkok árnya, Gyáva, ki minden mondata után Megtorpan kérdőjellé válva.
Mint Lót, eredj a kőkemény paranccsal, Mögötted lobogjanak a csodák, Mint akinek csak ökle, foga van, Úgy menj a pusztuló világon át!
Az égbe ne tekints, de forró karral Öleld az anyaföldet, Vissza ne fordulj, jaj, ki visszanéz, Nem mozdul az meg többet!
A hammelni patkányfogó
Szívem üres, szívem kihalva Dalomban a pokol hatalma, Ki nem tanultam mesterséget, Hogy mit tudok: most megnézzétek!
Hadd hallják meg a hegyek, síkok: Most megfúom a varázssípot! Az Isten engem nagyon megvert, Patkányt fogtam, most fogok embert.
Mindegy nekem: ha nő, ha férfi Az agg, a gyermek is megéri Én rontó, gonosz fáradságom, A sípszóra ha jőni látom.
Elhagyja játékát a gyermek, A férfi délibábot kerget, Jegyest én eltépek arától, A barátot a barátjától.
Dalomból csap a gyilkos hőség, Anya elhagyja csecsemőjét, Tudós a fényt, mely néki lángolt És követik a szörnyű vándort.
Pihen a munka, áll a vásár, Velem jő gazdag, szegény sáfár, Ődöng a pap a templomtájon, Mert nem zúg csak az én Zsoltárom!
Zeng, zúgva betölt zeget-zugot S amerre megyek, merre futok, Utánam jőnek esve-állva És nem tudják, hogy a halálba!



Utánam jőnek szembehúnyva, Viszem őket a hegyen túlra, Hol szerte foszlunk esti köddé És visszatérés nincsen többé.
Ki nem tanultam mesterséget, Hogy mit tudok: most megnézzétek! Szívem üres, szívem kihalva, Dalomban a pokol hatalma!
Virágcserép
Fekete földed mély öléből Fakadtak piros tűzvirágok, Fekete földed mély ölében Fogantál sok-sok fehér álmot, Fekete földed mély ölébe Szíttad a harmatot, a nap hevét, A virág elhalt, elporladt a föld: Törj össze, vén cserép!
Tavon
Hány fodra van a tónak, Ha rajta ring a csónak? Szívemnek hány redője: Hány fodra rossznak-jónak? Hány álomgyűrű tágul, Vesz végbúcsút a mátul, Oszlik és alakul meg újra, Viharszárnytól hány örvény támad Tölcsérit a fenékbe fúrva?
Az én tavam most tükörsíma, Oly csendes, mintha halni hína, Nem zúg a nádas, áll a szél, A véghetetlen magasságból, Valami égi rózsafáról A holt tükörre libben egy levél.
Búzaföldön
A dűlőúton megyek álmodozva, Kalászok kétfelől, amerre látok, Mint tengerből színes kis hajózászlók: Ki-kivillannak a búzavirágok.



Ki-kivillannak kéken-pirosan, Megannyi színes jel a halk hullámon, Jeladások arról, hogy szép az élet És csendes tengeren a csendes álom.
Kinyujtott kézzel csendesen megyek, Percig kezem a kalász feje-alja És áldón, mint az elsikló kalászt, A tűnő életet is simogatja.
Csukott ajkak
A csukott ajkak éle összeért, Mint összefagyott két virágszirom, A küzdés fájó nyomait, a vért Letörölte egy kéz nyugosztalón, Álombabékítőn, enyhén, puhán...
A csukott ajkak éle összeért, Többé nem kérdezik: miért, miért? Csókra nem vágynak, szitokra nem nyílnak, A szó, mint hegye ki nem röppent nyílnak Ott belül maradt, odabenntörött S ül az ajkakon valami örök... Valami nagy-nagy mosolygó fehérség.
A csukott ajkak hordják boldogan Az Imperator törhetlen pecsétjét, A bizonyságot: nem kell már beszélni.
Mert sokat szóltak... sok hiába-szót, Maguknak, másnak sebet-okozót. Az áldás kihűlt, elégett az átok, Most lecsukódtak És kimondták a legfőbb igazságot.
Idővel
Mosolygó bölcs, ősz doktorunk: Idő, Mi áldjuk balzsamosztó, lágy kezed, Te tudod: az örök seb mese csak, Egy seb ha nyílik, a másik heged, Mosolygó bölcs, ősz doktorunk: Idő, A perced ír, az órád irgalom, Az éveid csupa szent sebkötések, Vezess, vezess, mi követünk vakon. Ahogy közelgünk a nagy Csend felé, Enyhébb a naptűz, áttetszőbb az ég,



Egyre halkulóbb, estelibb a táj És révedezőbbek a jegenyék, Ahogy közelgünk a nagy Csend felé, Suhanó pici békeangyalok Nyujtják ki felénk apró árny-kezök:
Úgy múlik lassan minden fájdalom. Ahogy az élet elmúlik velök.
Redők egy arcon
Egy arc: a lélek sötét szántóföldje, Bele barázdák, hosszú árkok törve.
Ez itt a szenvedélyek árka, A józanság nyomukbataposott: Lávanyomok, hidegre járva. Ez itt a könnyek száraz, aszott medre, Itt zajlottak az égő, sós habok, Ott az öröm járt, virágokat szedve. Itt siklottak a játszi, tünde álmok, Odébb egy gödör, mély, komor jegyű: Ott a fájdalom sírásója ásott. Im itt a homlokon egy sziklaút Keskeny ösvény két meredek között, A gondolat magasba arra jut. Ez mutatja az örök szomjúságot, Az rögzité a visszafojtott jajt.
Gond, szenvedélyek, eszme, fájdalom: Jön a halál és elsimítja majd.
Templomok
Én csak kis fatornyú templom vagyok, Nem csúcsíves dóm, égbeszökkenő, A szellemóriások fénye rámragyog, De szikra szunnyad bennem is: Erő.
S bár irígykedve holtig bámulom A dómok súlyos, drága titkait, Az én szívem is álmok temploma És Isten minden templomban lakik.
„Tündérfok”
Az életednek van egy titkos csúcsa, Mely rejtve őrzi boldogságod,



Egy sziklafok, ahonnan Te az élet Töretlen teljességét látod, Hol imádkoznál hosszan, térdenállva, Mert onnan végtelen a panoráma.
Az életednek van egy titkos csúcsa Köröskörül őserdő, ősbozót Keresztül-kasul vágtató csapások, A sok hamistól nem látni a jót, Isten előre ment, a csúcson vár be Csak az a kérdés, hogy odatalálsz-e?
Az életednek van egy titkos csúcsa, Hová a mélyből kibukkan fejed S a szépség minden gazdagsága, fénye Megáldja két csodálkozó szemed, Hol tiszta vagy, mint kristálypatakok S megnyitod szíved, mint egy ablakot.
Az életednek van egy titkos csúcsa, Vezetnek hozzá szent véletlenek, Jaj, hogy leszállni kell, jaj, hogy nem adhatsz A pillanatnak örökéletet! S botlasz újra sok rögös, buta úton.
De mindegy. Egyszer fenn voltál a csúcson.
Búvár
Engem haj, nem csábít a fölszín, Hol a sugarak táncot járnak S fürödnek éjenkint a csillagok: Reszkető, halvány ezüst-árnyak, Hol parti homok nimfák léptét őrzi, Hol a színek játéka foly S lengő vitorlák alatt nyüzsg az élet: Megannyi úszó hajó-hangyaboly.
Engem a mélybe készt egy balga vágy, A mélybe vonz egy őrült akarat, Kutatni az őshínár rémeit, Gyöngyöt, korallt, elsüllyedt aranyat, Nézni föl a víz sötét oszlopára, Melynek mélyét szél be nem lengi, Hallgatni önnön szívem halk verését S állni, hol nem állott még senki.
S elgondolni: ha itt pusztulnék most! Ha elszakadna a vékony fonál,



A felvilággal ami összeköt... Láttátok már, a buborék hogy száll?... Az álmok titkos tengerfeneke Őrizné a kihamvadt tüzeket, S követül csak egy sóhaj szállna fel: Az életnek utolsó üzenet!
Imádság
Uram, rövid pár évre add csak A szavak csengő színezüstjét, Vert aranyát a gondolatnak, Képek suhanó selymét nékem, Hogy csendbe rejtsem, álomba zenéljem Mind, mi nekem fáj s szívemen át másnak. Tudjam: mögöttem százak, ezrek állnak, Némák, akiknek én vagyok a nyelve, Tüzes nyelv. Kar, értük fegyverre kelve, Árvák, akik nevében én beszélek S ha elnyelik szóm puszták, sötétségek, Tudjam: egy világ kínja kihallgatlan.
Hadd dolgozzam selyemmel, vert arannyal S ki magam itt bolyongok tépve, árván: Hadd legyen minden sorom súlyos márvány, Márványba rótt sok-sok mély jelbetű.
A száz sziklába befalazott kincset Hadd hordjam össze egy roppant halomba, A szerteszálló sok-sok kósza jajszót Ezer hangon búgó egy fájdalomba, Szakadjon le az idegenség fátyla: Aki engem lát, bennem magát lássa, S kik rongy létem ma méltó gúnnyal nézik, Az égből orzott láng, én Istenem. Égessen be a szívök közepéig!
Pár évet adj csak. Akkor én, Uram, Kezedbe adom vissza minden vágyam, Mert mind betelt. És nem éltem hiában.
1917
A karám előtt
A hamvadó tűz önmagába süllyed, A húnyó máglya esik széjjel, S tán szikra szállna pattogva a széllel, Ha járna szél.



De csend, csupán a hallgatás mesél, Csupán a megkövült erdő-varázs.
A hamvadó tűz önmagába süllyed, A mozdulatlan fenyőtűket Nem rezzenti meg semmi nesz.
Mit bánom én most, hogy mi volt, mi lesz!
Hátam mögött szénégetők karámja, Fáradt tagom lágy fenyőalom várja, De jobb itt künn a messze bolt alatt Bevárni mígnem jő a virradat.
Jobb itt a kihamvadó tűz körül... A holdvilág az őserdőre ül És dermedt álmát körüllengi lágyan.
Most föld a párnám, végtelen az ágyam És selyemágyban nem pihentem így.
Eszembe jutnak bús Cooper-regék... A rézbőrűek s a medve-ölő... Gyermekkor... álom... minden visszajő.
Azután nem jut már eszembe semmi, Csak, hogy mily jó a fákkal együtt lenni. A csendes fákkal együtt, egyedül, Mikor a hold az őserdőre ül S a hamvadó tűz önmagába süllyed.
Aztán úgy érzem, hogy már nem is élek, Hogy hőse lettem egy régi mesének, Hogy felszítt nyomtalan az ősmagány, És önmagamtól, életemtől messze, Pihenve tűznél, vagy nyomot keresve, Én vagyok az utolsó mohikán.
Dobsina, 1917 június
Ha számbavetted...
Ha számbavetted mind a vétkeid Szemed ha metszőn önmagadba látott: Az ismeretlen sok-sok bűnödért Még mondj el egypár miatyánkot!
Mert szüntelen a mi bűnbeesésünk, Mert végtelen a vétkeinknek száma S talán nem az a legölőbb csapás, Mit sujt az öklünk tudva, odaszánva.
A legsikoltóbb seb talán nem az,



Mit oszt a kardunk nyilt, lovagi tornán S tán az se, mit suttogva, hátmögött Ejtünk kajánul, titkon és orozván.
A legsikoltóbb, legégőbb sebek Egy mosolyunktól nyílnak, úgy lehet, Mely indult jóakarat ösvenyén És öntudatlan gúnyba tévedett.
A legszörnyűbb lavinák úgy lehet, Indulnak egy elejtett szó nyomán, Mit elhallgatni - véltük - nincs miért, S mit elhallgatni jobb lett volna tán.
S mikor egy gyötrődő szív úgy eped Egy szónkért, mely meg tudná váltani, S virágoskertből sivataggá lesz, Mert azt az igét nem mondottuk ki.
Mert elnéztünk a ködös messzeségbe, A léptünk rajta döngve áthaladt, Semmit se tettünk - csak nem vettük észre És eltapostuk, mint egy bogarat.
Oh végtelen a vétkeinknek száma, Mi álomroncsba, tört reménybe járunk, Pusztán azáltal, hogy élünk, megyünk, Szüntelen egy virágot tör le lábunk.
Ha számbavetted mind a vétkeid, Szemed ha metszőn önmagadba látott: Az ismeretlen sok, sok bűnödért Még mondj el egypár miatyánkot.
Ilyenkor...
Ilyenkor, méla éjeken, Át roppant, néma téreken Húnynak ki, lobbannak fel lángok: Üzennek egymásnak a végtelen világok.
Valahol kigyulladt egy új nap, Egy holt világ, végén a bejárt útnak Bolyongva bús kísértetek között Egy futó tűzcsóvába ütközött. Most új sugárt lövell ki a vak éjbe S szárnyán az új sugárnak Egy üzenet száll győztesen zenélve: Testvér, én most születtem.
Valahol egy világnak fénye fogy,



Minden betelt és nem lesz már sehogy, A tűz hamu, a rózsák jégvirágok, A róna hómező, holló se károg, Csonttádermedve bú, öröm, dalok. Egy szó röpül az utolsó sugáron: Testvér, én meghalok.
Végrendelet
Fáradtságom adom az esti árnynak, Színeimet vissza a szivárványnak.
Megnyugvásom a tiszta, csöndes égnek, Mosolygásom az őszi verőfénynek.
Sok sötét titkom rábízom a szélre, Semmit se várva és semmit se kérve.
Kik üldöztek át tüskén, vad bozóton: Kétségeim az örvényekbe szórom.
A holtom után ne keressetek, Leszek sehol - és mindenütt leszek.
Pilatus
János evang. XIX. 22
A pörnek vége. Elvégeztetett... Véres a kereszt tövében a fű. A helytartóban forr a néma düh S egy gondolat tépi a másikat.
„Rongy csőcselék, én unlak titeket, Unom a vágyatok, a hitetek, A papjaitok ragyogó ruháját, A mellükverő messiásokat, A nap hevét ez átkos ég alatt, A zagyva szókat, buja színeket, És magamat és uramat, a császárt, Ki bíróvá tett ilyen nép felett.
„Feszítsd meg!” üvöltötték a fülembe. Amíg unottan odalöktem nékik.
Szegény bolond! Pedig csak álmodott, Csak álmodott egy létráról az égig. Csak álmodott, de ezeknél tán szebben. Már szürkül fenn a Koponyák hegye Vajjon álmodik-e még a kereszten?
Valamit szólt nekem az igazságról,



Azután némán vérzett, ragyogott. Gúnnyal kérdém: az igazság micsoda? Felelé: „én vagyok”.
Eh, hát kicsoda nékem ez az ember?!
A csőcselék morajlott mint a tenger, Én untam, untam amazokat, ezt is. Egy messiással több vagy kevesebb, Pilatus lelke nem lesz nehezebb És könnyebb tán ez istenverte föld, Untam a dolgot. Odalöktem. Vége.
„De jaj! vajjon kire szállott a vére?!”
Az alkony megy, az est, az éj leszáll, De a helytartó nyugtot nem talál.
„Feszítsd meg!” üvöltötték a fülembe És nekem nem volt elég fegyverem, Nem volt elég lándzsásom odakünn, Vagy - vagy üres volt talán a szívem? Eh mit bánom én, a bölcs szív üres, Bús madarak, el a szívről, hess!
„Feszítsd meg!” üvöltötték a fülembe. Mi közöm hozzá? feszítsétek hát, Te véres kezű, szennyes csőcselék, Feszítsd, feszítsd meg hát a Messiást! Él-e, meghal-e, egy marad az átok, Isten se váltja meg ezt a világot. Mi közöm hozzá? Feszítsétek hát! Vigyétek! - Vitték. A kereszten holt. Ki tudja, talán mégis király volt!”
Csend most. De hallga! most az éj kopog, Pilatus pitvarában a papok. „Uram, mi véled egyet így nem értünk, Ahogyan írtad, botránkozás nékünk, Rexnek, Uram, csak ő mondta magát, Nem készítetted jól a Golgothát!”
Ni, milyen furcsa rőt láng a szemén! Ím kővé vált a nádszál: oly kemény.
(Odafenn csendbe hallgat a kereszt.) Pilatus nő, ahogy beszélni kezd: „A Messiástok megmenteni késtem, De négy betűt a keresztjébe véstem, E négy betű az én becsületem, Hajótöröttségem utolsó roncsa,



Hitetlen hitem, büszke makacsságom, Egy akarat az akaratlanságon.
E négy betű az én becsületem. Hadesre! ez a négy betű marad! Ha alá kéne temetnem e várost, Rómát, az Imperatort, magamat: E négy betű az én becsületem!!
Papok, zsidók, hozzátok szólok nyiltan, Halljátok: amit megírtam, megírtam.”
Benn csönd, de künn az éj zsoltárba kezd S áll a zsoltáros éjben a kereszt
HOLT-TENGER FELÉ
Pompeji
Hajtsd meg a fejed, millió virág, A láva elé roskadjatok, kertek, A szellő sötét füstoszlopot kerget, Hajtsd meg a fejed, millió virág.
Jajduljanak fel város, köveid, A láva jő, kövön kő nem marad, Meg nem tapasztja görcsös akarat, Jajduljanak fel, város, köveid.
Feledés jő és ezeréves csend, Málló kövek közt megfagyott dalok, Mígnem szól egy késő kor: ássatok! Feledés jő és ezeréves csend.
Mint éji pillék, szitál a hamu, Lepke, szerelmes, többé nem csapong, Mint árny, halálos, nő a néma gond, Mint éji pillék, szitál a hamu.
Holt-tenger felé
Szökken a vér forrása minden portán, Egy-egy erecske minden faluvég, Buzog még most is, bár ereje-fogytán, Veszendő nedvét most is adja még,
És fut a fut patak elé az ér, És futva fut patak az ér elé S folyammá nőve, mind e drága vér



Énekelve a Holt-tenger felé.
A Holt-tengernek tükre fekete, A felhő áll és áll a szél felette, A Holt-tengerbe új folyam áradt.
Megindult szívvel én ma, halaványan, Holt utcapartok között folyni láttam: Masírozott egy menetszázad.
Örök béke
Nem paktumok és nem kongresszusok, Nem új törvények, nem a régi jog.
Nem egy bíróság nemzetek felett, Nem új betűk, nem újabb kötetek.
Nem Genf, ó nem, és nem is Hága, Jöhet-e üdv ilyen világra?
Négy deszkafal, egy hant, egy fakereszt: Örök békének ezt hívják, csak ezt.
A menekülő
Ha menni kell, magammal sokat vinnék, Az egész édes, megszokott világot, Rámástul sok, sok kedves drága képet És egy pár szál préselt virágot, Vinnék sok írást, magamét, meg másét, Sok holt betűbe zárt eleven lelket, S hogy mindenütt nyomomba szálljanak: Megüzenném a hulló leveleknek.
Vinném az erdőt, hol örökké jártam, Hintám, amelyen legelőször szálltam, A keszkenőm, mivel rossz másba sírni, A tollam, mert nem tudok mással írni, Vinném a házunk, mely hátamra nőtt Az utca kövét küszöbünk előtt!
Vinném... én Istenem, mi mindent vinnék! Én Istenem, mi minden futna át Gyötrődő lelkem alagútjain Olvasgatnám az ablakok sorát, Simogatnám a fecskefészkeket, S magamba színék minden verkliszót, Mint bűbájos, mennyei éneket...
Utánam honvággyal tekintenének



Az ajtók mind, és mind a pitvarok, Szeretnék mindent, mindent magammal vinni És mindent itt hagyok.
Kolozsvár, 1916 szeptember
Én most...
Én most ki nem bírom a papi szót, Templomba járni én most nem tudok, Szívembe tőrként döf minden ámen S úgy érzem, rám dőlnek a templomok.
A belsőm csupa véres lázadás, Szeretném sivíttatni az orgonát, Hogy a boltívek alá törjenek Sikoltó, rémes disszonanciák.
Szeretnék visszadobni minden áldást, Csak vissza, vissza mind, akár az átkot, És perelni az Istennel vég nélkül, Hogy így alkotta meg ezt a világot.
A katonák
Külön-külön mind csöndes emberek, Egy-egy tavaszból őszbe hajló ág, Együtt: a katonák.
Külön-külön, úgy lehet, mindenik Beleborzadna, mikor öldököl, Együtt: egy rettentő, véres ököl.
Külön-külön halk, bús pásztortüzek, Itt-ott csillan a lángjuk tétován, Együtt: egy hömpölygő tűzóceán.
Magukra mind külön kis életek, Fáradt ívük magasból mélybe száll, Együtt, jaj együtt: a halál.
Hogy is volt?
Lidérccel álmodik a nagyhavas, A fülledt éj a hegy nyakába, ül Közel-távol egy lélek, annyi se, Csupán a fenyők állnak őrszemül.
Alszik a tornyokban a vészharang, Riadtan csak virágok kelyhe cseng, Riadtan csak a patakvize fut,



Ezer átkot morogva odalent.
Vadul muzsikál hegy-völgyön a szél, Zenélve masíroz be a Halál, Erőszak, tűz-vas, mind vígan jöhet, Jöhet, egy ország tárva-nyitva áll.
Haragtól, gőgtől rezzen most a táj, A föld most mintha megvonaglana, Most gázol át a szent határon Az első ellenséges katona.
Glória
Mint keskeny fénysarló, a holdnegyed Megáll most sok-sok temető felett.
A névtelenség fedte sírokat Simítva, fénybetűket irogat.
Fényjeleket egymástól egy araszra, Fejfára, fűre, zörrenő harasztra.
Fényhimnuszt ír, akiknek nem jutott Se nagyezüst, se babér, se dalok.
Kik dalolatlan pihennek a sírba És nincs a keresztjökre mi sem írva.
Mint keskeny fénysarló, a holdnegyed Megáll most sok-sok temető felett.
Engeszteli a sok-sok árva vért, Ami kihullott s nem tudta: miért.
Engeszteli, akik mártírként háltak S nem tudták: a halál mi mélyen altat.
Akiknek nem volt soha semmiök, S kiknek reménye derékba törött.
Mint keskeny fénysarló, a holdnegyed Mereng a puszta temetők felett.
Mintha tartozást kén’ lerónia S milljó fej körül volna glória.
Egyszer talán majd mégis vége lesz
És akkor, aki visszatérni bír, Csak visszatér megint a régihez.
A régi hithez, a régi házhoz Ecsethez, tollhoz, kapanyélhez,



És számon mit se kér, kit se átkoz.
A mappás talán új térképet ír, De másként minden régiben marad, Csak egy darabig sok lesz a friss sír.
Mi megnyugszunk, a szívünk mit se kérd, A föld valahogy döcög majd tovább, És lassú erők lemossák a vért.
Katona-dal
Ha vinni súlyos batyunkban a bút: Gyerünk! A célhoz vezet minden földi út.
Ha lelkünk dűlni, lepihenni vágyik: Gyerünk! Hisz úgyse tarthat már sokáig.
A fény ha fogy, az árnyék hogyha nő: Gyerünk! Nem nagyon messze már a hegytető.
A vihar zeng, a szél zúgása altat, Gyerünk! Hisz egyszer úgyis vége lesz a marsnak.
Forradalom
A jégerekben vér lobog, Zörrennek a zárt ablakok, Az éjszakában piros árnyak Kísértve, kóvályogva járnak.
Csak forrj, csak rengj, bús márciusi föld, Akit zsarnoknak vélsz, csak fojtsad, öld, Csak rázd, embersors, bús bilincseid, Hogy van megváltás, üdv, csak hidd, csak hidd!
Hogy láncot törve kovácsolsz új láncot: Ne tudd és legyen hős ez akarásod, Lesz minden újra egyforma kiholt, De Te ne tudd, hogy mindhiába volt.
1917 március
Zászló a szélben
A játszi szél a szövetembe kap: Ma zászló - holnap rongydarab,



Ma lobogok, ma fennen lengek még, Ki tudja, holnap kinek kellenék? Ma még talán jelentek valamit, Hordom a Szent Szűz liliomait: Egy fegyveráldó Szent Szűz Máriát Úgy visznek zajló táborokon át.
A játszi szél a szövetembe kap: Ma zászló - holnap rongydarab, Ma lengek még a márványpalotákon, Holnapra leszek emlék - mese - álom, Ma jeligém még ezreket tipor, Holnap: egy marék finom aranypor, Hirdettem hadat, visszavonást, átkot, Elfoszló selymem áldott, százszor áldott!
A játszi szél a szövetembe kap: Ma zászló - holnap rongydarab, Ma még hatalom - holnap talán semmi, Milyen jó lesz a széltől megpihenni, Elkopni, mint a fegyverek, a vágyak, Eltűnni, mint akit sohase láttak, Az eszmék, álmok, harcok, hiúságok Sírján kacagni az egész világot!
Nikolaj
Ülünk a tűz körül öten És Nikolaj a hatodik, Kit küldtek messze muszka puszták, És azt se tudja, hogy van itt, Nikolaj, ki a málhánk hordta eddig S most szítja némán a tüzet, Nikolaj, a fogoly, a rab, nekünk Nagy Muszkaföldről élő üzenet.
Üzenet, hogy ím: ott is jók a népek, Ott is szelídek, komoly-kékszeműek S a szemük ott is csodamélyre tágul, Ha, mint ezé itt, csendes tűzbe bámul. Nézzük és nedves szemünkből törülnők A hároméves, rettenetes álmot: Tán dajkamesék csupán a kozákok?!
Vagy tán ez itt, ez volna a kozák, Ki hegyen-völgyön a nyomunkba hág, Tótul ha szólunk, értőn mosolyog S kezéből ád a lónak abrakot?



Kit szeretnek a felvidéki rétek, A magyar erdők, öreg fenyvesek, Mert tudják, hogy, az ő szívéig érnek.
Csak néha száll egy Volgamenti emlék Szívére, ha mint néma kőkereszt, Ül a tűz mellett összefont karokkal, És egy közülünk magyar dalba kezd.
Hiszen itt is jó... nem hiányzik semmi És mégis: be jó volna hazamenni!
Egy hívó dal... egy Volgamenti emlék... A viszontlátás... csakhogy várni kell még...
Hisz ismerős már itt is minden út De legpuhább, amelyen hazajut.
S Nikolaj megint a tűzbe bámul, Merengő kék szeme csak tágul, tágul, Két keze ölben: embert sosem ölt.
Kérdezzük tőle: hol a Muszkaföld?
Akkor Nikolaj északnak mutat, Hol sziporkázó csillagok alatt Mered a Tátra sziklakemény lánca.
Mutatja: azon túl van a hazája.
Dobsina, 1917 június
Levél Romanov Miklós polgártárshoz Tobolszkba
Távol a Téli Palotától, A hosszú téli hónapok Polgártárs, mondd, néked hogy telnek, Mióta elfoszlott a mámor S napod lejárt, időd betellett? Meglátogatnak régi árnyak? Fehérre sápadt bíborod És megfeketült koronádat Polgártárs, könnyű szívvel nézed? Vagy mulhatatlan sebbel éget A porbaomlott hatalom?
Polgártárs, nékem megbocsáss, Szeretlek elképzelni néha Úgy, ahogy talán sose látott A jégpáncélos, komor Néva, Szeretlek elgondolni bölcsnek, Aki már csak az eget nézi,



Kutatva Annak titkait, Ki a világokat vezérli. Polgártárs, én szeretlek látni Remetének, szűz havon állva, Kit lefegyverzett a magány: Minden lélek Szent-Ilonája,
Hol nem les életedre tőr, Se nyugalmadra etikett; Hiszem, Polgártárs, áldod a Kezet, mely ide segített, Legyen immáron harc, vagy béke A nagyvilágon: mit Neked! A magadét már odaadtad, Többet a sors el nem vehet. S ha venne többet: Te vértezve vagy, Ilyen zuhanást aki végigélt, Nyugton hajt az már mindennek fejet S nem játssza többé a kevélyt. Aut Caesar, aut Nihil, de Te Tudod: Caesarnál több a Semmi, Felelősség, baj, gondok félre! Legalább meg lehet pihenni. Akinek tetszik, folytassa a játszmát, Jöhet immáron hullámvölgy-hegy. Neked már minden, minden mindegy, Neked már minden, minden jól van.
Polgártárs, mondd, igazat szóltam?
1917 december
Veronika kendője
Ha élünk, száll még ránk sok álom, Még járunk napsütéses tájon, Ám egy felhő bennünk borong majd.
Egy képtől nem lesz maradásunk, Egy arc ránk mered halaványan, Kendőnk ha kiterítjük lágyan.
Mint Veronika Urunk képét, Világok véres verejtékét Mi a lelkünkkel letöröltük.
A mi adventünk
A békejobb még vissza-visszarándul,



Rángatja görcs: gőg, szégyen, gyűlölet, Engedne az ököl, de megkeményszik.
Ezer anyaszív ezer sebből vérzik, Ezer lelket mar vasfoggal a kétely: A borzalom vajjon a csúcsra ért fel? S reszketve éled a reménység: hátha, Hátha van a rémségnek netovábbja.
A békejobb még vissza-visszarándul, Még lőporfüsttől fekete a völgy S kaszáját gúnnyal feni a halál, De már valami köztünk s közte áll, De hegyormokon csendes rőzseláng, De a lélekben béketüzek égnek S ezer haranggal harangoz az Élet!
Egy repkénylevélre
Izgalmas és nyugodt órák, bántó és kedves arcok, bízás, csüggedés, küszködések hosszú hosszú sorfala közt jöttem ide ki hozzád, végső béke, kisvárosi temető. Hozzád, kedves Halottam... Kövedre szelíden ejtek egypár vadvirágot. Hozom Neked mindazt, amit az élet adhat a Halálnak, az én életem: egy csokor hervadást és nehány fáradt lélekszálat... Fogadd szívesen s ne ingasd szemrehányón ősz fejed, amért csak ilyen vagyok...
Tőled cserébe elviszek innen egy repkénylevelet... A sírról... Nem félek tőle. Hiszek benne... Nézni fogom... és megpihenni szeretnék rajta és ráfektetni a lelkem, mint egy finom, kis, örökzöld hintára... s ringani rajta... Látod, olyan formás és olyan üde, mint a Te Életed... Olyan befejezett, egész, változatlan, mint a Halál élete, az el nem múló...
Ringasd a lelkem, örökzöld levélhinta. Állj keményen szuronyos őrség: szélfogó fenyves a temető fölött... Maradjon a Békesség Nálad, kedves Halottam...
És nálam is...
Isten Veled...
CSAK ÍGY...
1920
Csak így...
Hogy mért csak így:



Ne kérdezzétek; Én így álmodom, Én így érzek. Ilyen messziről, Ilyen halkan, Ily komoran, Ily ködbehaltan, Ily ragyogón, Ily fényes vérttel; Űzött az élet, S mégsem ért el. Menedékem: A nagy hegyek, Az élet fölött Elmegyek; S köszöntöm őt, ki zajlik, és pihen: Én, örök vándor, s örök idegen.
CSAK ÍGY
Mikor ünnepet ül...
Mikor ünnepet ül Lelkedben az öröm, vagy fájdalom, - Lehet gyászünnep is Akit nagyon szeretsz, Akkor hozzá mehetsz, Jaj, csak ne menj szürke hétköznapon!
Akit szeretsz, annak Egész lelket áldozz, Jaj, csak vele gyakran ne találkozz!
Akit nagyon szeretsz: Ne kívánd a házikódba társul, Örvendj, ha a lelked vadvirágos, Messze síkján néha hozzád társul. Örvendj, mikor járhatsz Bársony-puha karján Erdők muzsikáló, suttogó avarján. Vagy ha hegytetőkön, Meredélyek felett Vigyázva, szelíd kézzel átvezet.
Akit nagyon szeretsz: Völgyben ne lakozzál,



Hegyen találkozzál Ott társalogj Vele, Társalgásod imádkozás legyen, Fénnyel, árnnyal, végtelennel tele.
Akit nagyon szeretsz, Soha meg ne csókold, ne öleld meg, Áhítattal csak a kezét fogd meg.
Akit nagyon szeretsz: Közted s közte, mint egy tündérfátyol, Lebegjen a távol.
Mint egy fényes, hűvös tündérfátyol, S hogy balgán letépjed, Őrizzen az Isten attól téged!
Ami el nem kophat Forró közelségbe’, Hosszú megszokásba, Akárminek hívják: Annak az érzésnek örök a zománca.
Száraz levél
Egy lány hajába hullt, A véletlen, a szél Hozta. Gyűrött kis múmia-levél, A sötét fürtök közt pihen: Vándor, különös, oda nem való, Szomorú idegen, Egy lány hajába hullt, most ott pihen.
A lelkem is, ha lány hajára száll, Ott úgy pihen, Mint ez a vándor, Ez a szomorú, száraz idegen. Hogy megpihent: tán maga sem hiszi, Egy pillanat - s a szél tovább viszi, Tovább, tovább...
Csipkerózsa
A vártoronyban szűzi csend, A pergő rokka elpihent, Áll az idő s nincs benne óra, Királyfi, átkozott kezed A tüskerácsra mér’ teszed? Most boldog Csipkerózsa.



Százévig nőtt a lángsövény, Mögötte nincs könny, vágy, remény, Semmi, csak boldog álom, A gonosz tündér jót akart, Herceg, ez álmot ne zavard, Ne lássanak e tájon!
Alszik, tán rólad álmodik, Lovag, van bátorságod itt Álmához mérni rongy-magad? Az Élet vagy, te átkozott, A bűnt, a bajt, a jajt hozod S kezedhez szenny tapad
S ha vágynál mégis törni át, Találj szemben ezer halált, Szívedbe tüske törjön, Vérzőn szakítsd a lángfalat És úgy maradj a vár alatt, És szomjúság gyötörjön.
S Te csak aludj, kis Csipkerózsa, Áll az idő, nincs benne óra, Sorsod nem mostoha, Az álmod szent, A rokka elpihent, Aludj, ne ébredj fel soha!
Csillag a víz alatt
Ott lenn, a víz alatt Egy másik, mélyebb ég; S hogy kisímult a tükör: Ezernyi csillag ég, Ragyogj, ragyogj, Te vízalatti ég!
Ragyogj, ragyogj, Te örök Ideál, Tőled el nem választ Sem élet, sem halál, Ragyogj, ragyogj, örök-idegenül, Fenn is, lenn is elérhetetlenül, Ragyogj, ragyogj!
Ragyogj, ragyogj, Örökkön tiszta kép E lélek vízalatti, mély egén, Én már tudom: Csak azt nem vesztem el.



A miről sose mondhatom: enyém. Ragyogj, ragyogj Éjféli Csillag, lelkem mély egén.
Sóhajok hídja
A mi életünk sóhajoknak hídja, Mely átível a sötét lagunán, S majd jőnek egykor boldog gondolások: Szerelmes párok - sok százév után
S a híd alatt megállnak. Ó be mások, Be mások lesznek ők, mint Te meg én, S majd nézik egymás ifjú arculatját Velence ősi, komor tükörén.
A mi életünk sóhajoknak hídja, De elszánt léptünk alatt kong a híd, Lenn ásítnak az ólomkamarák És rajtunk senki, semmi sem segít.
Akkor majd nászdal zeng a híd alatt, S egy erős kéz szorít egy kis kezet, Mi akkor már történelem leszünk: Fekete kő s fehér emlékezet.
Egy lélek állt...
Egy lélek állt az Isten közelébe’ S az örök napsugárban reszketett És fázva félt, Mert érezte, hogy vonzza már a föld, És keserűn kelt ajkán a „miért”, Mikor az Isten intett neki: „Készülj!
Valaki ott lenn meg akar születni, Neked szőtték e színes porhüvelyt: Pici kezeket, pici lábakat; És most hiába, le kell szállanod, Öröktől fogva te vagy kiszemelve, Hogy e testet betöltsd, Mint bor a kelyhet, ampolnát a láng. Menj és ne kérdezz, ennek meg kell lenni!”
S szólt a lélek: „Én nem akarok menni! Én boldog vagyok Veled, Istenem; Mit vétettem, hogy egedből kivetsz? Mit vétettem, hogy le kell szállanom, S elhagynom búsan és reménytelen Az angyalokat, testvéreimet?



Mit vétettem, hogy le kell szállanom, S felöltenem a gyötrő Nessus-inget,
A meghasonlás örök köntösét, A nekem szabott hitvány rongy-ruhát? Ki bor vagyok: a Végtelennek vére, S láng, mely üveg alól is égig ér: Mit vétettem, hogy bezársz engemet Kehelybe, amely megrozsdásodik, S ampolnába, mely romlandó cserép?!”
És szólt az Isten szigorún: „Elég! A törvény ellen nincsen lázadás! Ha milliók mentek panasztalan, Talán te légy kivétel? Mint a fiókát az atyamadár: Kivetlek. Tanulj meg jobban repülni, S jobban becsülni meg az örök fészket!”
S az Ige alatt meggörnyedt a lélek. Szomorún indult a kapu felé, De onnan visszafordult: „Ó Uram, Egy vágyam, egy utolsó volna még; Egy angyalt, testvér-lelket hagytam itt, Szerettük egymást véghetetlenül, Tisztán, ahogy csak a mennyben lehet, Szeretném viszontlátni odalenn, Ha csak egy percre, ha csak mint egy álmot.” S felelt az Úr: „Menj és keresd! Lehet, hogy megtalálod.”
Úgy fáj már minden...
Úgy fáj már minden, minden idebenn: A szó, s a mozdulat, s a csend is fáj, Minden, mi általreszket szívemen, Legyen az ember, muzsika, vagy táj, Úgy fáj már minden, minden idebenn.
De néha egy-egy halk szó símogat, S rejtekúton a szívembe talál, S álomba ringatja a kínokat, Elaltatja a multat, s a jövőt. Pedig be nehéz megtalálni már Az ösvényt, a szívembe vezetőt.
Gyom és gaz benőtte az utakat, Ördögpalánták ágaskodnak rajtok: Száraz kórók és keserű füvek,



Minden, mi beteg szívemből kihajtott.
Mártír a szó, mely jó hozzám ez úton, És szent a szív, mely küldi őt ezen, S mely liliomok magvát hinti el Ott, hol különben csak bogáncs terem.
Áldott az óra és áldott a szél, Mely liliomok messze magvát hozza, Magot, melyből a békesség kikél.
Add a kezed...
Add a kezed, így szépen, csöndesen, Nyugodtan add. Síma, ragyogó tükör a szívünk, Nem vet hullámokat.
Add a kezed, ilyen jó hűvösen. A csóknak édes mérge Megmérgezné a nyugodalmunkat, Ha hozzánk érne.
Add a kezed, nincsen vágy a szívünkbe’, Innen hova hághatna még a láb? E csönd, e béke: ez itten a csúcs És nincs tovább.
Add a kezed; lenn lakodalmas nép, Mirtusz menyasszonyfőn; A mirtuszt édes, irigyled-e még Itt, e kopár tetőn?
Add a kezed, itt fenn, hol semmi sincs, S a zuzmó tengve él, A lelkünket a nagy csend összehajtja, Mint két ágat a szél.
Add a kezed, látod lemegy a nap; A nappal szembe Nézzünk így, győzelmesen, szomorún, Kezed kezembe.
Add a kezed, egy percig tart csupán Ez az igézet Ó de ez mélyebb, mint a szerelem, S több, mint az élet!
Egy virág úszik...
Egy virág úszik végtelen vizen,



Ringatja szelíden az ár, Ősszel fogant, ugaron termett, Nem tudja, mi a nyár, Egy álom úszik végtelen vizen, Ringatja szelíden az ár.
Valaki állt egy kőhíd magasán, És a kezében volt egy kis virág, Ősszel termett, ugaron nőtt virág, És a szívében volt egy álom, S a vándor szólt: „Mit érek véle, ha valóra váltom?
Ez álomnak itt nincs otthona, háza És ez a virág túlon-túl fehér: Az élet neki rút, s törékeny váza.
Ez az álom Se másnak, se nekem ne fájjon, Ne hulljon erre senki könnye És hervadó szirmához mi sem érjen, Még egy imakönyv se!
A virágot a folyóra bocsátom, A szent, örök folyóra, A tengerhez hadd vigye közelebb Minden hullám és minden óra, Lehullatom a szent, örök folyóra.
Tartsa meg öröknek az örök víz, És viruljon a tenger közepén, Mint őszi pompa, s mint tavaszi dísz!”
S úgy lőn. A vándor ott maradt, a hídon állva, És a virág - elment - az óceánba.
Hogy örvénylik...
Hogy örvénylik a csend: már feneketlen; Az idő éjfélre jár, hull a hó; Én az elmúlásról elmélkedem, És arról, ami örökkévaló...
A lámpám ég, a lelkem alig pislog, De jó a lelkemen e félhomály; Ilyen lehet az Isten közele És ilyen lehet a közel halál.
Ilyen lehet egy ködös szerelem, Amelynek célja nincs és vágya nincs;



Csak olyan, mint egy szentjánosbogár, S a sötét szívnek mégis drága kincs.
Magam vagyok és boldog egyedül, Az álmaimmal; - az álom erő, Mikor a valótól már elszakadt, S titáni árnyék: végtelenbe nő!
Élet portáján ha koldulni röstel, És felmagaslik némán, feketén, És megy a maga külön útjain: Koronás árnyék, fejedelmi rém!
Magam vagyok és boldog egyedül, A múló élet messze, messze van, A lámpám ég, a szívem alig rezdül, Csak álmaim röpdösnek hangtalan,
Magam vagyok és boldog egyedül, Éjfélután. Künn örvénylik a hó; És az elmúlásról elmélkedem, És arról, ami örökkévaló...
SZIKLÁK
Cyklops
Odysseus megy Ithaka felé, Vizen túl várják ölelő karok: Hű Penelope... gyöngéd feleség... Kövesse, aki meg nem únta még! Én az öreg Cyklopsnál maradok.
Áll puszta szigetparton, vak titán, Kiszúrt szemével végtelenbe néz, Két roppant karja: két leroppant ág, A Góliáthot csalafintaság, Az őserőt legyűrte törpe-ész.
Megtört, de meg nem hajlott hatalom. A szirteket szaggatta bősz dühében. E pillanatban valóban titán, Királyi gőg keserű ajakán; Hogy kifáradt a sziklatördelésben.
E gőgös, keserű ajk tudja már: Meghalnak mind az istenek, mesék, Jönnek, kik két szürke szemmel látnak, kiszúrják kegyetlenül a csodáknak



Titokzatos, tenger-mély egy-szemét.
Sziklák
A kősziklákat mindíg irigyeltem, Kik állnak büszkén, mozdulatlanul, Állják a villámot, ha rájok sujt, S a harmat csöppjét, ha fejökre hull. Számukra soha sincs „talán”, se „hátha”, Mint dogmák állnak, oly konok-keményen, Mint zord, erős és önhitt férfiak, És hófuvásos, sivatag-nagy télben Fejükön csipkés jégből a sisak. A kősziklákat mindíg irigyeltem.
A kemény szót most megtanulom én is, De szívem bánja, mit kimond a szám, Ajkamon éles az ige, mint a kard, De belül egy hang kérdez: „igazán?” S a lélek ernyedt, tompa, szárnyszegett.
Már megtanulok én is síkraszállni, S nem hajigálni kő helyett kenyeret, S lenni kőszírt, mely int és fenyeget, Kőszikla, mit meg nem ingat semmi. Kőszikla, min a csákány eltörik.
Ó, de belül fáj keménynek lenni!
Néha ingerkedik...
Néha ingerkedik velem a sátán, S szól: Minek szórod így, balgán szerteszét, Mutatva úton-útfélen Az álmaid, s mindent, mi benned szép?
És tornyosul bennem egy őrült vágy: Mindent, amit elszórtam, visszakérni. S az ércemmel a mélybe visszatérni.
Ne hordozzák körül, mint véres kardot, És kicsorbultan, ne dobják majd félre; Mert minden hiú: tisztesség, dicsőség, És az áldozat omló, meleg vére, És egy jó van: a béke.
Ne legyek átjáró-ház, nyitott szín, Ahová minden jött-ment betekinthet, Látva, hogy terem az öröm, s a kín, És nevetve, mi nekem szent: a kincset.



Ne jöjjenek az irigység-darázsok, Kiknek raja a gyümölcs körül dong, S ne jöjjenek az apró tű-szúrások, Mik jobban fájnak, mint egy vasdorong!
Inkább semmi se jöjjön, És az el nem sírt könnyek tengere Bennem iszonyú áradattá nőjjön!
S az el nem dalolt dalok óceánja Zúgjon és hömpölyögjön bennem, Mint egy elzárt, külön világba’!
Ne tudjon rólam senki semmit, Tán egy-egy drága lélek még... S csak önnön lelkem sziklái verjék vissza A hangom, Mint a legördülő kő dörejét!
Elhagyott harangláb
A nehány ház, mely körülvette, Elveszett-pusztult, csonkig égett, Sátorfáját fölszedte innen, Mint költöző madár az élet.
A véghetetlen némaságot Már nem zavarja élő hang, Maradt a síkon egymagába A harangláb s a holt harang.
Dermedten csüng az ólmos csendbe, Beszédes ércnyelve be néma! Teste maradt csak, lelke elszállt De mintha visszajárna néha...
Ember a köteléhez nem nyúl... De ha megingott, ha megrengett Tetőtől-talpig a harangláb Nagy viharban - még kondul egyet.
Idegenül, komoran kondul, Mintha a szélvész lelke volna, Mintha temetne egy világot Sötét hamuba, szürke porba.
Komoran kondul, tompa jajjal, Mintha valaki magát tépné, Tépné, szakítná, megátkozná... E kín az egész teremtésé.



Akkor a messzi falucskákban A népek borzongva megállnak: Mert ember nem harangoz néki: Harangoz az Isten - magának!
Sas a magasban
Lassan kóvályog az erdő felett, És egyre szélesebb köröket ír, S a földtől egyre távolabb lebeg.
Lassan elnyeli a levegő-ég. Hatalmas szárnya alig-alig lendül, Ez „ama kiterjesztett erősség”.
Idelenn hullanak a levelek, S én hulló levelek útján megyek, És magammal, és mással, És az Istennel perelek, S lényem törvényét félve kutatom.
Az a másik ott fenn: A végtelen erő, S a végtelen Magány, És a végtelen Nyugalom.
Márványtömb
Áll formátlanul, faragatlanul: Nyers, puszta kőtömb, szikla-hatalom, A művésszel áll szemközt zordonul, Ki tépelődik már az Alakon.
A felszikrázó márványereken Sivár, kietlen dac vonaglik át, A kő, s a lélek perbeszállni kész: Vajjon ki nyeri meg ezt a csatát?
A művész büszke homloka mögött Bontakozik fénylőn egy istenarc, A természet, az ős márvány tagad: Ember, minek az egetvívó harc?
A véső cseng és döng a kalapács, A márvány tűr és konokul kacag, Egy elhibázott mozdulat csupán, S a formán újra úr az ősanyag.
A véső cseng és döng a kalapács, Tán - évekig - míg elkészül vele,



Talán a márvány istenarcot ölt, Talán a művész elpusztul bele.
Tőlem...
Tőlem szerelmes dalt ne várjatok, Én rajtam megfogant egy furcsa átok, Ábrándos húrja nincs a hegedűmnek És senkinek sem adok szerenádot.
Epedve búgó vágyak poétája Én nem vagyok. Ne kelljek senkinek! Nem trubadúrnak jöttem én ide S nem küldtek engem rózsaligetek.
Az éj s a köd küldötte vagyok én, A szakadékok üzennek egymásnak Velem. És köt a kietlen parancs: Magánosan az utak szélén álljak!
Hogy álljak, mint egy pusztai kereszt! Hogy álljak, mint egy bús Memento Mori! Hivatásom: az örök fájdalom Ércbetűit az ős-gránitba róni.
Hogy járjam a lét tarolt erdejét, És versenyt süvítsek a szabad széllel! S egykor, ha minden dalom elapadt, Hárfámat a sziklákon zúzzam széjjel!
Az eljövendőt várom...
Már ledőlnek a lelkem tornyai, Miket a hiúság emelt, És porrá teszek minden cifra házat, És pusztasággá teszem e kebelt, Hol főlehajtva bujdos az alázat. E kongó pusztaságban, végtelen, Csillagtalan, adventi éjeken Várom az eljövendőt.
A költőt. Az egyetlent, az igazit, nagyot, Akinek én csak szolgája vagyok, Aki majd tűzzel, lélekkel keresztel És hódít lanttal, karddal és kereszttel, Őt várom, őt, az igazit, nagyot, Mert én fáradt vagyok, Mert én gyenge vagyok,



S ó, mert nem én vagyok az igazi!
Az én bíborom: ronggyá foszlik el, Az én aranyam: ónná folyik szét, Nekem a mennyországom is pokol, S a szivárványom csupa szürkeség. Az én muzsikám: „vén cigány” zenéje, Én érzem: ez a vég.
Az eljövendőt várom. És egyengetem az ő útjait: Fogékony, izzó szívekre találjon! S én majd megnyugszom, ha lábához tettem Kopott lantom és kopott csatabárdom.
MI MINDIG BÚCSUZUNK
A kagyló
Jékey Aladárnak
Én itt vagyok, akarva, nem akarva, A végtelen vetett a véges partra.
Fekszem aléltan a sivár fövenyben És az óceán himnuszait zengem.
Anyám, a tenger apadt, s itthagyott, Kinek mi köze hozzá, ki vagyok?
Gazdátlan, üres ház, mire se jó, Csak eldobni, vagy eltörni való.
Apály s dagály közt, így, időm mulván, Várom, míg értem visszatér a hullám.
Nekem nem hazám e kietlen part, De aki titkon a füléhez tart,
Magányban, éjben, emberektől távol: Annak mesélek egy más, szebb világról.
Mi mindíg búcsuzunk
Mondom néktek: mi mindíg búcsuzunk. Az éjtől reggel, a nappaltól este, A színektől, ha szürke por belepte, A csöndtől, mikor hang zavarta fel, A hangtól, mikor csendbe halkul el, Minden szótól, amit kimond a szánk,



Minden mosolytól, mely sugárzott ránk, Minden sebtől, mely fájt és égetett, Minden képtől, mely belénk mélyedett, Az álmainktól, mik nem teljesültek, A lángjainktól, mik lassan kihűltek, A tűnő tájtól, mit vonatról láttunk, A kemény rögtől, min megállt a lábunk.
Mert nincs napkelte kettő, ugyanaz, Mert minden csönd más, - minden könny, - vigasz, Elfut a perc, az örök Idő várja, Lelkünk, mint fehér kendő, leng utána, Sokszor könnyünk se hull, szívünk se fáj. Hidegen hagy az elhagyott táj, Hogy eltemettük: róla nem tudunk. És mégis mondom néktek: Valamitől mi mindíg búcsuzunk.
Vágy
Szeretnék úgy belédsimulni Természet - mint egy falevél, Mint egy fűszál, mely egyformán nyugodt, Ha harmat száll rá, s ha rá száll a dér. Szeretnék úgy belédsimulni, Mint egy elvesző árnyalat Az alkony ezerszínű tengerén, Szeretném fölszívni az árnyakat, S magamat tőlük fölszívatni én.
Szeretnék úgy belédsimulni Természet - mint egy lehelet, Mint szél fuvalma, mely alig-alig Borzolja fel az alvó vizeket, Szeretnék úgy belédsimulni, Mint egy tétova napsugár, Mely jár az erdő sűrű rejtekén, És nem keres és nem talál, Szeretnék úgy belédsimulni Természet - mint egy tűnő napsugár.
(S szeretném, ha mellettem elmenet, Valaki szólna: „Nézd, már itt az ősz, Sárgulnak lassacskán a levelek.” És nem ismerné meg a levelet.
És szeretném, ha rajtfelejtené



Valaki a szemét az alkonyégen, S szólna: „ezerszínű az alkonyat, Így láttuk ezt valaha, - vele - régen.” És nem sejtené, hogy egy árnyalat Az esti színek közt én vagyok éppen.
És szeretném, ha jönne valaki Az erdő rejtekébe És szólna, „nini, milyen különös: A nap e mély homályban is ragyog.” És nem tudná, hogy az is én vagyok.)
Szeretnék úgy hozzádsimulni Természet - mint a vén moha A fák északos oldalán, S nem lenni hozzád hűtelen soha. Szeretnék úgy belédsimulni, Mint tücsök hangja holdas éjeken, S szeretném, ha valaki elborongna Rajtam, mint multból zengő éneken.
S szeretnék úgy vegyülni el beléd, Természet - mint a síri por, Mit ezeréves hantokról a szél Nagy-messzi tengerpartokra sodor. Ott játszana velem egy kisgyerek, Kicsiny kezén futnék fel és alá, S e port, mely egyensúlyát nem leli: Egy percig egyensúlyban tartaná.
Az utolsó barát
Egy pirosruhás kisleány: Az Alkony fogja kezemet, Mellettem lépked szótalan, A mély erdőn át úgy vezet.
Megyünk, megyünk, távol-közel Embertelen, nagy béke van, A kislány megrezzenne, ha Szívem dobbanna hangosan.
Mögöttem lelkem lombja hull, Mindennap egy hűtlen levél: Barátok - álmok - nagyhamar Itt lesz a pusztaság s a tél.
Semerre út, semerre cél, Aki nem vetett: nem arat,



Istenhozzátok cimborák! De ez a gyermek hű marad.
Ahányszor betérek ide, A sűrűből elém kilép A pirosruhás kisleány: Más-más keretből örök kép.
Lágyan megfogja kezemet S szívemben elcsittul a kín, Megyünk, míg sápad köntöse S lesz bíborszínből rózsaszín.
A lelkem kisleánya ez, Múlhatlanul a lelkemé, Kézenfogva, szép csöndesen, Egyűtt megyünk az éj elé.
Föld
Alkonybanyúló, fekete szántás, Őstelevény Te, szomorú barázdás, Ki rejted, őrzöd a jövő életet: Szenteltessék meg Föld, a Te neved.
Szenteltessék meg a Te neved, Föld, Akiben minden új alakot ölt. Nyugalomba fordul a szív, az árva, Kalászba a mag, a halott virágba.
Ki felszívod az esőt, harmatot, S ajándokul a tengernek adod, Ki kebled sziklabordái alatt Fakasztasz zúgó, szent folyamokat.
Kinek szívébe vágyón ereget Az óriásfa örök gyökeret, Az emberfecskék fészkét aki tartod, S tűröd, hogy megtiporják tisztes arcod.
Mint anyához a tékozló fiút, Hozzád hoz vissza minket minden út, Szemünk, habár a fény tengerét issza, Lecsukódni csak hozzád kerül vissza.
Ha Ikarosnak szárnya eltörött, Te adsz neki még álmot, örömöt, Rögöt, munkálni arccal napkeletnek, S göröngyöt, amit majd utána vetnek.



Itt most virágzanak...
Itt most virágzanak az almafák; Amíg lassan e betűket írom, Napfényes, tiszta csöndbe hull alá Özönével a selymes, lágy szirom.
Itt most virágzanak az almafák... A lélek fájáról is így pereg Libegve álom, érzés, gondolat... Tűnődve kérdem, hogy: hová, minek?...
Dobsina, 1918 május
Ave Halott!
Ave Halott! Az élet zúg tovább, Sírok fölött nem időzhet a láb, Gyökeret nem ereszthet. A kedves fölé a szív önmagát, Mint eleven keresztet, Mint örök fejfát, nem tűzheti le.
Pedig úgy volna szép. Úgy ottmaradni, mozdulatlanul, Hordozni, mint a márvány, - egy nevet, S nem bánni, virrad-e, vagy alkonyul. De nem lehet. Az élet zúg tovább, S mint egész, nem ér soha-soha véget. Ave Halott! Az élnimenők köszöntenek Téged.
Homokba írtam...
Puszták homokján különös betűk. Fénylik a rajzuk, a vonaluk él, Puszták homokján különös rovás; Tán harci dal, tán baráti levél, Talán imádság. Olyan egyre megy, Elmossa zápor, letörli a szél. Puszták homokján különös rovás.
Homokba írtam minden mondatom, Zápor elmossa: ne fájjon nagyon, Letörli a szél: ne fájjon nagyon, Homokba írtam minden mondatom.



MIKOR A DELTA A FORRÁSRA GONDOL...
Mikor a delta a forrásra gondol...
A folyam fut az óceán felé, S medre ijesztően kiszélesül, Intenek néki messze fároszok, Habján hajó ring és sirály repül, Eltépett malmok ellebegnek rajta, És úsznak bölcsők és úsznak koporsók És úszik egy-egy fölborított sajka, És úszik szenny és virág vegyesen.
S ahogy közelg az óceán felé: Vize, a hajdan kristályos nedű Nem édes már, de sós és keserű. És keserűn és ádázul rohan, S gúnynak érzi, ha valaki megáll, S döbbenve szól: mi hatalmas folyam!
Akkor a delta a forrásra gondol, Amely körül fekete fenyők állnak, És csend van és csak a juhnyáj kolompol. Nincs vad meder és nincs pocsolyás árok, A fűben szivárog egy halk erecske És azt hinnéd, hogy mindjárt elszivárog.
A forrás mellett ül egy kisfiú, Tiszta kezét a tiszta vízbe tartja, És ezt a folyam a deltáig érzi, S a boldogságtól megremeg a partja.
Régi levelek olvasásakor
Anyám, kezedben régi levelek... Tűnődések borongó napja ez, Mint Mariusnak Carthago, feléd A multból csupa tört fal meredez.
Míg multak könyvét félőn forgatod, Kezed bevégzett sorsokat simít, Elhalt ujjongást, elsiklott jajt S a porladozók fagyott könnyeit.
Álmok kövéből márványpalota, Hitből, vágyból elefántcsonttorony! Mi volt még itt?... Leomlott, szertehullt... Virágpor száll csak horpadt sírokon.
Ó egyszer minden lélek Marius



S egyszer minden mult Carthagói rom, S csak rom marad: rá az emlékezet Örökzöldjét hiába futtatom.
Anyám, a multak könyvét forgatod S állnak előtted romok, feketén, Most rám tekints! Előled elfedem A költészet fény-fátyolával - én!
Anyám, a multak könyvét forgatod: Hányan voltunk!... Most - nehányad-magunk. Anyám, öleljük meg ma a Jelent S szeressük egymást, míg együtt vagyunk!
Válasz egy nagyon messziről jött levélre
Dr. S. R.-né Reményik Jolánnak
Tizennyolc esztendőnek távolából Jött a leveled, Mint gyermekkorom halk ezüstkacaja, Úgy cseng a neved: Jolán... Az elillanó évek csolnakán Lelkem mi mindent ringatott azóta, Mennyi álom és mennyi nóta Kelt és halt el a parttalan vizen, Tizennyolc esztendő hiszen Ugyebár a mi araszos, Dalos, jajos és panaszos Életünkben egy örökkévalóság?!
Mint bedőlt tárnából az ottfelejtett mécs, Most úgy dereng fel Szelíd-halványan az emlékezés. A neved, Mintha idézett volna szellemet: A rég-voltak körültem tábort járnak, Gyűlnek, kopognak, lengenek az árnyak, A mélyből zeng sok régi-régi hang, Megannyi elsüllyedt harang, S azt zengi mind, Amire a Te leveled is int: Hogy „mindnyájunkon betelik a Sors.”
Tizennyolc ismeretlen éven át Szó világít-e, gondolat vezet? Tizennyolc ismeretlen éven át Foghatunk-e mi ketten kezet?



Tizennyolc ismeretlen éven át Napfényből, holdsugárból van-e híd? Azt írod Jolán, Tizennyolc év után Meséljek Néked rólunk valamit.
Mesélek hát... Máskép volt hajdanán, Csendes szóval mikor a mesét nékünk Novemberi vasárnap délután Te mondtad: a mi „nagyobbik testvérünk”. - Mesélem hát, hogy porbaomlott rég A nagyapámék öreg háza, De még a Hója-erdőben a szél A nyögő fákat épúgy rázza, Mesélem: áll még Dónát, a kőember
A hegytetőn épúgy, mint hajdanán, De egy sziluett hiányzik alóla: A bölcs öreg, szegény jó nagyapám. Most újra zöld a vadszőlős veranda: Forró nyarakon hűs enyhet adó, Az asztal is még régi tán, de rajt’ Gyümölcsöt már nem főz be nagyanyó. Tőlűnk ment el a mult, vagy mi a multtól, Elváltozott, vagy régi még a Hója? Én nem tudom. A tornyos villa áll, De rég üres, de rég nincs már lakója. Ki lakta hajdan: mind világgá ment, Sok már csak sírhalom: virágot termő, Rájok én most gyakorta gondolok Borongva; már egész kis fejfa-erdő.
Most „át” gyere: - Ez itt a hintahely, Ez itt a hinta cölöpfája; A régi még. De ritkán ül bele Jókedv, amely az égig szállna. Most nézz föl. Fényes egy kis-ablak, Némán hajol a zongorára Egy karcsú lány... Beethoven szenvedélye Kizúg a holdezüstös tájra. Ez - „Sárika, a bájos csöppség.”
Tovább meséljem? Meséljek még, megint? Mondjam, hogy lassan megőszültenek Munkában, gondban édes szüleink?
És arról, ki e bús sorokat rója, Mit tett - hogy élt - hogy számoljak be Néked?



Talán-talán jobb: ne beszéljünk róla.
Így tűnnek-mennek lásd, tovább az évek, Jolán Egy illanó nyár aranycsolnakán Meséltem Néked.
1918 július
VADVIZEK ZÚGÁSA
1921
Áprily Lajosnaknak és Mannsberg Arvednek ajánlom
Rodnaborberek, 1921 nyarán
Bevezető ének
Hallod? ezek a vadvizek! Ezt hallom én itt nappal, éjjel. Magányom boldog szigetét Harsogják körül szent zenével, Templomi, szent, örök zenével.
E zúgás mellett alszom el, E zúgás mindent túlkiált: Töprengést, gondot, szenvedélyt, Lelki sebet, lelki halált, E zúgás mindent túlkiált.
Hallod: ezek a vadvizek! Nincs több ily édes dajkadal. Távol: bogárkazümmögés, Közel: kőtörő viadal. Szálfákat sodró viadal!
Most elsüllyedt a nagyvilág. Csak e völgy van, s e vadvizek. Tőlük tanulok énekelni, Rájok nézek, bennök hiszek. Hadd zúgjanak a vadvizek!
A kis templom a nagy dómban
A borbereki templom falára írom
Fölötte égig ér a szirt.



Olyan törékeny, oly kicsi. Harangja elhaló szavát Ezer gúnyos harangvirág Az erdőn túlcsilingeli.
Fenn Isten jár a csúcsokon. Amerre fényben elhalad: Testőrei: dárdás fenyők Állnak titáni sorfalat, A szirt felett, s az ég alatt.
Dördül az ormok orgonája, Az Ünőkőre ború száll. A mérhetetlen szikladómban A kis fatemplom félve áll. Belőle félve száll az ének, A dícséret a dóm urának: A magasságok Istenének.
Mert emberkéz emelte csak. Fenn az Úr lépked hallgatag, A maga-építette dómban. Önnön művében elmerül: Az örök-szépben, örök-jóban.
Fenn az Úr lépked hallgatag. A fenyők némán szalutálnak. Ő néha-néha fölriad, S visszaköszön testőrhadának, A sok sötét, szurkos titánnak.
Szentivánéj a havason
Itt meghaltak az istenek: Oberon és Titania. Csak Pán él, s Pán itt oly hideg. Nem mulatós, tréfás nagyúr, Komoly, komor, ködben vonul, S az útja meredek. A tündérseregek Alusznak bedőlt bányamélyben. Jánosbogár se száll. Itt nincs ma mámor Se holdfényvezénylette éji bál. Nincs táncraperdítő borocska, Csak pár halavány csillagocska Virrasztja az Ünőkő tetejét.



A holt fenyő
A holt fenyő pirosba öltözik. Ha látsz egy foltot, Egy rozsdavörös foltot A haragos-zöld tenger közepén: Ereszd le messzekémlő látcsöved, S mondj egy imát a holtak üdveér’. Az a halál. Nem a lomberdők szelíd őszi dísze, Amelyre új élet következik. Ez a pirosban ünneplő halál, Ez a dacos halál Ez tudja már, hogy nincs feltámadás. És mégis áll, Halott bajnok az élő katonák közt. Mivel másutt nincsen számára hely.
Havasi feszület
Halványpiros hegyi virág Öleli lábát a keresztnek. Távolról a sötét fenyők: Titoktudó konok erők Feléje gyökeret eresztnek. És ölelik a föld alatt. Így rejtik el imádatuk.
Olyan szép itt és oly szabad! Alatta kanyarog az út És még mélyebben a patak.
Szent arcán kín - s örök remény. A zúgó vízbe letekint, S mosolyg a vad patak dühén.
A fenyők álma
A fellegek a fenyők álmai. Az ágak között megrekednek. Azután futásnak erednek, Vagy halkan suhannak odább, Mint foghatatlan, lenge holmi, Testetlen, fátylas délibáb. Az álmok sorsa: eloszolni.
Néha úgy szállnak, fehér csipkeként. Hogy alig-alig fedik el a fényt.



Ezek a boldog álmok. Aki ily álmot látott, Annak a fának hálálkodni kell. És hogyan hálálkodik a fenyő? Hogy ezerszeres illatot lehel.
S néha jönnek gomolygón, nehezen, Szurony sem szaggatja meg odafenn, Csak néha üti át Egy órjás dárdáját a fellegen. Ezek a gonosz álmok. Aki ily álmot látott, Reccsenve jajdul, álmában kiált, Lát fekete vért és piros halált.
De lassan elszáll jó és gonosz álom, Valahol virrad már a láthatáron, Oszlik a köd, A pára már kevés. Aranyderüvel messze valahol A kék ég jő: az örök ébredés.
„Idill” a magasságban
Vihar ment végig a hegyélen. - A gyökerei megmozdultak. Az órjás, látva végzetét Társa felé nyujtá kezét: Tarts meg, - vagy téged is lezúzlak! És tompa jajjal rázuhant.
Elállt a hegy lélekzete, S egy percre a patak alant.
A másik meghajlott bele, De felfogta és megtartotta őt. Egyik a másikra támaszkodva: Most így állnak a Teremtő előtt.
Trofeum
Mint indián a skalpokat, Öreg fenyők zuzmószakállát Én a Magánytól elragadtam. Ez a viharvert szürke zászló Díszíti szobám négy falát, Fenyőgallyak között fityeg. Ha ablakomon besüvít a szél,



Oly kísértetiesen lengeti, Mint fenn az ormokon. E trofeum, Ez az én üdvöm lobogója, És boldogabb vagyok vele, Mint lehetett a Nagy Napoleon Marengo minden zászlajával.
Az én szobám
Nem volt ilyen szobám soha: Alacsony kis padlásszoba, De szeme égigérő hegyre néz S a hegy viszont az ő szemébe. Benne nehány bútordarab, Oly durván összerótt, De visszadobnék minden földi jót, Ha ezért kínálnák cserébe.
Ez az én remeteszobácskám. Körül a falon fenyő, páfrány, És vadvirág az asztalon. Szeretteim a nagyvilágban, Látjátok: én most itt lakom.
Az ablakokon zöld zsalu van: Nehéz, zöld pilla a szemen, De a szempillát nem csukom be Virrasszon örök-éberen.
Nappal lássam, hogy fut a felhő, Éjjel halljam, mit nyög az erdő, S mint zúgnak körül a vizek,
Amen. Nincs tovább. Itt hiszek.
Ama keskeny út
A szálerdő már elmaradt, Most törpefenyő jő, s boróka, Az ösvény egyre keskenyebb, Jövök, - ki tudja már mióta S megyek, - ki tudja meddig még. A célom - Isten tudja csak Talán a semmi - tán az ég.
Az ösvény egyre keskenyebb És egyre zengőbb a szívem. Úgy zeng, mint egy kristályharang.



Pedig nem rázza senki sem.
Még feljebb gyér fű és moha, Majd puszta gránit, vagy bazalt, Szélkürtök héjja-riadója, Vagy síri csend, - minden kihalt.
Jövök, nem tudom már mióta.
Egy ismeretlen túlvilág már Fagyasztó áramot lehel. Megyek, - ki tudja meddig még.
Ez tán a mennybemenetel.
Az Ünőkő
Ez a király. A ködkoronás, rejtelmes nagyúr, Aki uralkodik itt mindenen, Mindenbe beleszól, Mindenben benne van, Minden fenyőnek Ő a háttere. Ő az, aki mindíg sejtteti magát, De nem mutatja meg, csak néha-néha, Ha tiszta este van És a szivekben méltó áhítat.
Először holdvilágnál láttam Őt És nem tudtam, hogy Ő az. Olyan volt, mint egy óriási árny, Minden csöpp fényességet beborító. Nagyobb volt, mint az éj, Nagyobb volt, mint a csend, Nagyobb, mint minden eddig tudott nagyság, Olyan nagy volt, S a holdfényben oly kicsi voltam én, Hogy némán levettem a kalapom.
Vizek ha találkoznak
Harsogva jő két vadpatak, Egy harmadik, egy negyedik, Külön kis völgyből mindenik, De egymás felé tartanak. Alább a sodruk sebesebb, Alább már malmot hajtanak, Fűrészt lendítnek rönköt vágni.
Mennek - és nem fognak megállni!



A forráspontjuk messze-messze Rejlik az Ünőkő alatt, Egyiké itt, a másiké amott. De álmukban már látják társukat, Akihez vágy ragadja őket, S a testvér felé küzdik magukat. Vadul birkóznak fával, kővel.
És győznek - egyesült erővel.
Folt, amely tisztít
Egy foltot látok, egy fehéret, A látcsövembe beletévedt: Az ott egy hómező, Egy folt a király komor köntösén. Ó mennyi áhítattal nézem én!
Az ott örök. Mert nincsen július, oly rekkenő, Mely onnan azt a foltot elvigye, A hó az Ünőkő menyasszonya, S örök a hóval kötött szűz frigye.
A városokban letiporták Az égből-esett szűz havat, Száz sáros emberláb gázolt bele, Itt - téltől-télig megmarad. A szakadékból felragyog az égre.
Most a lelkemet mossa hófehérre.
Az utolsó ház
A fűrészmalmon túl vagyok S ez itt az utolsó faház. Ablakából a gyertyafény Úgy lobog elé, mint a láz Ijedt, beteg gyerek szeméből.
Valami fázás összeráz. Itten végződik valami És kezdődik valami más. Valami nagyobb hatalom.
Ez itt az utolsó faház S túl rajta zajlik a vadon. Elvész az út a vak sötétbe.
Rémeket lát a házikó S az éjbe kémlel lázban égve.



Túl rajta zajlik a vadon, Vagy hallgat; ám a hallgatása Még sokkalta félelmesebb.
Visszavonult a kis telep S visszavonulva hagyta itt
Hátvédnek ezt a házikót. És rábízta a titkait És minden embernek-valót. Nem előörs, - hátvéd ez itt. Túl rajta nyoma vész az útnak, Az embergőgnek takarodót fúnak.
Túl rajta már a patakon Rézsut nagy szálfák dőltek át, Ágak, kövek, kavargó tajték, Dühöngő összevisszaság. Itt kezdődik a másik hatalom: Az ősellenség előörsei.
A házikón túl győzött a vadon.
A szemérmes sziklák
A sziklák itten oly szemérmesek: Fenyőágakkal takargatják Gránitbordáik szörnyű éleit. Még cserje is akad imitt-amott, Valódi lomb, Ősszel hulló, tavaszt váró levél, Tiszavirág a halhatatlan zöldben. Még cserje is akad imitt-amott Takarónak a szűz szirtek fölé.
A sziklák itten oly szemérmesek, Úgy rejtik a bennük lakó erőt, A lappangó hatalmat. Nem kiabálnak, nem fenyegetőznek, Vad meztelenségük’, Feszülő izmaik’ nem mutogatják. Nem üvöltik alá A magasságból a vándor fejére: Mindjárt reád szakadunk, nyomorult!
Hanem, ha jönne egyszer buja ember, S taposná a zöldet fejük fölött, S úgy hozná végzete, Hogy egyszer félre lépne:



A magasságból lebucskázó teste Ezeken a szemérmes szirteken Véres rongyokba szaggatná magát.
Gyopár
Azt mondta valaki: A Korongyoson gyopár is terem. Azóta vágyaimnak netovábbja A Korongyos-tető. Róla álmodom nappal-éjjel, S a pici fehér csillagokról, Mik szikráznak a vad kövek között.
Mert úgy lehet: Egy hullócsillag szállt alá oda, Ép a Korongyos tetejére. Honnan indult: ki tudja azt? Talán egy nagyváros felett Látta útrakelni egy ifjú pár, Sikoltó ívét elkísérték szemmel, Míg legörbült a sötét horizontra. Találgatták: vajjon hol nyugszik meg? Hát ide hullt. Ide, a Korongyos-tetőre. Ezer darabra hullott széjjel, De üdvösségét megtalálta. S minden kis része csillagalakú lett: Így született a havasi gyopár.
Hangverseny
Lent a patak zúg. De most jő a szél És elkezdi a fenyves idefenn. Ifjú cserjék vad sörénye lobog És az öreg fenyők Inognak méltóságosan. Azután semmi hang.
És felhallatszik újból a patak.
Egy szélroham S a fák folytatják, ahol abbahagyták: Mi történt kétszáz esztendő alatt. És s új szünet.
És felhallatszik újból a patak.



Izvor
Megtudtam ezt is: A patak nevét. A dajkámét, ki esténkint dalol, S az őserdőnek minden erejét A völgybe hozza le. Ó be mélyek, be csöndesek az esték, Így, egyedűl, - vele. Megtudtam ezt is. A patak nevét, Hogy nevén nevezhessem a Magányt, Mint egy titokzatos tündérleányt: Izvor, Izvor!
„Ördögszoros”
Mi dübörög, a szikla, vagy a víz? Egyszerre dübörög Az Izvor és az ördög katlana. Az Izvor benne habzik. Pezsgő nem habzik így, Tokaj nedvének nincs ily ereje. Ezt nézni: mámor. És hozzá képest rongy a szenvedély.
Egy törzs fekszik az ördög katlanában. Fenyő volt valaha, Évszázados fenyő. Az ember rönknek készítette ki. Ezóta asztal volna tán, vagy ágy. De mást gondolt a szél. A fergeteg Fogta és ledobta a szakadékba. Most ott pihen, S a végítélet trombitáit várja.
A szoros felett összeér a szirt, Az ördög torka szájba nyílik ott, Villognak a kemény gránitfogak, És egy halványkék repedés csupán Az ég. Menekülő utadat arra vedd Lélek, különben itt tart a pokol.
Néha félek...



Néha félek... Úgy nyugtalanít ez a suttogás, Ezek a halk neszek, Ez az imbolygás, ez az összejátszás A hátam megett. E halk hullása nem tudom minek. Itt nem hull levél, Tán az Idő pereg Bús percegéssel itt, az örökzöldben. Néha félek... A fenyves olyan kísérteties. Néha úgy érzem, hogy lepke vagyok, S felszúrhat minden öreg fenyő tűje. Egy idegen parány, Akit nem tűr az ősvadon magában. De multkor egy gyökérbe botlott lábam, S ahogy fölnéztem, Megrázta szakállát egy vén fenyő, És így szólt hozzám barátságosan: Öcsém, jobban vigyázz! S ha elvágódsz, hát csak magadra vess!
Telefonpózna
Elsorvadt, száraz ágai Mint béna karok, kimerednek. Telefonpózna lett a fa: Hírhordozója embereknek. S a többi közt kell állnia. A többi mind faragott oszlop, Legyalult, kinyalt, síma fa, Olyanok, mint az udvaroncok.
Ezen még ott az ősi kéreg, És van még benne büszkeség, S az erdőre még visszaréved.
Úgy bontja meg a többiek sorát, Mint a fecsegő, léha népet Egy sötétcsuklyás aszkéta-barát.
Az emberek a drótot hozták, Ott állt, útban állt, kapóra jött, Nem vágták ki - csak besorozták.
De rajta még az ősi kéreg, A büszkesége megmaradt még, S az őserdőre visszaréved.



Dialóg
A harkály kopogtat egy vén fenyőfát. Én a botomra dőlve hallgatom, Mint harmadik. Különben csend lakik Körül az erdőn.
A harkály:
Mit gondolsz öreg: meddig élsz még?
A fenyő:
Azt jól tudják az istenek, Akik az életem kimérték.
A harkály:
Mit gondolsz öreg, hogy mi lesz belőled?
A fenyő:
Bizony mondom, nem függ az se tőlem, Se tőled.
A harkály:
Az emberektől függ tehát?
A fenyő:
Az ember nagynak képzeli magát.
A harkály:
Mit gondolsz mégis: Hiszed, hogy asztalt terítenek rajtad, S melléd telepszik egy vidám család? Vagy ágy leszel, mely mélyen, hűsen altat A nap heve után? Szólj, mit hiszel hát, vén embertelen?!
A fenyő:
Mit tudom én! Bölcső leszek talán. Talán koporsó. Oly mindegy nekem.
Hidak
Egy hídon mentem át, az Izvoron. Furcsa hidacska volt: Két szál fenyő, Csak úgy, egymásba róva, Az Izvor lent dalolt. Egy percre én akkor megálltam ott, Behúnytam a szemem,



Hallgattam, hogy az Izvor mit dalol, S egy látást láttam: A Dunát láttam messze, valahol, S az Erzsébet-híd ércpilléreit.
Illés
Ez a villám nyoma, E szénné égett, bús-fekete rom. Az ember önmagának követelte, Az Isten azt felelte: „Nem adom. Ez itt próféta-fa. Nem fogja látni a letarolt erdőt, Rábocsátok egy izzó-tüzes felhőt, Magamhoz ragadom.”
Az ember önmagának követelte, Az Isten azt felelte: nem adom.
Lovas favágó
Lovon jő, nem gyalog, Lovon jő, hallgatag: Komor erő. A piros alkonyat Mögötte jő És megnöveszti furcsán, feketén.
A fejszét vállára vetette, Mint halál a kaszát, Úgy lovagol A fenyveseken át És megvetőn tekintget szerteszét.
A fenyők sötét gyűlölettel nézik: A hóhér ott megyen! Vajjon kivel tart ma leszámolást? Veled? Velem? És holnap ki kerül a bárd alá?
A fenyők sötét gyűlölettel nézik, És zúgnak, mint az összeesküvők. S megszólal egy: Én holnap meghalok, De zuhanva, még összezúzom őt!
És zúgnak, mint az összeesküvők.
Már járt...



Már járt a villám a fejem felett, S bújtam előle vén fenyő alá Jó helyre ép... Egy csattanás: Lobogtunk volna mind a ketten: Én és a kihez menekedtem. És lettünk volna egy halom hamu, Két élet hamuja. Bottal piszkálta volna valaki: Melyik az ember és melyik a fa?...
„Dícsértessék...”
A hegyről jöttem lefele. Valami komor áhítat Ragyoghatott az arcomon: Nagy fény és nagy homály, keverve. Mint napsütötte havason A fellegeknek árnya.
És szembe jött egy kisgyerek. És felnézett reám. Kicsi lélek gyolcsba, mezítláb. Valamit észrevehetett, S mintha látná pap-bácsiját, Kalapot emelt: „Dícsértessék”...
E percben papnak éreztem magam, Isten papjának, úgy mint senki más És ősi joggal válaszoltam A kisgyereknek; Amen, mindörökké!
Vihar utáni gondolatok
Csak egyszer adnád énnekem Teremtő Úr hatalmadat: Az elszabadult orkán erejét, A felhőszakadás Patakokat dagasztó hatalmát! Csak azt a percet adnád énnekem Én Istenem, csak azt a percet, Amelyben a leomló görgeteg Közepén vágja ketté az utat És a lázadó elemek Kitűzik zászlajuk A halombadőlt szálfák barrikádján. Csak ezt a percet,



Csak ezt a földrengető percet add nekem, Isten!
Tudnám, hogy mitevő legyek vele!...
A magány szobra
Én játszottam a rengeteggel, S zálogul a lelkemet adtam. Hogy fogom visszaváltani? Gyerekkoromból zendül egy szó: Most tessék „szobrot állani!”
A szót a fenyők átveszik, Harsogva zúgják: szobrot állni! Már követel a rengeteg: Add meg magad, nincs mit csinálni!
Felhágok hát egy csonka törzsre, Keresztbefonom a karom: Tégy hát velem, amit akarsz, Erdő, te szörnyű hatalom.
S az erdő semmit sem csinál. E mozdulat elég neki. Ahogy hozzádermedten állok: Alakom’ szoborrá teszi.
S „Magány szobrá”-nak nevezi.
Karácsonykor
A szent estén majd eljövök ide. Álmaim szekerébe fogatok És szólok fantáziám táltosához: Hipp-hopp, ott legyek, ahol akarok, És álomhintón eljövök - ide.
Itt minden fehér lesz, - fehér, s halott. Csak egy hang lesz a halott rengetegben: A zúgó patakok.
És én fenyőtől fenyőhöz megyek És minden fenyőt megsimogatok.
És megkérdezem: virrasztotok még? És megkérdezem: hogy aludtatok?
És aztán feltűzöm a szívemet A legmagasabb fenyő tetejére, S imába kezdek: Magány, Mi Anyánk... Néked ajánlom égő szívemet...



Olyan lesz, mint egy karácsonyfaláng.
KARÁCSONYFAPIAC
A karácsonyfa megérkezik
Mögötte elmaradt a nagyhavas, Mögötte elmaradt a rengeteg, A piacon most megállnak vele A nagy utat járt, csendes szekerek.
Vizsgálgatják növését, termetét, Az emberek közt kézről-kézre jár. Az óriás lemetszett, csonka karja, A kis fenyőfa: karácsonyfa már.
Csodálkozva tekintget szerteszét És fájón leheli ki illatát. Egyben ünnepre felszenteltnek is, Halálraszántnak is érzi magát.
A karácsonyfa panaszkodik
El-elnézlek, ti hontalan fenyők, Ti erdő-testből kitépett tagok. Hányan mondhatják el ma veletek: Ó én is, én is hontalan vagyok!
Piacra vitték a testem, s a lelkem, És alkusznak az életem felett. És fehér vattát aggatnak reám: Mű zuzmarát a zuzmara helyett.
Tudom: elszárad a levágott kar, Tudom: én vissza nem jutok soha Az ősrengeteg anyakebelére. Sorsom: lapály a csúcsokért cserébe. S a végtelen helyett egy szűk szoba.
A karácsonyfa énekel
Ha szűk szoba: hadd legyen szűk szoba. A szűk szobában is terem öröm, Gyúl apró gyertya ínség éjjelén, Ó csak ne legyen sorsom bús közöny, Ó csak legyek a fény forrása én, Apró gyermekek bálványozott fája, Én az idegen, én a jövevény.



Égő fenyőfa, égő áldozat, Akit az Isten ősi otthonából Emberek örömére elhozat. Csak rajzolódjék mélabús árnyékom S imbolyogjon a szűk szobák falán.
Mindegy, hogy mi lesz velem azután,
Kolozsvár, 1921 karácsony
A MŰHELYBŐL
1924
Nagyobb a szépség a mi szivünknél
I. Ján. 3. 20 után
Új verseimnek ebbe a sorozatába azokat vettem be, melyek a költőnek a művészethez, elsősorban saját művészetéhez való viszonyát jellemzik.
Kolozsvár, 1923 szeptember hó
A szerző
Vallomás és elöljáró beszéd
Árva nemzetség, Erdély népe Te, Ki szegény lelkem’ pajzsra emeléd, Ki meghallgatod mindíg a szavam, Ha magányból kilépek eléd: Állj meg ma vélem egy szokatlan szóra, Hadd legyen ez a csöndes esti óra Egy fájó, nehéz, komor vallomás.
Azt akarom, hogy a lelkembe láss, Mélyen, egészen, úgy, mint soha még, Hogy lásd az árnyak nyüzsgő táborát, Kísértetek, kétségek seregét. Füledbe zúgjon a rémek tora, Akik tort ülnek esett lelkemen, Ó, mert én minden percben elbukom, És minden percben fölemelkedem. Azt akarom, hogy a lelkembe láss, És lásd, hogy az a fölemelkedés Sokszor keserűbb, mint az elbukás.



Azt akarom, hogy a lelkembe láss, Mikor Rád hullt az éj köröskörül, Száműztem lelkem legbelső zugába Mindent, mi csak nekem fájt egyedül. Lelkem kútjában csillagot kerestem, És csillagokkal benépesítettem A Te estédet, a Te éjszakád. Bocsásd meg nékem, hogyha ez órában Felpattantom a legbelső szobát. Mert Neked szólott minden énekem, És Rólad szólott minden énekem, És sok órámat adtam már Neked, Ezt az egy órát add most - énnekem.
Mert tudnod kell, hogy miként viaskodtam, Hogy remegtek a gyönge idegek!... S mibe került, hogy hajókötelekké, Acélsodronyokká meredjenek A kényszerűség nagy pillanatára!... Hogy azután a hitevesztett lélek Mint csüggedt virág, roskadjon magába. Tudnod kell, Népem, hogy én itt hogy jártam: Szédülő fejjel és halálra váltan, Amíg Neked az üdvösség borát És az örökéletet predikáltam.
Kolozsvár, 1923 március
Az örömszerzés programmja
Imre Kálmánnak
Nem, nem, versem, te nem vagy szuverén, És nem mindegy neked: Dobban-e más szív egyszerre veled A mindenség kietlen kebelén. Nem, nem, versem, te nem vagy szuverén. Oszlop vagy? - Dóm vagy? - Hegycsúcs vagy? - Lehet. Fölötted még egy kupola feszül: A mindent elfedező Szeretet. Hiába mondod: magamért vagyok, Hiába mondod: magamnak vagyok. Mosolyog a rejtelmes messzeség: „Nem igaz”, - mondja - és ragyog, ragyog. Nem, nem, versem, te nem vagy szuverén, Te másokért, mások számára vagy. Örömszerző vagyok általad én.



Én, aki más örömöt úgyse szerzek, Ki az életnek rossz cselédje voltam, S kinek egyebe sincsen, mint a versek. Nem, nem, versem, te nem vagy szuverén, Te engesztelő, áldozati láng, Szent füst vagy az Élet oltárkövén, Mindent pótló ezerjófű-növény. Te azért vagy, hogy elmenvén, vigasztalj, Szellemet idézz, szépséget marasztalj, S megtérve, megkönnyítsd az én keresztem: Hogy olyan kevés örömöt szereztem.
Kolozsvár, 1923 november 8
Beszélgetés Beethovennel
Anno 1918 Húgomnak ajánlom
„Mester, piros köd száll az őszi tájra, Mester, csukódnak, nyílnak börtönök, November van, s a forradalmak árja A földön végigsöpör, dübörög, Órák alatt világok váltakoznak.”
„Nem érdekel. Én egy vagyok s örök.” „A Szabadság, kezében véres karddal A világ füstös színpadára hág, Inognak trónok, hullnak koronák, Hallod, hogy zeng a rettenetes kardal. Királyokhoz az idő mostoha!”
„Én nem lehetek trónfosztott soha.”
„Nem így álmodtad Te is egykoron Mester, dalba nem így öntötted-e? A nép, immár egyetlen hatalom, Béklyóit nem zenédben törte le? Mester, dalod örök forradalom, E harsonás kor a Te riadód!”
„Hozzám mérni ne merd a korcs valót, A dalom zeng túl Időn, Életen. Ha láng kavarja petyhüdt véretek, Ha megdermeszt a fagyos félelem, Ha bíztok, mertek, ha akartok, vágytok, Ha ernyedten a félúton megálltok: Ez mind bennem zeng; ez mind én vagyok, Bennem zúg minden forradalmatok,



De minden, mi a ti szívetekben égett, Tisztább lett, mert az én szívembe tévedt.”
„Mester, a világ könnyben, vérben, lángban!”
„A dalom zeng túl Időn, Életen, S a dalomban örök vigasztalás van. A föld lehullhat, mint fonnyadt virág, S hervadt arcát a hideg csillagok Nézhetik. Kilobbanhat a világ, Mint egyetlen, magános gyertyaszál, És rombadűlhet minden földön-égen, De nekem akkor se lesz temetésem.”
Archimedes
Hisz minden dolgunk bús játék csupán, Oltári füst, mely semmiségbe téved, De játszó lelke bús tündértaván Elringatózva, százszor boldog az, Kinek játéka drágább, mint az élet. Kinek álmodva, - nem rögös az út, Az égő házba aki visszafut Egy színehagyott vén pergamenért Csak megszokásból, - úgy - szórakozottan, Ki letörli közömbösen a vért Arcáról, - nem sejtve, hogy sebet kapott Mert eltűnődött, - elgondolkodott. A halált aki észre sem veszi kinék nincs érkezése félni tőle... Aki nem néz sem hátra, sem előre...
Aki, ha villan már a gyilkos fény Az ellenség fent élű tőrein Szól hűvösen: „Ne bántsd a köreim!”
Lelkem kalit...
Első verses könyvem megjelenése után
Lelkem kalit, sok szürke évig Őrizett színes madarat. Ma sok-sok álmom felröppent az égig, Egy szédítő, egy nem várt pillanat Pattintotta fel a kis-ajtót.
Mind elröpült. Mi haszna most, Ha őket fenn keringni látom: A hófehéret, kéket, aranyost?



Nem érzik a simogatásom, És puha tolluk rég nem érzem én!
Mi haszna volna bár, ha látnám Keringeni kalittól - kalitig, Lélektől - lélekig, örökké? Én megoldottam mind a titkaik: Hozzám egy se jő vissza többé.
1918 június
Szita
Egy jóságos tündér kezembe Adott egy finom kis szitát: „Az életből mi fényes, drága, E kis szitán szitáld Te át, Selyemfövennyé, aranyporrá!”
Azóta lelkemből csak hull, hull, Mint aranypor, szitál az álom, Kavics, göröngy, rög fennakad, Az életet én megszitálom, Selyemfövennyé, aranyporrá.
Így megvetem hűs selyemágyam, S majd egykoron, - ó végső béke! Az életem ha elszitáltam, Elomlok álmom fövenyébe, Fövennyé, porrá magam is.
Csipkebokor
Oly közönséges, árva kis bokor, Körülte gaz nő, állat rátipor, Ember véresre sebzi magát rajta, A szitkot, gúnyszót özönével hallja. Ő mégis rendületlen hittel várja, Hogy egyszer égi tüzet fog az ága, S akkor, mint írva vagyon: a hegyen, A lángjában az Isten megjelen.
A dalaimat...
A dalaimat aki látta, Soha ne lásson engemet, Ki szállt velem a magasságba, Ne fogja meg a kezemet. Ki mérhetetlen messze tőlem



Forgatja könyvem lapjait, Ne lásson lakom rejtekébe, Ne kérdezze: hogy élek itt!
Kinek lelke-testvére lettem, Szívében élő hatalom, Ne nézze szemem tompa fényét, S a torz-mosolyt az ajkamon. Kinek valóját összeráztam, Mint szélvész, megremegtetőn, Ne tudja: gyönge vagyok, gyáva, S akarni, élni nincs erőm!
Mert rongy vagyok, mit szél hasít el, Sárpalota, mely összedől: Magamnak, simogatást, jó szót Nem kérek - várok, senkitől. A dalaimat - becézzétek, S oh ne tekintsetek reám, A jobbik énem tiszta lángja Ott ég mindenki asztalán.
Némely modern psychológnak
Az irodalomtörténet módszeréhez
Ti hiénák, akiknek vágya éhes Vetni új, olcsó prédát a tömegnek Mi közötök a költő életéhez?!
Én nevetlen undorral nézek rátok, A halott óriásnak zsebeit Akik vigyorgó kéjjel kotorjátok.
Néktek vetette aranyát-ezüstjét Most feltöritek lelke zárt fiókját, Kutatva krajcárok után - ti törpék!
Láttátok, mint pusztán lángoszlopot De számotokra égetőbb titok nincs, Mint kérdezgetni, mit evett, ivott?
Hogy élt? Mert néktek ez fontos: az élet! Sivár, szegényes, szürke háttere A halhatatlan, fényes költeménynek!
Hiénák, kik a király titkait Nem tisztelve - s a szemfedő szemérmét Kiássátok, amit a sírba vitt!
Ó hiénák, akiknek vágya éhes



Vetni új, olcsó prédát a tömegnek Mi közötök a költő életéhez?!
Szappanbuborék
Valaki szappanbuborékot fúj, Mindegy most, hogy Isten, vagy kisgyerek, Világokat kelt életre a száj, Mely szappanbuborékot ereget.
És szállnak, libegnek a fényes gömbök, És szétpattannak - s elnyeli az ég. Egy szappanbuborék is egy világ, S egy világ is egy szappanbuborék.
Hangszerek
Van költő, kinek lelke hegedű És játszik rajt’ egy lány, A hegedűt kis álla alá tartja, És játszik rajta, ahogy kedve tartja, Van költő, kinek lelke hegedű És játszik rajt’ egy lány.
Van költő, kinek lelke kürt És riadót az Idő fúj bele, És hangját szikla-lelkek verik vissza, És hangjával egy ország lesz tele, Van költő, kinek lelke kürt.
S van költő, kinek lelke aeolhárfa, És nem nyúl hozzá kéz, Csupán a szél, mely végtelenből jő, És végtelenbe vész. Van költő, kinek lelke aeolhárfa.
Megalvad a kőre kiontott vér...
Tanács költőknek
Megalvad a kőre kiontott vér, S az éjszakába kitett láng kihűl: Ne taszítsd balgán a világba ki, Ami tied csak, tied egyedül.
Mezítlenül a lelkedet ne add! Inkább takarja súlyos vas tagod, Kísérje fegyverzörgés lépteid’ És öles árnyék baljós alakod.



Ne bontsd ki szíved féltett szálait, Mint Te, ki látja úgy a lelkedet? Azt mondd, mi sokak sorsával közös. A többi Istené - és a tied.
Pierrot - magának
Oly mindegy: költő, vagy komédiás. A cirkusz előtt egy a két szerep. S oly mindegy, tapsot kapsz-e, vagy babért, Vagy hagymakoszorút, „feszítsd meg”-et. A játék így is, úgy is lepereg.
Oly mindegy: költő, vagy komédiás, A cirkusz előtt egy a két szerep, A fontos az, hogy te önnönmagad’ Hősnek, vagy pojácának érezed. Hisz lényegében egy a két szerep.
A fontos az, hogy te mit érezel. Ha erős vagy: csak új erő fakad A vessző nyomán megütött szívedből, S ha gyönge: lerogysz a babér alatt, A lelked így is, úgy is egy marad.
Kötelesség
Kötelesség: Te mázsás Kanti szó! Élőnek élet-elixírje vagy, S a haldoklónak is - injekció. Kötelesség, Te mázsás Kanti szó, Csak Te ne hagyj el, Te maradj velem, Áltass, hogy tennem kell, amit teszek, Ha örömöt már nem szerez nekem Ha torznak érzem és félszeg bolondnak, Ami lelkem lelkéből vétetett: Harsogd fülembe irgalmatlanul: „Nem számít, hogy Te minek érezed!” Nem számít a félszegség érzete, Nem számít az öröm, s a fájdalom, Parancs, törvény, ha nem is élvezet: A víznek lezúgni a gátakon. Ha nem lehetek a muzsák kegyeltje, Hadd legyek hát a fekete kovács, Legyen dalom a gyötrelem szülöttje, S üllőn formálja ki a kalapács.



Ki hittel harcol, könnyedén halad, Hittelen vívni és reménytelen, És céltalan - ez aztán feladat! Élőnek élet-elixírje vagy, S a haldoklónak is - injekció, Áltass hát, hogy a dalom misszió, S dalolnom kell, míg szívem megszakad Kötelesség, Te mázsás Kanti szó!
Elérhetetlen
Elérhetetlen Ideál Csábít, mint kútból csillag képe: Felhozni mind, mi bennem fény, Öltözni tökéletes Szépbe.
Ó balga vágy, kutatni lenn Az örökfényt a kútfenéken, Az öröklámpa nincs a kútban, A csillag fenn ragyog az égen!
A vödröt százszor lebocsátom, A vágy száz új kínnal gyötör, Lenn a csillag megfoghatatlan, És tehetetlen ájulatban Ring sötét színen a vödör.
Mindennapi kenyér
Amit én álmodom: Nem fényűzés, nem fűszer, csemege, Amit én álmodom: Egy nép szájában betevő falat. Kenyér vagyok, mindennapi kenyér, Lelki kenyér az éhező szíveknek, Asztaláldás mindenki asztalán.
Kenyér vagyok, mindennapi kenyér, Nem cifraság a szűrön, Nem sujtás a magyarkán, Nem hívságos ünnepi lobogó Kenyér vagyok, mindennapi kenyér, Nem pompázom, de szükséges vagyok.
Kenyér vagyok, mindennapi kenyér, Ha tollat fogok: kenyeret szelek. Kellek, tudom. Kellek nap-nap után, Kellek, tudom. De nem vagyok hiú,



Lehet magára hiú a kenyér? Csak boldog lehet, hogy megérte ezt. Kellek: ezt megérteni egyszerű, És - nincs tovább.
Az álmom néha kemény, keserű, Kérges, barna, mint sokszor a kenyér, De benne van az újrakezdés magja, De benne van a harchoz új erő, De benne van az élet.
1920
Egyensúly
Ó jaj, ezek a szörnyű kilengések! Hogy roppan, csikordul minden ereszték!... Hullámhegy - hullámvölgy. A hajó vesztét Érzi, - s be távol öböl és egyensúly.
Vagy tán parancs ez: most emelkedj, most hullj! Tátongó mélyből zord magasba szökj fel, Scylla s Charybdis közt némán evezz el, S övezzen hangulataid magánya.
Az egyensúly tán a költő halála.
Álomhalász
Ma hold borong a végtelen felett. Álomhalász - sajkám eloldom, S kivetem nyűtt hálómat: lelkemet.
Ma hold borong a végtelen felett.
A végtelen nekem mit tartogat? Ezüsthalakat, aranyhalakat? Örvénylő mélye mit ígér nekem?
Magam maradtam künn a tengeren.
A hold borong, a háló mintha telne És mintha megfeszülne hangtalan’, És mintha mondhatatlan súlyt emelne.
A hold borong, a háló mintha telne.
Borzongás fut át minden tagomon, Szívembe nyilal metszőn, élesen: Hogy vajjon van-e itt halászjogom?
Borzongás fut át minden tagomon.
Minek is hoztam nyűtt szívem’ ide? Az én szívem, s a végtelen szíve



Doboghatnak-e egy ütemre ketten?
Hálómmal ide mért is menekedtem?
Egy pillanat - a háló elszakad. Hullámkézzel a mélység visszarántja A tolvajtól az aranyhalakat.
A félig-fogott aranyhalakat.
Különös
Oly különös: alig érintem néha Habkönnyű kézzel önmagam: S lelkemben máris összeáll A rím, a vers, a kép, a táj, A percnek ördögi bűbája van.
S máskor kovácsolom, hogy szinte fáj, Idéző akarattal magamat, Mint dühödt kovács a tüzes vasat, És kétségbeesem, Hogy egy hangulat megkísértett, Gyümölcs, igéző, aranyalma, Lehullni mely még meg nem érett. S akkor tudom: Nem szüleik ma semmi, semmi, Meddőn, némán kell továbbmenni.
Egy hideg arc
Én ittam borát már a hatalomnak, Amit a lélek ad. Élveztem magamat Hegyen, tömeg felett. A rámszegezett izzó szemeket Láttam. Láttam a népet megremegni láztól, S várni, hogy lelkem bús csipkebokrából Mikor csap ki a láng?
Tapsolt, zúgott az emberáradat, S én hálátlan, ezalatt felfedeztem Egyetlen arcot, mely hideg maradt.
A csillagok üzennek
Egy kritikusnak
Ó, mi szívesen félreállunk, Mi sápadt, beteg csillagok,



De hát, - mutasd meg a napot, Amelynek nincsen alkonyatja, S mely szakadatlanul ragyog, Mutasd meg, kérlek, a napot!
Azért, mert kell a napmeleg, Kalászba hívni a magot, S szökkenteni élet-csírába: Le ne becsüld a csillagot, Mely nem fogható cél-igába, És magányosan - csak ragyog, Le ne becsüld a csillagot!
Rövidülnek a nappalok, És az éjszaka egyre hosszabb Örülj, hogy vannak csillagok, S a csillagot ne ostorozzad, Mert az éjszaka egyre hosszabb.
A nappal láthatatlan csillag Az éji égre azért virrad, Hogy tétova tekinteted’ Szelídebb fényben megfürössze S talán - lángoló nap az ürben S talán Te látod csak kihűlten, Mert Te vagy tőle messze-messze.
Hieroglifek
Igaz: a világ tágas térein Én mindenkié mégsem lehetek, Hieroglifek költeményeim. A kulcs hozzájok: rokon szenvedés, És rokon örömök, Tükörré, óriástükörré, Kiki számára sorstükörré Csak úgy növök. Akinek lénye nem rokon velem, Annak a pillantása fennakad Egy fénytelen, vak, konok üvegen. Az nem látja meg bennem önmagát, Az engem magának százszor felád S én százszor megoldatlan maradok, Hieroglif, hieroglif vagyok.
Isten előtt így állok én is, Az Ős-hieroglif előtt, S oldozgatom, oldozgatom,



De annyit értek csak belőle, Amennyi lényemmel rokon.
Halott poéta
Halott poéta versét olvasom, Ki tegnap élt még. Úgy-e, furcsa ez? Lelke szépsége reám permetez, Mint aranyharmat hűs hajnali tájra, Fürdik a lelkem áldott aranyába’. Belőle belém árad az erő. Koporsó, hát hol itt a fulánkod?
Igaz, igaz. - De vajjon tudja ő?
Elgondolom: e csöndes hegytetőn, Mint most én, úgy fog majd bolyongani Ha engem eltemettek, - valaki, Kezében enyém: könyv és költemény: Gyászom árnya s győzelmem fénye.
Igaz, igaz. - De fogom tudni én?...
Kétféle fájdalom
Én nem bánom a pőröly zuhanását, Ha reá, mint a gránit, felelek, Úgy felelek, hogy szikrákat vetek, Szikrákat, mik lelkemből az égig Szökkennek - és aztán ottmaradnak, Elmúlhatatlan fényű csillagoknak. Én nem rettegek kegyetlen kezétől A megtermékenyítő fájdalomnak.
Én nem félek a széthulló világtól, Amíg a lelkem erős sziklafészek, Én csak széthulló önmagamtól félek. Attól, hogy sorsom kérdéseire Nem csendül bennem méltó felelet. A terméketlen fájdalomnak kelyhe Múljék el tőlem Uram, ha lehet.
Azt mondják...
Weress Margitnak
Azt mondják, hogy fényt hintek szerte-szét - Én olyan sötétnek tudom magam.
Azt mondják, köszöntésem: békesség.



- S be nyugtalan vagyok, be nyugtalan!
Azt mondják, dalom ír és enyhülés, És több, mint szépség: jócselekedet.
- Bennem dúl a magamra-ismerés, S meaculpázva verem mellemet.
Azt mondják, aki találkozik vélem, Hogy tőlem ő kapott ajándékot.
- S én tehetetlen, sajgó kínnal érzem, Hogy mindenkinek adósa vagyok.
Ó, Barátaim, ha egy fénysugár Lelketekig hullt, át a lelkemen:
Nem enyém az a fény, csak bennem jár. Istennek köszönjétek, - ne nekem!
Szomorúfűz
A tó partján a komor fűzeket Világos zöldbe öltözteti lassan A napról-napra melegebb sugár, Megfejti téli titkát ágaiknak, Smaragdragyogást tereget reájok, Csak földre hajló, fáradt vonalát A fűzfagallynak nem másítja meg, Nem emelheti ég felé soha.
Gyerekkoromban, - rég volt, - tán igaz sem: Anyámat kértem: rajzolj valamit! Rajzolt egy házat s egy szomorúfűzfát, (Lerajzolhatott volna engem is, Lehajtott fejjel, úgy, ahogy most állok A tóparti szomorúfűz alatt.) Én akkor azt kérdeztem, hogy: mi ez? Anyám felelt: Ez egy szomorúfűz. Én faggattam tovább: Mért szomorú? S aztán még arra is kíváncsi voltam, Hogy: „Mikor nem lesz többé szomorú?” A váratlan kérdéstől megzavarva, Anyám elhallgatott.
Így hallgattam el én is, valahányszor Azt kérdezték: Mért vagyok szomorú, Mikor nincsen rá különös okom? Zavart a kérdés. - Most már nem zavar. Most már tudom, hogy törvény alatt állunk: Elvettetnek a különféle magvak,



Öröktől készült, titkos ősmagok, Egyikből tölgy lesz, másikból fenyő, A harmadikból mindíg rezgő nyárfa, Jegenyévé szökken a negyedik,
S az utolsó, de tán a nem legkisebb Szomorúfűzfa lesz talán. Törvénye az, hogy ágait lehajtsa A tó tükrére csüggedt-komoran, Akkor is, mikor napfény hull reá, Akkor is, mikor zöldje ütközik, S tavaszba fordul a vénhedt világ.
Legenda
Megigézte a ráfent kardok élét, Közeléből az árnyak elfutottak, Csak messziről kísérték.
Igéző szemmel puskacsőbe nézett, Mellette kendővégre elsuhant, Pirulva, szemlesütve ment a végzet.
Mások alól kilőttek száz lovat, Míg büszke hadi ménjét ő megülte. Lassan legenda szövődött körülte.
És egyszer úgy találták, haldokolva A rét füvén - mégis - egy csendes este: Belül, belül csupa seb volt a teste.
Az árnyék-kapitány
Állok, árnyék - a parancsnoki hídon. És vérző vággyal végtelenbe nézek, S a homlokomat néha megsimítom.
Lovaggá ütött a sors kő-keze, Rangot adott - de nem adott erőt. Erő nélkül, haj, mit kezdjek vele?
Ráforrasztott a parancsnoki hídra, S én hídkorlátnak dűlve kémlelem: Vajjon mi van a csillagokba írva?
A kardmarkolat nekem - csak kereszt. De ráforrtam a parancsnoki hídra, S a kötelesség hídja nem ereszt.
A hullámok a hajót csak viszik, S az emberek - ha mellém áll a szél:



Hogy én vezetem: azt is elhiszik.
Vagyok magamnak örök, bús talány Éjféli árny a parancsnoki hídon, Maga sem tudja, hogy lett kapitány.
A homlokomat néha megsimítom, S elgondolom: Meghalni volna jó, Állva, itt, így, a parancsnoki hídon.
Nagy tisztesség nem jár ki énnekem: Vitorlavászon-zsák - s egy vaskölönc, Mint óceáni temetéseken.
A hajó könnyedén tovább haladna, Én némán, békén szállanék alá És fölöttem a hullám összecsapna.
Fák alatt, szélzúgásban
A hangversenyhez ketten kellenek. Ki mondaná meg zúgó rengetegben: A szélvész zúg-e, vagy a rengeteg. A teremtéshez ketten kellenek: A lélek - és az, ami nagyobb nála. Ezt érzem most, hogy arccal heverek A fűben, s figyelek a szélzúgásra.
A vihar koncertterme a világ, De orgonái néma lélek-erdők, Szélvészre hangolt óriási fák... Valahonnan csak elindul a szél, S ahol erdőt ér, zúgva kap bele, És vele sóhajt, reszket és üvölt A rengetegnek minden levele.
E vihar volt Beethoven mestere. Betört a sűrű, vak erdőhomályba, S a feszült hallgatást kicsendítette Egy örökkévaló szimfóniába. Erdő nélkül a vihar céltalan, Vihartalanul nem tudja az erdő Kizengeni, mire hangolva van.
Ily hangolt erdő vagyok én is olykor, De néma, sötét, fülledt, rekkenő, Korhadt ágakkal fertőzött vadon: Várom, hadd jöjjön ihlet és erő, Emeljen föl a vihar vállain, Zsoltárba zúgatva, mi bennem ép,



És leroppantva korhadt ágaim.
Így várok sokszor ihlettelenül, De mégis, mégis csak készen a jóra, Míg ihletem szent szélvésze talán Pihenni szállt egy csöndes hegyi tóra, Alig borzolva tükre bársonyát, Ő pihen, de én nem tudok pihenni, S meddőn virrasztom át az éjszakát.
Vagy tán, a lelkem fáit zúgató Szabad szélvész: eltévedt ihletem, - A végtelenség vándormadara Vitorlát hajt a távol tengeren. S csak egemen a nyugtalan pirosság: Ős hírnöke a szélviharnak, jelzi, Hogy közel napok talán visszahozzák.
Egy versemhez
Amely megszületett, de nem íródott le
Menj! Én visszaparancsollak. Nem írlak le. A betűt segítségül nem hívom, Rögzítni testetlen valód. E pillanatban nem lát senki más, De látlak én És nem ítéllek méltónak magamhoz.
A titkos úton, amelyiken jöttél, Most visszamégy. Alásüllyedsz, A fényküszöbről a külső sötétbe. Kitenni torz; vagy félszeg gyermekét Anyának nincs joga. Kitenni téged van jogom nekem. Bírád vagyok, az első és utolsó.
Ne illessenek kíváncsi szemek, Amivel illethetne a világ, Azt elvégeztem én veled, magamban. Nem kerülsz műelemzők asztalára Bonckés alá. Te szánakozó mosolyra nem indítsz Senkit, s a kritikusnak homlokára Nem vésel gondbarázdát, éjsötétet.



Menj! Oldódj fel újra millió atómba, Élményeimnek add vissza magad! Légy újra nyers való, Ha eszménnyé nem tudtál finomodni! Légy lehetőség újra, Anyag, amelyben ott lappang a lélek, S az eljövendő teljes diadal.
Vajjon meglátogatsz-e még? Megismerem-e halott arcodat Az élő forma új vonásain?! Riasztón döbben-e belém A tudat, hogy te már az enyém voltál? Megérzem-e, hogy elválaszthatatlan Tőled az újszülött, S hogy ő legyen, neked már lenni kellett?!...
De hátha mégis, Hátha így is Utánad fordult volna valaki, Egy röpke, percnyi sóhaj, álmodás?... Ha talán szebbnek látta volna más, Mit torznak láttam én, S egy szelíd szóval fölmentette volna Ezt a halálraítélt gyermeket?!...
Fiaimhoz
Idők ormán döng már a léptetek, Lelkemből-szakadt álmok, Versek, ti harsonák, amiken át A süket végtelenbe felkiáltok. Fiaim ti, - lehulló életemnek Fölemelkedő folytatásai! Közöttetek fogok majd egykoron Az Isten színe előtt állani.
Ott állok majd és körbe mutatok: Nézd Uram, ezeket. Ezek az utam mérföldkövei, Az utamé, mely hozzád vezetett. Értük bocsásd meg félszeg életem, Helyettem ők éltek, szerettek, Ne úgy arassak, ahogy én vetettem, De ahogy ők vetettek.



Gát
Nagy Emmának
A folyó megy, én állok rendületlen, És gúnyolódnak velem a habok. Oda se hallgatok.
A partok felől csípős szellő támad, Gúnyolódik a szél, mint a folyó: Vén gát, mire jó zöldmoszatos hátad?!
Hátamon a víz őrülten iramlik, És nászdalt zeng a messze óceánnak: Tenger és folyó egymásra találnak.
Én állok egymagam. Örökké szemben a rohanó árral, Vállamon komor patina-talárral.
Ha nem volnék: a parton a kalászok Elhullanának aratás előtt, S posványba fulladnának a virágok.
Állok - és meg nem ingat semmi csáb. Se gúny, se gyűlölet, se szeretet. Én végigjátszom ezt a szerepet.
Ha szertehullok majd egy áradáskor, S visz engem is a víz, letörve, holtan: A partok akkor tudják meg, mi voltam.
Csendes fohász a múzsához
Már rég nem láttalak - és nem tudom, mi ez: Piros az alkony és fehér a holdfény, S a szellő most is körüllengedez, De én néma vagyok.
Pedig fáj a szívem, És néha-néha reszketve örül, És színpazarló ősz ölel körül, Csak szólni nem tudok.
Már rég nem láttalak, Hogy megoldanád béna nyelvemet, S fölrántanád lelkem zsilipjeit. Ó milyen semmi vagyok nélküled.
Hiszen én mindent odaadtam érted. A termőföldet sivataggá tettem, Az élet lassan elmaradt mögöttem, És eltűnt, mint egy elhagyott vidék,



Csak Te kísértél és a messzi ég.
Hát mostan el ne hagyj! Boríts be tűzzel, mint az alkonyat, Töltsd ki a lelkem ürességeit, Mint a holdfény a szakadékokat, Add kezembe a Jóisten kezét.
Ó mert sötét lesz, rettentő sötét.
Igaz
Igaz: én válogattam.
Költészetembe nem vittem bele Más érzést, csupán azt, amelynek volt Istentől kapott nemeslevele. Igaz: én válogattam. Tudtam: nemesség és pórlázadás Vívnak lelkemben megátalkodottan. Tudtam: az élet lármáz, követel. Paraszti kézzel ráz bilincseket, Költészetem arany trónszékibe Mégsem ültettem Dózsa Györgyöket. Magas maradt e szék, Nagy eszményekre váró, S inkább üres, De magát mindenkinek nem kínáló. Minden futó haramja-szenvedély, Minden kis hangulat-sehonnai, Minden idétlen, torz koraszülött Nem tudta e trónt meghódítani. Magas maradt e szék, Magas, s a földnek mindíg idegen, Alatta köd, fölötte csillagok, Előtte végtelen. Igaz: én válogattam. Egészen sohse adtam magamat, Bár mindíg magam adtam. A nem-őszinteségnek bélyegét Süssétek hát reám. Mit bánom én: Ott fenn kegyelmet találok talán. A törpeségem csupán az enyém, S velem hanyatlik el, De ezreket emel A végtelenbe zengő költemény!



Meteorkő
Ravasz Lászlónak ajánlom
Ím’, ez egy túlvilági nagykövet. Valamelyik ős csillag-hatalmasság Mint óriási parittyakövet, Parittyájába tette. A földre célzott, s hadüzenetét A mérhetetlen ürbe kivetette.
Süvöltve hullt Világok végtelenjén át, S mert földi formaságot nem tanult: A föld arcába vágta önmagát.
S most hirdeti Méltóságosan és idegenül, Hogy van még hatalom A földi élet gőzkörén felül.
Csillagfény, csillag nélkül
Fényt látok, csillag fényét, amint rezdül Szédítő messzeségeken keresztül.
És elmondom, hogy be szépen ragyog Ott fenn - s e tudatban nyugodt vagyok.
Pedig, mire a fény hozzámig ér: Csillag - úgy lehet - nincs a fény helyén.
A fény, míg jött a világürön át, Elfedezett egy nagy tragédiát.
S a kisugárzás, mit szemeim látnak: Haldokló lángja egy halott világnak.
Látjátok, amit a költő mutat: Sokszor e fény is halott hangulat.
Lángot jelentett, friss, patakzó vért, S kihűlt, megaludt, míg hozzátok ért.
Lelkek világürjét hidalta át, S míg áthidalta, elveszté - magát.
Lelkek szálait csokorba kötötte, S elveszett a szív a kéznek mögötte.
Más hangulat van a régi helyén, Vagy - semmi sincs már a költő egén.
A régi hangulat halott, halott, De nektek él még, nektek még ragyog.



Emberáldozat
A Múzsák néha vérre szomjúhoznak. Akkor a szent berek, Melynek a költő fő áldozó-papja, Jajszóval megtelik. A Múzsák emberáldozatra vágynak, Egy ember holttestét követelik, Az emberét, ki a költőben él. Hitét, szerelmét, nyugodt életét Akarják füstben feloszolva látni. A Múzsák néha ily kegyetlenek.
Akkor a költő elkészül magával. Fölmegy az oltár széles lépcsején, Fenn a kietlen magasban megáll S ekkép fohászkodik: „Ember, ki bennem megkötözve fekszel, Ember, kiszemelt véres áldozat, Ember, hiteddel, Ember, szerelmeddel, Ember, nyugodtfolyású egész életeddel: Meghalsz.
Ne zúgolódj, Ne jajveszékelj, Irgalmat ne várj. Hogy irgalmazzak én? Én csak a tönk vagyok, Amelyre le kell hajtanod fejed, Én csak a bárd vagyok, Amely lendül egy földöntúli kézben: Költő és pap és hóhér egyszemélyben.”
Akkor az embert megöli magában. Az ember lelke aztán visszajár még... De az már csak olyan, Mint a vérfolt az oltár kövén, Vagy mint a holdsugár a vérnyomon, Vagy mint a köd a berek fái közt.
Az a félelmetes másik
Ki vagy, te félelmetes idegen, Akit költőnek nevez a világ, Aki megmozdulsz lelkem rejtekén, Mint vulkánban a tűz? Ki vagy, Ki lelkem fáit tompán zúgatod,



Mígnem melódiába fog az erdő? Ki vagy, ki elzsongani nem hagyod A szívem sebeit, S lelkem halottait Temetetlenül hagyni rendeled? Ki vagy? Hogy lehet, hogy így úrrá lettél rajtam, Hogy ajtóimon nincs számodra zár, S kopogtatásod ha nem hallanám, Döngetni kezdesz?! Ki vagy, Hogy nincs számomra oly hatalmas úr, És nincsen oly imádott valaki, Hogy meg ne szakítnám a szót vele, Ha Te kívánsz beszélni?! Ki vagy, Hogy szívem véréből táplálkozol, És nagyra nősz, És éjjeleim álmát elveszed, És ha ölembe nyugtatnám kezem, Sziklákat hengerítni kényszerítsz, Mik a hegyről a völgybe visszahullnak? Ki vagy, ki meggyötörsz és üdvözítsz? Ki vagy, ki vagy?!
Mivé lesz?...
Mivé lesz ez a késő napmeleg, Mely most így át meg áthat engemet, S mely idén utolsó melegnek tetszik? Rőzsetűzzé lesz lelkem ugarán, Mely mellett csillagtalan éjszakán, Nagy téli éjszakán Álmok didergő tábora melegszik?
Mivé lesz ez a levélsuttogás, Ez a haldoklók beszélgetése? Támad belőle új melódia: Ájtatos szívem nyárfareszketése? Karácsonyesti prédikáció, Ha már lehullt a hó?
Mivé lesznek e lobogó színek? Marad egy tisztás szívem közepén: Kietlen télben szép őszi sziget?
És napsütésből, nyárfareszketésből,



Színek pazarló játékaiból Szövődik-e énbennem az a béke, Mely mint egy láthatatlan sugárkéve Testvéreim szívére ráhajol?
Kolozsvár, Hója-erdő, 1923 október 25
Kísérő levél borbereki verseimhez
Szőcsné Szilágyi Piroska festőművésznőnek aki a „Vadvizek zúgása” címlapját festette
Testvér, aki a lelked ideadtad, Hogy egésszé tedd az én lelkemet: A mű, a kettőnk műve szárnyrakél S ma titkos ünnepet ül Borberek.
Mert hidd el: reánk várt az ősi erdő, Reánk vártak a sziklák, patakok, Szunnyadó lelkük nekünk tartogatták Mi fedeztük fel, mienk a titok.
Mert ezeréve tartanak a sziklák Ott néma, komor prédikációt; De nem volt, aki megértse a lelkük, S kimondja helyettük a néma szót.
Rab volt a fák, a sziklák lelke, rab volt, S nem tudta senki, egyedül mi tudtuk. Mi vagyunk a szabadságharcosok: Az erdő lelkét felszabadítottuk.
S most végigvisszük kunyhón, palotán, Ahova bekopogunk: szélvész támad, S utána talán tisztább lesz a csend, És talán méltóságosabb a bánat.
De mindegy végül, hogy mikép fogadnak A kunyhók - és mikép a paloták. Mi felfedeztünk egy darab világot: Új Kolumbuszok, új Amerikát:
És az a világ minket ünnepel. Hallod, hogy harsonáz az éjji szél? Ma felénk hozsannáz a rengeteg, És felénk remeg minden tű-levél.
Rajtunk keresztül beszél Borberek, Beszél fennszóval, beszél a világnak! Mint a szülők az apró gyermeket: Mi szólni tanítjuk a Mammuth-fákat!



Emlékszel, Testvér, hogy’ mondja az Írás? Hogy „a teremtett világ kínjai Az Istenfiak után epedeznek”. Most mi vagyunk az Isten fiai!
Testvér, ma Borberekre jer velem, Ma Borberekre küldd a lelkedet. Győztünk. Szúrjuk az ősfenyők tövébe Én a tollamat, Te az ecsetet.
1921 karácsony
Mi marad meg?
Vajjon mi lesz az, ami megmarad A lelkem drága szülötteiből, Ha majd az Idő rajtuk áthalad? Kerék alatt marad a szívem vére, Vagy fölvesz egy-két csöppet szekerére Az Idő, aki vad lovakat hajt? És meddig viszi majd? Keres számukra jövendő napokban Egy, a maihoz hasonló talajt?
A hivatottak sokan vannak, A választottak kevesen. És választottak vannak-e vajjon? A hangulatok gyűrűk a tavon, De mi lesz, ha majd kisímul a tó: A nép lelke, mely gyűrűket vetett? És mi az, ami örökkévaló?!
De balga módra mit kérdezgetek? Ha csak egy lelket szebbé, jobbá tettem, Ha csak egy szívbe szent magot vetettem, Ha csak egy lángot növeltem az égig Egy ügyet védtem utolsó csepp vérig: Mit érdekelnek korok, emberek, S hogy meddig emlegetik nevemet, És meddig élek énekesek ajkán, Ha földi parttól eloldódott sajkám? Ha így éltem, ha így alkottam én: Beiktatódott ez a költemény A világ örök fundamentumába, Isten szívébe és önnönmagába. S nincs ami onnan kitépje, kivágja.
1922 március



Lehajtott fővel
Olyan szomorú, szürke senki voltam, Vergődő, kusza, korafáradt lélek, De jöttek döngő léptekkel az évek, És engem mégis valakivé tettek, Köztem, s az élet közt hidat verettek.
Kifele: nőttem. Minek is tagadnám? Hisz név a nevem két ország előtt. Könnyen értem el egy magas tetőt. Árva szívemre hull most a babér, Ó több, mint amennyit a szívem ér.
A babérfát, amelynek levele Rámpereg, - vajjon milyen erő rázza? Emberszeszély felcsapó lobbanása, Csak pillanatra megfeszült karok? Vagy tán - örökkévaló viharok?!
A dicsőségem bús sziklafokát Szeretném most már nagyságban elérni: Magambaszállni, önmagamba térni, Miként a kristály, jegecedni lassan, Lenni zárt egész minden kis darabban.
És érni, mint a jó gyümölcs a fán, És leszűrődni, mint az aszú-bor, Kivésődni, mint a márványszobor, Sorstól és fájdalomtól ihletetten, És úgy zengeni tovább a szívekben.
Mert most a babér nyomja homlokom, És nyugtalanít minden szeretet, Jobban, mint csel, mit gyűlölet vetett, S mint ádáz irigység, mely rámszakad, Lehajtom főmet a babér alatt.
1922 március
Az a mennyország, amely pokol
Ha azt mondaná nekem valaki: Lélek, te mától fogva megpihensz, És mától fogva többet nem virágzol, És mától fogva többet nem teremsz, Már nem vesződsz, nem bajlódsz a világgal, És tenmagaddal sem lesz több bajod, Én körülfonlak örök glóriával, És minden úgy lesz, ahogy akarod;



Ha így beszélne hozzám valaki: Lélek, neked kijár az örök bér Azért, mit eddig a világra hoztál, És minden napra egy babérlevél
Ó ez a mennyország a pokol volna: Nem virágozni, nem teremni már, Csak nézni, amint virág és gyümölcs, Mit én termettem, kézről-kézre jár! Nézni mindazt, min régen túlhaladtam, És a hozsannák közepette tudni, Keserűn tudni, hogy semmit sem adtam!
Ó ez a mennyország a pokol volna.
Irigység?
Nem, ezt a rút szót ne foghassa rám Senki fia, míg lelkemet tudom -... A magasságba vezető úton Igénytelen őr: Isten jó vitéze: Megállottam egy bús sziklafokon. Áhítattal tekintek fel, előre, Azokra, kik már csillagok talán, S ragyogva kiültek a hegytetőre, És szeretettel tekintek alá, Azokra, akik utánam jőnek, Testemet vetem lépcsőül nekik, És nem bánom, ha százszor megelőznek. Csak arcukon az ihlet tüzét lássam, Csak égjenek szent, olthatatlan lázban, Csak égbe nézzen a szemük merőn.
Mert ki csupán olcsó zsákmányra les, Kis, könnyű vadra királyi tetőn, Azt én letaszítom a meredélyen.
Nem irigység ez. - Csak kötelességem.
Malomkövek között
A búzaszem, az megőröltetik. Aminthogy én is megőröltetem. Tompán dübörgik a malomkövek: Hogy nincsen, nincsen, nincsen kegyelem.
A búzaszem, az megőröltetik. Vajjon mit gondol? - Már semmit talán... Vérzőn tapad meg összeroncsolt teste Valamelyik malomkő oldalán.



Mindíg, mindíg malomkövek között... Őrlődve, törve, mint a búzaszem. Megújulón, meghalni-nem-tudón, Elátkozottan, pihenéstelen.
Mindíg, mindíg malomkövek között... Zordon hatalmak kis játékszere, Lélek, kit százfelé tép száz erő, És minden erő mást akar vele.
A búzaszemből finom por szivárog, A lelkemből a lelkem lisztje hull, Mit kiőröltek a malomkövek Belőle lassan, irgalmatlanul.
Aranypor-e, vagy fekete hamu: Ez a kérdés. De mindegy már nekem. Ami bennem volt: kiőröltetett. Vessétek el, ha kő a kenyerem.
A boldog búzaszem
A Fáraóval eltemettetett, Nem termőföldbe, hanem sziklasírba... Az ember azalatt szántott-vetett, Kalásztengereket zizegtetett: A föld erőt aratásra hívta. Aztán - átok lett kezén a kenyér, Pipacs helyett, kalász közt vér piroslott, S a tar mezőkre lehullott a dér. Ugar felett halál-köd lebegett... De lányszemekben kék búzavirág Új kalászt akart és új életet, S az ember újra szántott és vetett, Hogy aratáskor újból összekapjon Vadállatként a silány konc felett, S egymás fészkére új üszköt vigyen.
A sziklasír ölén a búzaszem Aludt. Körötte halk ütemre járt A halál, mely nem ismer életet, S az élet, amely nem ismer halált. A változandóság játékait Az időből kipergett búzaszem Lassan kezdette elfeledni itt. A nagy király szarkofágja körül Őrt váltottak a sírnak férgei... Még e nesz se volt elég halk neki. Ilyenkor mély álmából fölriadt,



S dideregtették bús emlékei.
Azután némán szendergett tovább. Benne hullámzó rónaság aludt, Látott pipacsot, kék búzavirágot, Egy benne rejlő végtelen világot, Mely emberkézre már sohase jut.
Marad lappangó, szűzi lehetőség, Esőtlen csíra, napfénytelen bőség, Önmagába börtönzött diadal, Kis szürke semmi túl az életen.
Örökkévaló, boldog búzaszem.
Pacsirta
Lám Bélának
A rét felett Trillázva lebegett. Emelkedett. Alatta zöldesbarna folt: Az erdő elveszett. Dalolt, dalolt. Úgy pazarolta magából a dalt, Hogy mámorába szinte belehalt. És mégis olyan üdén, könnyedén Fakadt a dal belőle, mint a lomb Nyírfatündérek karcsú ághegyén.
Lassan, nehezen, mint komor kolomp Kondult a szívem - és eszméltem én: Ez hát a dal, ez hát a költemény! Ez a csattogó, büszke szárnyverés, Ez a szárnyaló, friss emelkedés, Ez a szent mámor, mely nem ismer gátat, S hirdeti magát a széles világnak, E könnyű lélek, mely lebeg, lebeg Zöld-arany zománcos erdők felett. És akkor egyszerre belém nyilalt: Költő vagyok, - s még nem daloltam dalt! Sosem fakadt a lelkem könnyedén, Mint rügy a nyírfatündérek kezén. Csak puszta kézzel földet hasogattam, Csak szobrot véstem, sírkövet faragtam, S mikor a munkában elnehezedtem, Fekete fenyők közé menekedtem, Titkok kapuján, mint harkály kopogtam,



Azután ismét vonatként robogtam, Örvények szája felett szédelegtem, Mindent csináltam, - csak nem énekeltem.
Nem szálló darvak, - emelődaruk Lendítették ki lelkemből a bút, Az én világom a kohók világa, Csákány csapása, pőröly zuhogása, Gondolatok zenétlen muzsikája! S most már hiába! Hiába lebeg A pici Mester a mező felett. A dalt, a könnyűt, a hivogatót, A játszit, tündét, üdét, illanót Nem tanulom már soha, soha meg!
1923 április
Én eltűnök...
Én eltűnök már a művem mögött, Mint horpadt sír a virágok alatt Mint sápadt, elgyötört hajnali hold, Ha tért foglalva felbukkan a nap.
Én eltűnök már a művem mögött, Mint repkény alatt elsüllyed a rom, Mint délibábos felhőzet mögött Elrejtőzik a kietlen orom.
Virágok alatt ne keresd a sírt, Napfényben holdat keresni: minek? Repkény alatt rom, felhőn túl orom: Nincs abból haszna, élve senkinek.
Virág, repkény, napsugár, délibáb, Hirdessétek, hogy bennetek vagyok, S ki mögöttetek, alattatok van, Az már csak sír, rom, halvány hold, halott.
Erő
Mostan a Szépség diadalt ül bennem, S feszül bennem egy hangtalan erő, Ó, rettentő erő!
Ha szerelemmé válna: Tán elégetné azt, akit szeret.
Ha hatalommá válna: Birodalmakat hódítana meg.



Ha kapzsisággá válna: Marokkal aratná az aranyat.
Ha őrületté válna: Dühöngene, míg maga megszakad.
Ha irgalommá válna: Az volna, aki mindenkin segít.
Ha áhítattá válna: Felszárnyalna az örök Istenig.
De egyikké se válik. Marad nyugalmas, fénylő látomás, Egy érctükörbe zárt világdarab: Művészet, - semmi más.
Kolozsvár, Hója-erdő, 1923 október 25
Írjad poéta
Írjad poéta! Ha csügged a lelked, Nehezül a szárnyad, Ha rajtad a kétely Zsibbasztón elárad: Írjad csakazértis! Ne kérdezd; mi célból? Ne kérdezd: mi végre? Nem tudod te, hol vár, Épen terád hol vár, Egy lélek ínsége. Egy lélek éhsége, Egy szív szomjúsága: Megenyhül a lelked Egy rebbenésére, Egy színes szavára. Írjad poéta, Írjad csakazértis! Nem tudod te, mit tesz A szavad hatalma, Hova mindenüvé
Vagyon bejáratja, Ismeretlen ajtók Nyílanak meg néki, Hova nem is szántad, Oda fog betérni. Nő a jelentése, Mint a folyam, árad,



Távol szerelmeket Himbál, hajókáztat, Ismeretlen partok Intenek feléje, Szélvészként belekap Vitorlák vásznába Lobogók selymébe. Szertezúg, szétárad Világ minden táján, Míg te nem is sejted Magányod szomorú, Szép Szent-Ilonáján. Írjad poéta, Írjad csakazértis!
A szépség próbája
Hajós Ivánnénak
Egy könnycsepp szállt fel valaki szemébe, Mint aranyfelleg alkonyati égre.
Mert dal szállt fel egy másik szív tövéből, Örvényes, néma, feneketlen mélyről.
A dal kérdezett: igaz dal vagyok?! A könnycsepp igazolt és ragyogott.
Úgy ragyogott, mint egy gyémánt-pecsét, Átragyogta a költő kételyét.
A költeményen és a könnyön át A Szépség találta meg önmagát.
1922 április 8
EGY ESZME INDUL
1925
Ebben a könyvben 1918-1925 között íródott verseim vannak, olyanok, melyek önálló kötetben még nem jelentek meg. Ahol különösen szükségesnek véltem, a pontos dátumot is jeleztem.
Igyekeztem e könyvet úgy összeállítani, hogy olvasóim belőle költészetemet lehetőleg teljesen, egységesen, mintegy keresztmetszetben láthassák.
Szeretném, ha e versek lelket, szeretetet, szépségben feloldott szomorúságot és egy kevés új erőt vihetnének mindenhová, ahol magyarok élnek.



Kolozsvár, 1925 január havában
A szerző
Téli rózsatő
Láttatok-e már téli rózsatőt? Csak száraz bot Tövises bot. S még hozzá nem is egyenes. Láttátok már a csüggedt mozdulást, A fáradt ívet, melyben meghajolt?
Virágait: a mult nyár színeit, A mult nyár illatát Elvitték, elszaggatták százfele. Jutott belőlük menyegzőre, Lobogórúdra, Koporsó fölé. Azután csend lett, lehullott a hó, S a téli rózsatő Elrejtette fejét a föld alá.
Hiszitek-e, Hogy az a sok-sok piros rózsa E szegény, száraz indából fakadt?
Hiszitek-e, Hogy ez a szúrós, tövis-tele bot Egyszer még kivirágzik?
Hiszitek-e, Hogy fog még teremni piros rózsát, Lakodalomra, Lobogórúdra, Kopja hegyére, Koporsó fölé?
Hisztek-e még a téli rózsatőben?
Hisztek-e bennem?
1924
Egy eszme indul...
Egy Eszme jő, robogva, tűzszekéren, Egy Eszme indul messze, valahol; Tavaszi füzek szélingatta ága És őszi lombok tarka hervadása Vassal kivert útjára ráhajol. Egy Eszme indul messze, valahol.
Egy Eszme jő robogva, tűzszekéren;



Valahol messze indul egy vonat És maga előtt megkondítja sorra Az őrházakban a harangokat; Egy vonat indul messziről az éjnek, És elibe, a rozzant házikókból Tisztelegni kilép az őr, a lélek. S a vassal kivert pálya végtelenjén Zöld lángok, piros lángok égnek: Egy vonat indul messziről az éjnek.
És néha jönnek fényes állomások: Kupolái az eszmék vonatjának. És néha jönnek elhagyott vidékek, Ahol a váltók mind tilosra állnak. És jönnek megrögzött gonosztevők, Akik a sínre lopják köveik’. És rajongók, kik a mozdony elébe Önnön veszendő testüket vetik.
Az Eszme jő, robogva, tűzszekéren, A mozdony nő, de amíg testet ölt, Csak fojtott, tompa dübörgése hallik, Mit a ráhajtott fülbe súg a föld.
Még élek...
Még élek és még mindíg dalolok, De már a szívemet Kitépték keblemből a viharok, S úgy zengetik: tőlem idegenül. Rajtam át Dalolnak régelhantolt istenek, S önnön beszédemre nem ismerek És rajtam át a Végzet teljesül.
Rajtam át Népek mennek az Ítélet elé, S keresztül rajtam roppant folyamok Hömpölyögnek a deltájuk felé.
Még élek és még mindíg dalolok, De már a szívemet Kitépték s elvitték a viharok, S nem magamé: a viharé vagyok.
És ha majd elcsitult a fergeteg, Ki tudja, - döbbent ámulattal érzek Szívem helyén talán Egy sötét lyukat, véres ürességet.



Kit pengetett a szelíd esti szél S borzongatott a hűvös alkonyat: Magától - hogy adna az árva lant Ilyen sikoltó, égő hangokat?
Az Idő, ez az óriás legény Tépdesi lantom s lelkem húrjait, Övé a dal, övé a költemény.
S félek, a dal, amit életrehív, Sötétebb, súlyosabb, Mint amit elbírhat a lant, a szív.
S félek, egyszer vasujjai alatt Sikoltva végsőt búg a gyönge hárfa És elszakad.
1919
Nyomdában
Indul a gép, s már tompán dübörög, Megilletődve, halkan reng a padló, A rengést megkívánják a falak, S a mennyezetnek ők adják tovább, Mint ágyúzásnál, ablaküveg csörren: A gondolat, az újszülött titán Hirdeti, hogy ím világgá röpül.
Az ifjú titánt csend termette meg, Magány növelte fel, Tán erdőzúgás volt bölcsődala, Nemzője talán csillagragyogás volt És éji mécse enyhe lámpaláng, Ringatója szelíd sajka-lélek.
De most röpül, most harsog, dübörög, És hangját visszhangozzák a falak, És visszhangozni fogja egy világ. A lélek fészkéből a sasfiók E gépek szárnyán csattogva kikél S vijjogva nyilal fel a végtelenbe.
S mi egyé volt: most ezrek kincse lesz, S mi patak volt: most folyammá dagad, Szakadnak bele új mellékfolyók, Új lélek-erek minden fordulónál, Kriptákon, temetőkön nyargal át, Kereszteket dönt, koporsókat tép fel. És gazdagodik minden szívveréssel.



És hirdeti, hogy erősek az élők, És hirdeti, hogy élnek a halottak. - Indul a gép - s már tompán dübörög.
Mint ágyúzásnál: megcsörren az ablak.
1921 Húsvét
Pyrrhus
Győztem... A véres nap lement, Az izzó föld kihűl, Messze mezőn húnyó parázs. Győztem... De szívem nem örül, Dalra nem ver, Körülöttem a végtelen világ Romban, koromban, hamuban hever.
Győztem, de megfáradt tagom Továbbvonszolni mi se készt, Csak az, hogy akarom. És szívem nem örül, Népem felét, jaj, derekabb felét A keselyűknek hagytam étekül.
A Győzelem víg istenasszonya: Nike, oly szomorún tekint reám, Tekintetem felváltva elborong Babéron és temetők cyprusán, S én nem tudom már, hogy melyik mit ér, És fáradt, zavaros szemem Rajtuk ijedten, tétován pihen: Melyik a ciprus, melyik a babér?
Ó, szívem nem örül. És véres koronám körül Halavány glória ragyog: Győztem. Még egy ily győzelem
S belehalok.
1918
Cassandra
Lobog az áldozati tűz, Szellő szent füstöt űz, Szent füstben száll a Sors.
Mit kívántok Ilion fiai,



Kongó sisakok, csengő aranyvértek? Jósoljak néktek?
Szent füstben száll a sors. Szívem fenekén, mint az aludt vér, Fekszik a sors, De megindul és ajkamig ér. Fussatok tőlem, Rejtőzzetek, Ilion fiai, Rejtőzzetek, ameddig lehet, Vagy tépjétek ki, Tépjétek ki fekete nyelvemet!
Mert nem szólhatom Halkan azt, ami szívemben kiált, Se mézes szóval keserű halált Nem szólhatok. És nem ígérhetek. A menyasszonynak rózsás gyermeket, Se büszke megtérést a vőlegénynek. És nem is lehetek Forró hiúságtokra legyező, Se üszkös sebetekre enyhe ír, Se lágy selyempalástja vágyatoknak. Az én beszédem kemény, mint a sír.
Leroskad Ilion. Ha kettévágtok: Én egyebet akkor se szólhatok, Csak a meztelen, véres igazságot. Mit néztek úgy reám? Vigasztaló igét én nem tudok Néktek, ti veszni rendelt seregek Én csak meghalni tudok veletek.
Lobog a tűz, Szellő szent füstöt űz, Szent füstben száll a sors. Szívem fenekén, mint az aludt vér, Alszik a sors, De felriad és az ajkamig ér S én kisikoltom Száraz szemmel, fagyos ajakkal Néktek, Kongó sisakok, csengő aranyvértek! Fussatok tőlem, Rejtőzzetek, Ilion fiai, Rejtőzzetek, ameddig lehet, Tépjétek ki fekete nyelvemet, Titoktudó szívem



Verjétek éles vassal át, Mert nem szólhatom, csak az istenek szavát!
1918 szeptember
Vérfolt
A szentegyházat gránát verte széjjel, Pozdorjává zúzott tetőt-falat; De jött az ember új, örök reménnyel, És elföldelte a halottakat, Kik ott hevertek temetetlenül.
A templomot újból fölépíték, Fölépítette új, acélos hit: „Sorsvesszőzte szív, légy alázatos És ne kutasd az Isten titkait, S a mélybe mérő-ónod ne bocsásd!”
A templomot újból fölépíték, Hozsannát zengtek: Sion újraéledt! A pusztulás, a jaj feledve rég, Olvastattak engesztelő miséket, Hogy, akit éget még a mult, megtérjen!
Fényben úszott az új templom hajója, Ünnepi zsongás a boltívek alatt, De, hogy a pap a misét kezdte volna, Rémült torkán az ige elakadt:
Az oltárterítőn egy vérfolt ott maradt.
Míg állt a vár...
Míg állt a vár, míg állt a palota: Ó könnyű volt beszélni! Fölényes arccal állani oda S ormától fundamentomáig mérni Az ősök építette templomot. Míg állt a vár: ó könnyű volt beszélni! Lazítni itt is, ott is egy-egy téglát, Míg a boltívek roskataggá lettek, S a dómpillérek ernyedtek és bénák.
Most minden rom. A földdel egyenlővé tétetett. Nincs fundamentom és nincsen orom. Csak fű a rom felett S a fű közt egy-egy csöndes nefelejcs.



Cassandra hangja zokogásba fulladt. A száraz szemekből a könnyek árja Csöppenként indult: millió imádság, Az Istenbe, az örök óceánba. A fagyos ajkak tüzes ajkak lettek, Mintha a szívét az ajkára tenné: A gőgje alázattá változott, És a fölénye: őrült szerelemmé!
Állok a fű közt, a romok felett, A nefelejcsek kicsi, kék fejét Simogatja kezem. Míg álltál: értetlenül néztelek, Most rádismerve nézlek, réveteg S imádlak romjaidban, - nemzetem!
1921 május
Egyenlőség
Azt hitték róla: fehér égi álom, A földre úgy száll alá, tündér-szárnyon.
S ó szörnyű kép, én elmondhatom... láttam: Pallossal jött, piros hóhérpalástban.
Előtte hosszú, hosszú sorban álltak Az emberek, és megváltásra vártak.
Esengve kértek üdvöt, életet, Míg falanxuk előtt elléptetett:
S ő, míg haladt a hús-sorfal előtt,
A főt nézte, mely magasabbra nőtt.
Nézte gúnnyal a legszebb fejeket És kezében a kard nem remegett.
Sétált... mosolygott... meg-megállott: Levágta a főt, mely kiválott!
1919 április
Pro libertate
Szabadság, szabadság: szó, - magvad veszett el. Lobogód letépted önnön két kezeddel, Adós maradtál egy, igaz értelmeddel.
Napod felkél, napod leáldozik, Eged alatt minden ebfi sátorozik, Veled, nélküled: a világ nem változik.



Mindenki szajhája: minden ajkon más vagy, Tagadja az egyik, mit a másik ráhagy, Míg minden indulat kimered, csonttá fagy.
Zuzmara csillámlik odakünn a fákon: Legeltetem lelkem egy másik világon. Ez a szabadság: az én szabadságom.
Helgoland
Márki Sándornénak
A sziklafokon megtörik a hullám, És újra jő, - és újra megtörik... Harsogva csap fel, búgva hull alá, És ez így tart öröktől-örökig.
A Sors: a sziklák zord szigetje áll. Körülte zúg az emberáradat: Millió élet, millió halál.
Egy hullámparány vagyok én is ott, A sziklára egy percre fölcsapok, Hogy aztán - aléltan hulljak alá, Én nem hiszem, hogy lakik valaki Helgolandon, ki jajom hallaná.
Egy hullámparány vagyok én is ott, Nincsen számomra más vigasztalás, Mint hogy ezrekkel együtt jajgatok. Hullám is vagyok, tenger is vagyok, Csak egy vagyok, - és mégis az egész! S nekem diadal és keserű mámor, Ha a hullám fehér tajtékporától A víhatatlan sziget ködbevész! Csak hab vagyok, - és mégis örök, ős, És mint az óceán, oly tehetetlen, És mint az óceán, olyan erős!
És néha, mikor zúgó tengerárral A lelkem a sziklákon nagyot csobban, Kevélyen kérdezem és keserűn: Nekem, vagy a sziklának fájt-e jobban?!
Egyszer lehullok s elnyelnek a mélyek, Elvesztődöm a végtelen vizen,
De tán ezer év mulva visszatérek. És újra lent leszek, s a szikla fent, És a háborút újra kezdem én: A múlhatatlant, s a reménytelent.



A Sors: a sziklák zord szigetje áll, Áll keményen és víhatatlanul. Rajta sír, tombol, tajtékzik a hullám, S a mélybe, önmagába visszahull.
Körülte zúg az emberáradat: Millió élet, millió halál. A Sors: a sziklák zord szigetje áll.
Az egyetlen tett
Olasz Lajosnak
Ó forradalmak, ellenforradalmak, Diktatúrák és rohamcsapatok, S ti lobogók, vörösek vagy fehérek: Én rátok olyan idegenül nézek, És tőletek olyan távol vagyok, Mint erdő csendje város-dübörgéstől. Iszonyodom a meddő embervértől, A semmitmondó, hangos, hazug szótól, És mindenfajta népbolondítótól. Jobbról, balról a riadókat fújják, A véres jelzőlámpát lengetik. És semmi sem nő - csak a nyomorúság.
Állok nagy erdő-csendem közepén, Búcsúztatom a hulló levelet, S tudom, hogy ezzel ítéletet mondok, Ítéletet e vak világ felett: Mikor a lét pillérei inogtak És mint a viasz, minden elhajolt, Egyetlen ércnél szilárdabb valóság, Egyetlen tett: a költő álma volt.
1923
Jóakarat
„Én jót akartam, - s minden rosszra vált...” Van-e szörnyűbb szó, szörnyűbb tőrdöfés, Mellyel a szív magának ád halált, S önnön hajába markol szaggatón A Kétségbeesés?!
„Én jót akartam. Zephirt vetettem, - és vihart arattam. Szóltam a földnek: gyorsabban forogj! S az megindult alattam,



Mint a horkanó paripa, vadul. Egy tégla nem tetszett a templomfalban, Megmozgattam, - s a templom összedőlt. Én jót akartam”
Mikor eljő az ítéletnek napja, A végső nap S a maga jussát minden szív kikapja, Mikor a Bíró rátekint merőn: Egyensúlyozni bűnök tonnasúlyát, Egy hópehely a másik serpenyőn; Lángtengerek közt keskeny tejfolyó, Kárhozat-földjén üdvösség-barázda: Jóakarat - elég lesz ez a szó?...
Hiúság
Mikor a lélek már higgadni tud, És azt hiszi, hogy kiforrt és megért, S véli, hogy most már letörülheti Békén a kapott seb száján a vért; S véli, hogy most már békén elbocsáthat Sok űzött lepkét, tarka semmiséget, Sok fénybevágyást, sok virágos ágat, S véli, hogy most már leszűrt, tiszta lett És mint az óbor, kiömleni készül És követni a hulló levelet: Akkor üti fel benne a fejét A hiúságnak örök ördöge És a szent álmok szent szívére lép.
Én felfedtem a hiúság szemét. És szóltam: jövel, kövess engemet. És nézd meg a te rózsaberkeid És nézd meg a te pálmaligeted Hónapok, évek, századok után! Nézd az Időt, ki ítéletet tart, Tekintsd a port, a hamut, az avart, A lét, a láng, a lomb szemfedelét...
Én felfedtem a hiúság szemét, És mutattam a sírokat neki, A süppedt, mohos márványköveket, Leonardo megfakult vásznait, S hogy minden meddő volt, hiába lett. Hogy roppant áloméhségek helyett Jobb a mindennap kis kenyerét ennem.



Én felfedtem a hiúság szemét.
De csak dörömbölt, ágaskodott bennem.
Szkepszis
Megszaggatom bírói köntösöm, A székem itthagyom, megyek haza, Talán igaza van mindenkinek, És talán senkinek sincs igaza. Mit tudom én! Előttem összefolynak feketén A törvénytáblán a vésett betűk. Torkom szorul, ajkamon érezek Valami mondhatatlan keserűt. A pillantásom éle úgy kicsorbult! Én nem tudok már igazságot tenni, Adjatok inkább egy remete-cellát, Hagyjatok inkább a vadonba menni. Szívembe néznék, - de a szívem reszket, Hogy döntsön, mikor magába’ se biztos? S úgy hordja tisztét, mint kínos keresztet...
Hozzám ne jertek, s ne kérdezzetek! Ítéletet ne kelljen mondanom, Itt hagyom nektek üres székemet Én - hadd tűnődjem a csillagokon. Vonja lelkemet aranyba az ősz, Ki helyembe ül, boldogabb legyen, S boldogabb legyen, aki megelőz. Bukkanjon rá a nagy egy-igazságra, S ha nem bukkant rá - legalább ne tudja, Csak tudjon hinni, hinni - önmagába’!
Nekem úgy fáj a sok-sok szakadék, Az ellentétek iszonyú világa Úgy fáj, hogy minden lélek más és más, Úgy gyötör ez a sötét látomás, És a tudat, hogy oly messze az ég. Feloldanám egy nagy harmóniába: Ami itt disszonáns hang, s töredék. Feloldanám egy nagy, nyugodt Egészbe.
De ez a béke talán a halál, S a föld talán csak így érhet az égbe.
Spectrum



Fehér az ős-szín. Talán nem is szín, A költő szerint csak „világos csend”. Fehéren, tisztán Buzog a véghetetlen térből A csillagzatok vándorfénye, Míg fennakad egy hitvány üvegen.
Akkor megbomlik, megzavarodik, Ős-tisztaságát homály futja be, Egysége szertehull. S a megzavart fény bomló káoszából Lángrakapnak a születő színek: Égő-piros, halványzöld, méregsárga, Irigység, bosszú, remény, szerelem, Ezernyi vágy.
Szeretnék gyermek lenni újra, Isten báránya, ártatlan-fehér, Bontatlan-egy.
És szól a hindu bölcs: A munka könnyű: Vedd el a nap elől az üveget.
Fekete Pille
Fekete pille: örökálom, Mily könnyű vagy - és mily nehéz! Úgy ülsz a csukott szempillákon, Te kapuvédő, bús vitéz, Mint aki felröppenni kész.
És mégsem röppensz fel soha. Ahova egyszer telepedtél: Vaskeményen tapadsz oda, Elűzhetetlenül keményen, Pille, te fekete csoda.
Fekete pille: örökálom, Te őr a csukott kapuban, Aki mögötted szunnyad mélyen, Annak már könnyű dolga van, Neki minden súly súlytalan.
Mint gyermek, lepkét-kergető: A bölcs utánad úgy szalad,
S te szállsz megfoghatatlanul, És viszed komor titkodat,



Míg a vadász szemére szállsz le.
Mert lepkét ejt meg Szép Ilonka És Szép Ilonkát a Vadász, Csak téged, titkos éji pille, Nem ejt meg senki, semmi láz, Mert vadból Te leszel vadász.
Sóvárgás bizonyosság után
Mit tettél velem, nyomorult világ? Lúggal megmartad isteneimet, Hamuvá szürkült aranycsillogásuk, Elpárologtak szentség, becsület. A dogma sziklájától eloldottál, Rideg, kietlen volt, de szikla volt: Aztán - kezemben a lét szertefolyt.
Mit tettél velem, nyomorult világ? Ígérted: fölnyitod a szememet. Azelőtt látó voltam: vak Homér, Te a lelkemet vakítottad meg! Minden dolognak visszáját is látom, És nincs, amire esküdnék, dolog. Ó, pedig én esküdni akarok!
A kősziklához vissza nincsen út. Kétségek közt kell meglelnem magam, Adj hát egy szalmaszálat legalább Világ, - s hitesd el, hogy acélból van! Hitesd el, hogy a nádszálam jogar: Világomat kormányzó hadi pálca, S a szépség nemcsak torz arcon az álca.
Ó bizonyosság, bizonyosság, Habár a mániákusé, Habár az őrült királysága, Mely csak az ő szemében az övé, Ó bizonyosság, békesség, erő, Habár a halál örök árán véve: Csak szállj le szívem száz sajgó sebére!
Hivatás közben
Úgy volna szép: Ahol kiki legörömestebb állt, Ahol erőben, szeretetben Leginkább önnönmagára talált,



Ottan fogadja szépen, szabadon, Büszkén a halált.
Szószéken a pap Harangozó a harang alatt, Tudós a Röntgen-kamarában, Szántóvető az illatos határban, Lokomotívján a mozdonyvezető, Anya gyermeke virrasztása közben, Egy hosszú csók közben a szerető...
Hát én, a Teremtés elfeledettje, A hivatások nagy számkivetettje?... Számomra hol legyen a hely, a poszt, Mit végórámra a végzet kioszt?
Mindegy, hogy hol. Hisz helyem, posztom nincs nekem sehol. Mint Caesar, köpenyét húzva fejére: Csak burkolózhassam be akkor én A látásaim bíborköpenyébe.
Mikor a lelkem nagy szélcsendje jő, S a vágyaim, s a kínjaim elülnek, Egy utolsó, alkotó akaratban Megtisztulva - a szférákig feszülnek, S mérik a távolt zengő szenvedéllyel:
Mint túlfeszült húr, úgy szakadjak széjjel.
1924 augusztus
Ha a halál is ilyen volna csak...
Ha a Halál is ilyen volna csak, Mint ez a decemberi alkonyat, Ilyen halkléptű, ilyen nesztelen... S úgy bánna szépen, szelíden velem, S úgy érintené meg a kezemet, Mint valaki, kit nagyon szeretek.
Ha a Halál is ilyen volna csak, S úgy lebbenne szobámba hallgatag, Mint egy lámpát-eloltó lehelet, Észre se venném, hogy sötétebb lett. Mennék vele, ki helyettem is lát, Ugaron, erdőn, tengereken át.
Ha a Halál is ilyen volna csak, Nem ijesztő, titáni szörnyalak; Szelíd fiú, vagy édes, lenge lány:



Egyik kezében megfogózkodnám, Másik kezében - lángjával alá - Bús géniusz - a fáklyát tartaná.
Ha a Halál is ilyen volna csak, Hátulról átkarolná vállamat, Mappámra tenné hűs, nyugodt kezét: „A tollat pajtás tedd le, most elég! Az utolsó vers úgyse lesz már jó, Tülköl a ködkürt, indul a hajó!”
Ha a Halál is ilyen volna csak: Födetlen, fürtös fő, nem zord sisak, Nem üres szemgödrök, de mély szemek, Mik lelkem mélyéig tekintenek, S visszaragyogják, mit benne látnak: Drága képét egy-egy jóbarátnak.
Ha a Halál is ilyen volna csak, Nem ásna nyirkos, sötét sírokat, De vinne szabad, nagy mezőkön át, Hol szürcsölnénk a mennyek harmatát, S hajnali ködben, pusztán, tengeren, Egyszercsak úgy eltűnnék csendesen.
Aranyabroncs
A mellemen egy gyűrű fut körül, Aranyabroncs, vagy acélkarika: Én nem tudom. Szorít, szorít, S e szorítás nem múlik el soha. Akkor is fáj a szívem, ha örül, Mert aranyabroncs fut rajta körül, Aranyabroncs, vagy acélkarika. Az élet ez a kemény karika.
Csak néha simul közé és közém Enyhületképen egy rózsaszirom: Égi rózsafa hullatta levél. Az életemet jaj, meddig bírom? S tavasz pattantja egykor el, vagy tél Az aranyabroncsot szívem körül? Mert akkor is fáj, ha nagyon örül.
Aranyabroncs, bánat-öv, örömpánt: A lélek egyszer magáról lehánt, Ledobál minden felöltőt, övet, És mezítlenül új ösvényt követ,



Hol nem szorítja több arany-iga. Mert egyszer elpattan a karika.
Hóhullás
Ó életemnek legszebb percei, Szent, tiszta percek, Ha meghalok, még egyszer hulljatok rám, Pehely pehelyre, zizzenő hullással, Mint sűrű, csendes téli hóesés.
Üljétek meg a vállam, a fejem: Kis fehér hangulat-galambok, S tudjam: ez egyszer nem röpültök el, S elolvadni sem fogtok már soha, Nálam, velem maradtok mindörökre.
Emlékeimnek hóesése közben így ballagjak a végtelen felé,
Budapest, 1922 december
Végállomás
Vonat csak egy irányból érkezik, S csak egy irányba megy, A sinek útját más világ felé Elállta itt a hegy. A váltó és a szemafor Zöld fénye csupán egy felé mutat, Mély hegyi utak, kis gyalogcsapások Váltották fel a büszke vas-utat.
Jelzőharang csak egy irányba kondul S csak egy irányból jelez vonatot; Más oldalról csupán a szél izenget S hozza szárnyán a fenyőillatot. Legott fanyar édesség támad, Ha fenyőillat s kőszénfüst vegyül, Ez a végállomások illata, És én itt álmodozom egyedül.
Patak csobog szelíd sötétben, Zizzenve hull a lomb, A vasuti őr, mint egy jegenye, Maga elé borong, És ha bejött az éjféli vonat S pár fáradt, késő utas vele jött, Elalszik szépen az egyetlen lámpa



Az állomás előtt.
A nagy hegyekre komoly csend terül, Szekér se dübörög... Tücsök zeng őszi csillagfény alatt És hallgatja sok élő-halott rög. E pillanatban mégis béke van, A szívemben is béke, semmi más. Ó lenne ez a pillanat örök, S a szívem is egy ily végállomás.
Dobsina, 1921 szeptember végén
Egy rügy a naphoz
Örök fény, mit akarsz velem? Mondd, mért csaltál elő A fénynemjárta jótékony homályból? Aranyfogóval mért kényszerítettél Elhagyni bűvös rejtekhelyemet? Mit akarsz velem, örök napmeleg? Öntudatlanság alvó éjjeléből Felsajgó öntudatra Riasztón mért vertél fel engemet? Azt akarod, hogy levél legyek, S reményzöld ruhám’ átüsse a jég, Ha forró május tikkadt alkonyán Hirtelen, tompán megdördül az ég? Azt akarod, hogy levél legyek, És nyári napok gyötrelmes során Megbarnítson majd perzselő heved, S hazámtól, fámtól eltépjen az ősz? Mit akarsz velem, örök napmeleg?
Vagy talán abban nyugodjunk mi meg, Mi hervadásra ítélt levelek, Hogy forró, gyilkos órán árnyat adtunk Valakinek, ki megpihent alattunk?
Versenyen kívül
Én nem futok. Nincs mért. Nem kápráztat a pálma-ág. Útszélen; árokparton, A versenyen kívül Szedem a novemberi ibolyát. Én nem futok,



Távol a sértő zajtól, bántó fénytől A Janus-arcú dicsőségtől, Rendezgetem csokorba ibolyámat, Ha valakit tarlómra fúj a szél, A vágy, a nyugtalanság, vagy a bánat: Más virág híján, mutatom neki Novemberben kinyílott ibolyámat. Ha kell: jó, ha nem: békesség neki. Én nem futok. Én nem akarok senkit utolérni. Nem hatalomért, csak egy morzsa szívért Vágyom a virágomat kicserélni.
Fecske a víz tükrén
1
Mint víz tükrét a fecske szárnya Legyintvén - pár csillogó csöppet Visz magával a magasságba: Úgy szeretném legyintni én is Lélekszárnnyal az életet, S ragadni fel a végtelenbe, Viharzó zsoltárt énekelve, A megmentett szépségeket.
2
Az élet zajló, fekete folyam, És szépség benne csupán annyi van, Mennyit egy fecske tünde szárnya Fel-felragad a magasságba. S a szépség léte csak egy pillanat, Fenn felissza mohón a nap, a nap. S mint ki számára letellett az óra: Visszaejti a fekete folyóba.
3
Búvár inkább, mint légi vándor Azért ne kívánj mégse lenni, Lebukni kár, lebukni kár, A mélyben sincsen semmi, semmi, Csak ősiszap, csak őshinár, És szörnyek szívós polipkarja vár.



Tenger-fenék lámpása, lélek: Mit világolsz a síri mélynek, Komor búvárharang alatt? Ha meg kell halni, - mégis jobb talán A fellegek tornyos oromzatán, Ahol a halál könnyű és szabad.
4
Ha akarsz lenni kicsit boldogabb: Tartsd kicsit távolabb a dolgokat Magadtól - s nem fognak gyötörni. Nem fogsz a percek rejtett zátonyán Boldogtalan hajó Te, összetörni. Ne ismerkedj a dolgok lényegével, Csak friss hamvával, csillogó színével.
Úgy, mint a fecske a víz tükörével.
Csendes csodák
Melitskó Saroltának
Ne várd, hogy a föld meghasadjon És tűz nyelje el Sodomát. A mindennap kicsiny csodái Nagyobb és titkosabb csodák.
Tedd a kezedet a szívedre Hallgasd, figyeld, hogy mit dobog, Ez a finom kis kalapálás Nem a legcsodásabb dolog?
Nézz a sötétkék végtelenbe, Nézd a kis ezüstpontokat: Nem csoda-e, hogy árva lelked Feléjük szárnyat bontogat?
Nézd, árnyékod hogy fut előled, Hogy nő, hogy törpül el veled. Nem csoda ez? - s hogy tükröződni Látod a vízben az eget?
Ne várj nagy dolgot életedbe, Kis hópelyhek az örömök, Szitáló, halk szirom-csodák. Rajtuk át Isten szól: jövök.
Torony



Tegnap este az erkélyablakon Át néztem: be különös a torony.
Szent Mihály templomának a tornya Olyan csodás volt, olyan új-forma.
És mégse láttam még ily ismerősnek, Ily közelinek, ilyen mese-hősnek.
Sohase láttam így keretbe vágva, A városból, a világból kivágva.
Ily nyugalmasan, szépen egyedül, Mindenen túl, és mindenen felül.
Sötét vállát a holdfény meg nem ülte, Szánkázott rajta, lebegett körülte.
Ő nőtt, csak nőtt a derengésen által, Húzta, húzta a lelkemet magával.
S ahogy nőttem, úgy keményedtem én, Szédült a hold lelkem orom-kövén.
Kőcsipkéimnek komor erdejében, Elaludtak a vágy-galambok mélyen.
És a fájdalom vércsevisongása: Csak egy-egy csúcsív égbenyilalása.
S az egész bűvös, zord-erejű látás: Egy kővé harsant diadalkiáltás.
Végül ott álltam én, keretbe vágva, A városból, a világból kivágva.
Nyugalmasan, gyönyörűn, egyedül, Mindenen túl és mindenen felül.
Amíg újra emberré nem omoltam. A tornyot nézve, én is torony voltam.
1923 november
Ötvösmunka
Hozzám jő valaki És azt mondja nekem: „Ezt a versedet nagyon szeretem, Mert megtaláltam benne magamat, A hitemet, az igazságomat.” És rám szegezi ragyogó szemét.
És jő a másik, aki elveti, Vagy megveti az előbbi hitét. De hozzám mégis, ő is így beszél:



„Helyettem mondottad ki az igét.”
Néha gyűlölik egymást mérhetetlen’, De bennem együtt vannak mind a ketten, Tudatlan, akaratlan szeretetben.
Mert én vagyok a foglalat, Mely minden arcról egybegyüjti Az ős testvér-vonásokat. És én vagyok az ötvözet, Amelyben tűz a vízzel összefér, S a híd vagyok, mely átvezet, S a sarkoktól a trópusokig ér.
És én vagyok, ki az ellentmondások Minden dárdáit a szívembe mártom. Ott elnyugosznak mozdulatlanul. - A vérem árán, - egymással, egymáson.
Ó elszakadt már sok reményem szála, De egy reményem szála nem szakad: Kibékíteni egy-egy költeményben Egy pillanatra a világokat.
1924 augusztus
Cézártól - Lázárig
Az én verseim, amikor születnek: Bíborban születnek. Fejedelemnek öltözteti őket Teremtő hite a boldog szülőnek. Koronát illeszt mindnek homlokára, Születésnapján egyikük sem árva. Alakjuk, arcuk imperátori, S én szinte-szinte elkiáltanám: Lelkek: vigyázz! glédába állani!
Ó születésnap, első ragyogás!... Másnap a kedves gyermek már be más! Fakul a bíbor, kopik az arany, A büszke termet sem hibátalan. A márványarcon szeplő ütközik Nyomán szemembe égő könny szökik. S aztán, - ha tűntek hetek, hónapok: Meglátok egy roskatag alakot, Lázár az, vállán koldustarisznyával. Lelkem bozótján tünedezik által.
S ahogy közelg a ráncosarcú vén



Kopogó koldusbotjával felém, Hátrálnék előle reszketegen, Tagadnám: ez nem az én gyermekem! De hasztalan, - közelg, s csontomba ás Ez a velőkig fájó látomás.
Nekem koldus. - De szeme-tükrén másnak, Ki tudja, hátha megmaradt királynak?...
Ó lélek, édes, drága rokon-lélek, Akárki légy is, szánj meg engem, kérlek. Egy bíborfoszlányt, hogyha látsz még rajta, Ha nem halotti-fakó még az ajka, Ha vet még egy csillámot koronája: Ó szólj! megváltó szód Isten megáldja. Lázáromat, míg inai remegnek, Szépítsd, szilárdítsd vissza a szememnek.
S ha meghalt volna: csodatévő kart tárj, Rettentő hangon a sírba kiáltsd be: Lázár, Lázár, emelkedj fel és járj!
1924
„Szálla alá poklokra”
Mielőtt fölmennék az égbe, A látásaim hetedik egébe: Először poklokra kell szállanom. Ez az én sötét, sötét korszakom Minduntalan megújul. Néha csak órák, néha csak napok, Néha hetek, - és néha hónapok... Testvéreim, lelkek, közeliek, Ilyenkor hagyjatok: Kietlen és idegen lényemen Ne csodálkozzatok. Érettetek vívok, miattatok, S a Szépségért - a hétfejű sárkánnyal, Mennyországért - az egész alvilággal. És ne higgyétek azt, Hogy elszakadtam volna tőletek, Amért elbujdosom előletek. Ó ne higyjétek ezt, Miként a kicsinyhitűek teszik. Ha tőletek százszor távol vagyok: Bizony mondom, én veletek vagyok Mind e világnak végezeteig.



Új poétáknak adott hatalom
Minekünk nem adatott hatalom Eltréfálkozni a sírok fölött, S a bánatfából kivirágoztatni Ráimádkozással az örömöt. A bánat egyetemes és örök, És mély, mint a világ, S talán nem is fontos, hogy elvegyed Vigasztalással a föld bánatát, Csak az, hogy együtt bánkódjál vele. Hogy mezítelen, csupasz vállait Irgalom-palásttal borítsad be. Hogy zajlását álommá finomítsd, S éjjelét csillaggal ültesd tele. Hogy néma nyelvét beszédre megoldjad És száraz kínját könnybe kifakaszd.
Aztán - Istenre bízzad a vigaszt.
Már nem fáj más...
Már nem fáj más, Csak az fáj mindíg jobban, Hogy égő sebeim Olyan világtól-idegen sebek, És a szívem más szenvedők szívével Nem egy ütemre dobban. Már nem fáj más, Csak az fáj mindíg jobban, Hogy önmagamba lassan visszanőttem. Betokozódtam, elszigetelődtem. Mint a temetkező selyembogár: Magam a selymeimbe beleszőttem.
Szeretnék egyszer lepke lenni még. Öröm mézét, búbánat harmatát Az arany élet-réten vinni szét. Leszállani minden virágkehelybe, S megtapintni a virágok szívét. Szeretnék egyszer hivő, hevülő, Lengő, lebegő lepke lenni még.
Az eredet felé
„Hazája álom és titok,



szem-nem-legelte pázsitok” Áprily
A vers, a vers csak egy patak, És én is egy patak vagyok, Fölöttem csillag tündököl, Alattam örvény kavarog. Egy más patakba valahol Harsogva beleszakadok. Patak vagyok, patak vagyok. Patak: ép szemmel látható, Patak: ép füllel hallható. Bennem véres kéz, szennyes kéz, Tiszta kéz, egyként mosható. Patak vagyok, lélek vagyok, Fölöttem csillag tündököl. Alattam örvény kavarog, Egy más lélekbe valahol Harsogva beleszakadok.
De mentél-e már fölfele? Patak partján, meder nyomán Mentél az Eredet fele? Ahol a víz, a vad pogány Gránit-ágyát fektette le. Mert keresztelnek bár vele: Ő maga marad vad pogány, Pogány erőnek kútfeje. Patak partján, meder nyomán Mentél az Eredet fele?
Egy sziklafordulónál láttad Kettéválni a patakot? S két új ágra az egyik ágat Szakadni nemsokára, láttad? S a végtelenig így tovább?... Hogy követni az agy kifárad S követni elkopik a láb. A hajszál-ereket követted A végtelenig így, tovább?!
Ezek a versem ősei. Ezek az én elődeim, Millió rejtelmes hatás: Harmat-verés, sugár-csapás, Jég-szakadás, hó-olvadás, Zsoltáros forrás-buggyanás. Ezek az én elődeim.



Szent döbbenettel gondolok Rájok, míg medremben futok S tajtékzom sorsom kövein. Mind, mind az én elődeim.
S ha ősöm millió hatás, Harmat-verés, sugár-csapás, Jég-szakadás, hó-olvadás, Zsoltáros forrás-buggyanás: Legyen e vers most ükeimre Telt-hangú, zengő áldomás. Kik hangom zengővé tevétek, Hozsánna: millió hatás!
A vers, a vers csak egy patak, S én vele egy patak vagyok, Fölöttem csillag tündököl, Alattam örvény kavarog. Egy más patakba valahol Harsogva beleszakadok.
1924
PREDESZTINÁCIÓ
Predesztináció
Mécs Lászlónak
Ez így rendeltetett: Hogy ne lehessek soha senkié, És ne lehessen enyém senki se. És legyek mégis a mindenkié, És legyen enyém az egész világ.
Ó árvasággá szűkült végtelen, Ó végtelenné tágult árvaság!
1924
Én a szívemet...
Én a szívemet szétszakítottam: Ahány darabja, annyifele van.
Én azt gondoltam, hogy ezt így lehet, És csorbát nem szenved a szeretet.
Hittem, hogy minden darab új egész, S akit szeret, azért mindenre kész.



Mindenre kész, - de ah, - erőtelen E balga, szétforgácsolt szerelem.
Ez a tudat éget, mint a kereszt, Én Istenem, nem így akartam ezt.
Nem így: kapni más lelke aranyát, S cserébe tarka rongyot adni át.
Arany lélekkapun menni által, S fizetni pár színes szóvirággal.
Egyformának lenni mindenkihez: Emberfeletti nagy szív kell ehhez.
Én a szívemet szétszakítottam, Ahány darabja, annyifele van.
Pár rongydarab jutott mindenkinek, És nem jutott az egész senkinek.
Lelkem király...
Lelkem király és trónteremben ül. Aranyos, kongó trónteremben, Bíborbaldachin alatt, - egyedül.
Lelkem király és trónteremben ül, S a szomszédba, a királykisasszonyhoz Nagynéha, álmokat küld - követül.
És néhanapján követet fogad, A szomszédból, a királykisasszonytól: Apródokat, - halkléptű álmokat.
És néhanapján messze-messze néz, És fáj neki az üres trónterem, És a fején a korona nehéz.
De néha jólesik a zord Magány, S a sisaktalan, bús, fürtös fiú, Kit hozzá küld a szent királyleány.
E Magány: önként vállalt és akart, És mégis sorsszerű és kénytelen, Mint egy Istentől rám övezett kard.
A király udvarmestere a csend, Ajtónállói: dárdás csillagok, S az ég az ágya, melyben elpihent.
A király magas trónteremben ül, S a márványlépcsőn nem száll le soha, Mert szomorú, de szép így, - egyedül.



Őszi erdőn hamvadó parázs
Te szép, te szomorú, te tiszta láng! Most már: avarba hamvadó parázs, Én nem gyujtottalak, Én nem oltottalak Az őszi erdőn úgy gyúltál, magadtól. Arra jártamban Megcsapott messziről a meleged, Tovább mentem,
Nem éleszthettelek. Most hát elalszol. Aludj. Békesség neked. Takarjon be a diadalmas Ősz, A csend, S a nesztelenül hulló levelek.
Gyorsvonaton
A határ mellől így jöttem haza: Gyorsvonaton. Leszállt az éjszaka. Az éjszakában rohant a vonat, Mint egy vassá vált, őrült gondolat, Remegtek, döngtek a sinek belé.
Gondoltam: megyek hát visszafelé. Aztán megint előre, megint vissza, S előre ismét, nyughatatlanul, Míg a föld minden csöpp vérem felissza, S szálló szikrám az ugar elnyeli.
Mint a mozdony a szikrák záporát, A lelkem is úgy ontja álmait, Ugarra, éjbe, tar erdők fölé, Az egyik határtól a másikig. Megállásom csak percnyi van nekem.
Kinézek önnön lelkem ablakán, Nézem a vízpárát, a rajt’ lepergőt, Szemem, vagy az ablak homályosul? Tünedeznek a novemberi erdők. Ilyen őszi roham az életem.
Magas töltésen száguldok tova, A töltés alján pici ablakok Világolnak: a Béke szemei.



S intnek: megállj! De meg nem állhatok, Visz a lelkem: az Ahasvér-vonat.
Kis ablakok ott lent, - minden hiába: A puha fészek kalicka nekem, Nekem rohannom kell így, átkozottan, Reszkető, nyögő, döngő sineken, Tovább, - - a végállomásig.
Sinek, az utolsó kocsi ablakából nézve
Mint az egy-sín, a lélek oly magányos, Bár rokon fémből öntetett a társa: S bár néha boldog, mert látszólag páros: Egyedülség a szívnek valósága.
Körülöttünk vad pusztaság terül, Csillogva futnak a vad messzeségnek, Egymás mellett - és mégis egyedül A végtelenben talán összeérnek.
Barátság, testvériség, szerelem: Minden érzés e súlyos sorsot hordja, De néha enyhül ércbeöntött sorsa.
Olyankor vonat jár a sineken: Fensőbb gondolat, fensőbb szeretet, S a sinek benne összecsengenek.
Margaréta
A bükki rét, - a margarétás rét.
Én nem kérdeztem: szeret-nem-szeret A margarétától soha. Nem kellett más, Csak fehér virágszirom-mosolya. Mely úgy lengett az alvó rét felett, Mint egy sóhajtás, mint egy lehelet. Én nem kérdeztem: szeret, nem szeret A margarétától soha.
Bimbóban maradt szerelmek
Bánatra nyíltak volna, És biztos hervadásra: Én elítéltem őket Bimbóban maradásra. Bánat így is kísér,



De mosolygóbb a bánat. Ha meghalok, tegyétek Gyász - s győzelem jelének Szívemre e ki nem nyilt rózsa-ágat.
A kávéház poézise
Moldován Pálnak
1
Vándor, ki egykor viharos hegyélen Reccsenő szálfák közt ujjongva álltam, A mindenségbe veszve elenyésztem, Fenyővé, köddé, zuhataggá váltam, - Ó olvasóm riadj, s tagadj meg engem: Én most e csiszolt márványlap fölött Este hat óra s nyolc óra között A kávéháznak poézisét zengem.
A magasságok nagy szimfóniája Törött akkordként mostan ide tér be, A hős-éneknek leolvadt a szárnya, Ide zuhant, e párás, füstös révbe! Itten gunnyaszt e márványlap fölött, Nézi a sok imbolygó emberárnyat, Tűnődik, hogyan szerezzen új szárnyat A kávéházban - hat és nyolc között...
2
Mi vonz ide? Csak Isten a tudója, Nem a szivarfüst, nem az emberek, Nem is a barbár kártya-idióma. Nem ez, nem az... tán egy-két jóbarát, Akiknek arcát látni jólesik... Ó de hányszor ülök itt egyedül, Míg álmaim a valót színezik. Talán e zsongás, e „murmur incertum”, Mely néha olyan, mint a szél moraja, Máskor meg mint távol hullámverés... Úgy úszom rajta, mint eloldott sajka. Talán a forró kávé hideg este, Talán a pincér nyugodalmas arca, Ki óhajtásom előre kileste. Talán - kezdődő öreglegénységem, Mely itt örökös horgonyt vetni készül, Sejtve, hogy ez lesz végső menedékem.



És mégis van, és itt is van varázs... Ha akarom: a vaskályha ölében, Mint régi napnyugták láng-özönében, Úgy izzik, úgy piroslik a parázs, Míg az óriás tükörablakokra Egy fenyveserdő rajzolódik jégből, A láthatatlan festő vas-kezétől Plántálva cik-cakos oromzatokra.
Viadukt
Az Isten hídépítő vas-keze Kifeszült a mélységek fölé, Hogy összekössek messze partokat. S hogy érezzem: a lelkek serege Egymást keresve rajtam áthalad. Hogy fogva tartsam őket, mint igézet, S ne lássák a pokol torkát alattam, Míg egymás mennyország-szemébe néznek. Így esnek rajtam át találkozások, Testvériségek, barátságok, nászok. S a Hídépítő tudja csak, meg én: Alattam milyen mély az ördög-árok.
Viadukt vagyok, bús diadalív. - Repeszt a fagy és elmállaszt a hőség. Magamnak: gyötrelem, másoknak: út, A hídépítő Istennek: dicsőség. Néha kérdem bűnös-kíváncsian: Mi lesz, ha egyszer e híd leszakad? Kondul a mély, mint megütött harang, Sziklák között enyészve jár a hang... S épít a nagy Mérnök másik hidat.
Így is csak elnyeli a messzeség A rajtam kongó lépések zaját, Átvonuló seregek dörejét, Az éneket, a nászi muzsikát. Én maradok a szürke ég alatt, Alattam szédítő sziklafalak Meredeznek tovább...
1923
Az óriás
A wormsi birodalmi gyűlés 400 éves fordulójára



Lefojtott álmok, lenyűgözött vágyak, Zöldből szürkébe halványult remény, Kiábrándulás, te keserű füst: Oltárok romján imbolyogva szálló, Gyász, mely hamuban tépi önmagát, Gyengeség, melyre egy világ zuhant, Törpék mi mind, akiknek óriások álmát Álmodni adta Isten: Jertek ma velem. Jertek, kapaszkodjunk az óriásba!
Ki hát az óriás? Az, kinek homlokán Ijesztőn tündököl a büszke bélyeg: Ha kell: egy világ ellen, egyedűl. Egyedül. Hallottátok ezt a szót? Úgy hangzik ez a szó, mint egy sirám. De úgy is, mint egy diadalkiáltás! Nézzétek őt. Ott áll a szörnyű körben, Egy vas- és aranygyűrű közepén. Sisakok, dárdák, kardok, koronák, Zászlók veszik körül. Egy embererdő, egy világvadon És azzal szemben ő. Egy lélek. Milyen kicsi. - És milyen végtelen.
Ó, mert a lelkében az Isten él. Valami, ami nála több, Amit meglátott önmaga felett. Amit nem lehet onnan kitörülni, És amit letagadni nem lehet, Ami tüzes korbáccsal kergeti Irgalom nélkül végig a világon
És ösztökéli: tégy vallomást rólam.
S ő vallomást tesz: Nem tehetek máskép.
A vasmaroknak, mely kinyilt előtte, Szívét odaveti: Szorítsd hát, világ! Állítsd el lassan minden dobbanását. Vajjon amit dobog: azt is megfojtod-e?
Istent dobogja - és az Isten él! Igazságot dobog - s az eszme él. Hitet dobog - s az nem hal meg soha.



Szabadságot - s a szabadság örök.
Látjátok nőni ezt az árva árnyat, A barát árnyát egy világ fölé? Hallotok döngő léptei nyomán Recsegni korhadt birodalmakat?
Mert ami korhadt, az a korhadásé!
És ami lélektől lett: megmarad.
Lefojtott álmok, lenyűgözött vágyak, Zöldből szürkébe halványult remény, Kiábrándulás, te keserű füst: Oltárok romján imbolyogva szálló, Gyász, mely hamuban tépi önmagát, Gyengeség, melyre egy világ zuhant, Törpék mi mind, akiknek óriások álmát Álmodni adta Isten: Jertek ma velem. Jertek, kapaszkodjunk az óriásba!
1921 április
NAGY FÉRFIAK - BÚS VÉGZETEK
Petőfihez
Az ország elvétetett tőlünk, Elvétetett a hatalom, És a dicsőség is elvétetett, Felbontatott és eltöröltetett Közöttünk minden földi kötelék. Térdig porban és övig hamuban Mi mégis a te nemzeted maradtunk: Petőfi nemzete! Mert megmaradtál Te! És Benned megmaradt az ország, És megmaradt a hatalom, S a dicsőség is, a mi dicsőségünk, Most és mindörökké.
Az ország megmaradt, Ó nem a földi ország, A szemfedős, a könnyel áztatott. Nem az, nem az! A mi világtól elfordult szemünk Immár a földi ország égi mását



Tebenned keresi. Honfoglalónk Te vagy. Ha őseink csak földet hagytak ránk: Te reánk hagytál egy darab eget Egy örökrészt a porló rög felett. Kisajátíthatatlan birtokot. Az álmaiddal benépesítettél Egy új hazát, Szabadság és szerelem gyarmatát: Egy magyar csillagot.
És megmaradt a hatalom. Nem a kard élén csillanó erő, A kard, az eltörött, Nem az ágyúk torkából ásító, Az ágyúk hangos torka néma lőn, Nem tűzben, vérben edzett vértezet, Nem az, nem az, Elvette tőlünk azt a végezet. De mi most Reád szegezzük szemünk, A páncélunk Te vagy. Te vagy tűzálló, kemény fedezékünk. Lelked örvénylő mélységeiben Adatott nekünk örök menedék.
És nekünk ez elég. A vezérünk Te vagy. Mint verseid, a „rongyos katonák”, Akiknek éhség, s igazság a bére: Álljuk seregparádéd sorfalát.
És megmaradt a dicsőség is. Ó nem az oktalan kevélykedés, Világ színe előtt hetvenkedő! Nem a cifrálkodó magyarkodás. Ez más, ez más! Nagyon nagyot zuhantunk. De megmaradt a büszke öntudat, A Te öntudatod, A mi öntudatunk: Ha balsorsverten, ha koldusszegényen: Vagyunk, vagyunk! És akarunk még lenni!...
Az ország elvétetett tőlünk, Elvétetett a hatalom, És a dicsőség is elvétetett, Felbontatott és eltöröltetett



Közöttünk minden földi kötelék. Térdig porban és övig hamuban, Mi mégis a Te nemzeted maradtunk: Petőfi nemzete! Mert megmaradtál Te! És benned megmaradt az ország, És megmaradt a hatalom, S a dicsőség is, a mi dicsőségünk, Most - és mindörökké!
1922 október
Az utolsó mondat problémája
„Ember küzdj és bízva bízzál!”
Csak azt tudnám, hogy ezt a mondatot - Keresztnek a toronytetőre Mester, a tolladba ki mondta? Ádámot az örvénytől el ki vonta? Mert nem Te voltál összhangodnak őre. Lelked sikoltó diszharmóniája Más véget követelt. Hadd legyen vége a komédiának Valóban, s elmondhasd: a sors betelt. A hűtlen asszony, a vesztett haza, A nyűgös test, mely szellemlakosának Börtöne inkább, semmint otthona, A céltalan, őrült történelem, Mely kerekével vaktában tipor A tehetetlen, balga népeken, A horizontra ráereszkedő Vérpárás magyar alkonyat: Csak azt diktálhatták, hogy letaszítsd Évájával együtt Ádámodat.
„Ember küzdj és bízva bízzál!”
Ez a mondat nem Tebenned fogamzott, Az engesztelő ige csendülése A Te lelkedben alighogy visszhangzott. Ki volt mérve a Te tragédiád: Valami világítéletnek képe Vetődhetett lelked borús egére, Hogy megfojtsa a legelső csírát, Az elsőben az utolsó csírát. A semmisülés égő víziója Lett volna lángoló sebedre ír,



Hogy úgy állhass meg Ádámod felett, Mint egy bosszuló pestis-lehelet, Vagy mint egy öröknyugalmú fakír. Költő voltál és kétségbeesett; Kifosztott, koldus, - ámde szuverén, Írhattad volna, ahogy jólesett, Lehettél volna kegyetlen, kemény. Az emberiség kis játékait Folytatta volna, lépve rögről-rögre. De Benned meghalt volna mindörökre.
„Ember küzdj és bízva bízzál!”
Ki sugallta e mondatot Neked? Csonkatornyod komor kolosszusát Aranytetővel ki tetőzte be? Talán egy aranylelkű bölcs barát, Talán egy nő szelíd, fehér keze? Vagy tán kötelességnek ismeréd Hitet ébreszteni - hitetlenül? Lásd, ha olykor a bú rám nehezül, Jobb’ szeretném, ha tornyod úgy marad...
Félelmesen, csonkán, kegyetlenül.
1923 február
Tatrangi Dávid apja
Jókai-centenáriumra
Eltűnt... hiába kémleltek utána. Áttörte vele a föld gőzkörét Csoda-gépe, csoda-fantáziája.
Megszűnt a földi gravitáció. A világ-aethert szeli régen át Saját útján a fényes lég-hajó.
„Farewell”: mondjátok ti is neki, S képzeljétek el, amint holt kezét Most is a kormányon pihenteti. Holott a gép viszi, ragadja őt Gáttalanul, naprendszerek előtt Süvítve el, - keresztül minden égen,
Nem sokkal gyorsabban, mint életében. Hány csillagon kötött ki már azóta A magyar rögnek hajdani lakója?
„Farewell”: mondjátok ti is neki. Titka, teremtő titka teljességét



Nem bírjátok megközelíteni. Ti nem tudjátok, ki volt az apa... Bár itten hagyta nektek száz fiát, S gyümölcséről ismeritek a fát: Minden gyümölcsnél mégis több a fa, Hagyjátok szárnyalni a holt apát Ködfoltok között, tejutak alatt.
Tatrangi Dávid veletek maradt.
1925 február
Elégia a humorhoz
Pákh Albert centenáriumára
Humor, te könnyek közt fogant mosoly, Te fájó lelkek arany egyensúlya, Kinek szülői: emberszenvedés És isteni derű, Ki alacsony élc, nyers tréfa fölött A komikumnak tiszta csúcsán állasz És Janus-arcod kétfele tekint: A vígjátékra s a tragédiára, Köszöntelek.
S köszöntöm százesztendős lovagod, A nagyok között nem éppen kicsit, Ki tarsolyában téged hordozott Rögös útján - a Tátra tövétől Egész a Kerepesi-temetőig. Ő nemzetének Napszámosa volt, Napszámba’ nagy. Sok fény rá nem esett Annál több fény áradt belőle ki.
Humor, humor te, - az Ő humora! Képzeljétek csak el, hogy mit jelent: Megnevettetni egy alélt királylányt, Egy halvány, beteg, fásult nemzetet! Feloldani a kétségbeesést, A tehetetlen harag kínjait, A robbanásig megfeszült erőt! Egy mosolygásban feloldani mind! Ezt tette Ő. S mosolya ritkán volt keserű villám, Inkább volt engesztelő napsütés.
Pedig halálos kórral küszködött Ő is, mint nemzete. És nemzetére betegen mosolygott,



De mosolya nem volt beteg mosoly. Mások mindvégig káromolnak tán, Vagy síránkoznak, vagy ömlengenek. Ő, a derék - mosolygott mindhalálig.
Köszöntelek humor! S köszöntöm százesztendős lovagod, Ki vérszerint volt rokonom nekem S szellem szerint is talán - egy kicsit. Ó, de én messze, messze elhajoltam, Egészen az elégia felé.
Vigasztalni is árva népemet: Nem merítek a derű tengeréből, Hogy meríthetnék abból, ami nincs! Én vigasztalni úgy tudom csak Őt, Ha komor arcát önmagamra öltöm, Hadd lássa rajtam végzetbarázdálta, Sorsfelszántotta zordon önmagát.
Humor, én mostan a Te lábaidhoz És hű lovagod lábához teszem A lelkemet: ezt az elégiát.
1923 június
A legrögösebb út
Imre Sándornak, volt tanítómnak, magános magyar út vándorának hálás szeretettel
Emlékszem, épp tizenhat éve már, Hogy átléptem a nagy Élet-kapun. Áldással, békességgel elbocsátott A kolozsvári ős collegium. Emlékszem: épp tizenhat éve már. Künn a kertben zsongott az alkonyat S a levegőben reszketett a nyár, Hogy utolszor a katedrára léptél: Vizsgák után - búcsúztató tanár. Megilletődtünk, mert megilletődtél. Azután szépen, egyszerűn - beszéltél, Halálos-komolyan: Az életnek, s a magyar életnek, haj! Két kárhozatos, örök útja van. Az egyik lejtőn iramlik alá, S halál-futását mi sem köti meg. A másik mindíg kötve tartaná



Egyenes úton is a kereket. Így szóltál akkor. És minden igédnek Summája volt e végső tanítás: „Aki ezt megérti, az nem lehet Sem Pató Pál, sem Hübele Balázs.”
Én Istenem, hol van már az a nyár, És az az alkonyat, Romok, sírok és lavinák alatt?! De én romok és lavinák alól Idáig hallom akkori szavad. Mi minden jött azóta! Először jött a megkötött kerék. Azután hajrá, jött a rohanás! És sírba hullott millió derék... Aztán: megint a megkötött kerék. Az elátkozott, társtalan magyar Legtöbb sebet mégis egymáson ejtett. És nem tanult - és nem felejtett.
A tied volt a legrögösebb út. Mert rajtad nem fogott a magyar átok, Mert életedbe vitted tanításod: Azért hajszoltak, azért martak vérig A Hübele Balázsok s Pató Pálok, Te a kereket akkor kötötted meg, Amikor kötni kellett, S mikor lehetett: hagytad szabadjára. Így nő az ember belül óriást, Így veszt el rangot, címet, befolyást, És így marad magára...
Magára? - Nem, magadra nem maradsz. E keserves, magános magyar út, E legrögösebb út Kálváriákon kanyarodik át. De ott állanak egy-egy állomásán A Martinuzzik, Széchenyik, Tiszák. Kiket a vak párt-düh nem állhatott, S való mivoltukban csak az idő, És a különbek lelke láthatott.
Használni a nemzetnek - bármi áron, Munkát keresni és kötelességet, S a lényeget, - túl minden változáson. Ez az az út, A legrögösebb út. Te erre léptél, már azon a nyáron!



Hol van már az a nyár És az az alkonyat Romok, sírok és lavinák alatt?! De én romok és lavinák alól Idáig hallom akkori szavad.
Budapest, 1924 május
Tragédia
Somló Bódog halálára
A Mester épít, kristályt kristályra rak, Az Ész áttetsző alabástromát Nem színezi, nem árnyalja salak. Az alap gránit, tömör és szilárd, Természetadta, biztos, ősi kő, Rajta ível árkád árkád után, S fölibük tornyosul majd a tető.
A Mester épít, kristályt kristályra rak. Irígység, önzés, bosszúvágy, harag A számítását nem keresztezi. Nem csalnak a gigászi méretek. A gondolat királyi termei Visszhangozzák a szót: nem tévedek.
A Mester épít - és nem álmodik. Itt nincs egy célon túlmenő „talán”, Itt nincs egy célon innen maradt „hátha”, Itt minden csupa egyensúly, s arány.
A munka halad, egyre feljebb hág, Ami még hátra van, talán kevés, Behálózva a megértett világ, S leszűrve minden földi szenvedés.
És akkor jő egy váratlan lökés. A büszke homlokzat végighasad. Valahol lenn, megnyílt egy mély pokol, Valahol lenn, mélyen az Ész alatt. És a repedés tágul, egyre tágul, A meghasonlott lélek látja ezt, Látja - és tompán önmagába bámul.
S nincs gyöngéd kéz, mely nyúlna most felé, S törölné verejtékes homlokát, Mikor recsegve minden összedűl, Nincs váll, hol megtámaszthatná magát, Nincs nyugvópont, nincs kívül, nincs belül, A végzet mindent, mindent letarol.



Akkor eszébe jut: Van még egy sírhant, messze valahol.
Kolozsvár, 1920 szeptember 30
Köt a rög
A megbékélt Ady Endrének
Aki messzevágyik, Csak hazáig ér el, Ha nem selyemszállal: Köt a rög kötéllel, Koporsókötéllel.
Aki pártos szívvel Önszívére lázad, Földalatt lel végül Ősi hazát, házat, Nyugodalmas házat.
Aki tépegeti Mint egy nyűgöt, átkot, Szívében hordozza Az a magyarságot, Igaz magyarságot.
Akinek magyarul Muzsikál a vére, E bús szerelemtől Nincsen menekvése, Sehol menekvése.
Majd ha a sírodon Friss tavaszi hajtás Nő - Te is belátod: Így van ez jól, pajtás, Így van ez jól, pajtás.
1919 február
„A fáradt vándor”
Dr. Hevessy Imre fölött
Nem ravatalos szűk szobában: Ott fent feküdt, a hegytetőn. Tavaszi szél suhant felette, Nappal a napfény nézegette, Éjjel a csillagok, merőn.
Fölötte, a vén almafában Rügyfakasztón, zendült az élet,



S a himnuszos, mély éjszakákon, Míg ült szemén az örökálom, A rügyek hozzá így beszéltek:
„Fáradt vándor, mi fénybe vágyunk, Hozsannázunk, hogy élünk, élünk, Virágra várunk és gyümölcsre, S az Őszre, az ősz, méla bölcsre De azért - Téged is megértünk!”
SZORDINÓVAL
A lelki szegénység dícsérete
Hálát adok, hogy a világból Oly kevés dolgot ismerek, Hálát, hogy Párist sohse láttam, S nem vonzanak a tengerek. Hogy nem jártam a Rivierán, És járni már alig fogok, Hogy becsukódtak én előttem Idejében a távolok.
Ó láttam így is, éltem így is, Így is kínlódtam eleget. A benyomások szertevitték, S vissza nem hozták lelkemet, Ugyan mit értem volna véle, Ha még több darabra török? S előlem milliónyi részlet Födi el azt, ami örök.
Egy kutat ástam önmagamba, Titokzatos, komor kutat. Sötét vize pár rokon-árnyat, S pár testvér-csillagot mutat. Fölé akkora ég borul csak, Amekkora tükrébe fér. Sok lelki nábob kincse nem kell Cserébe szegénységemér’.
Testvér-csillagot, rokon-árnyat Vágyom ringatva tartani, Nem kellenek új emberarcok, Sem új világok partjai. Elég nehéz tükrözni úgyis Tisztán, amit az ég mutat, S felásni, Isten tudja hányszor



A mindíg-beomló kutat.
Erdély ege, parányi égbolt, Tündöklő testvér-csillagok: Szegénységem kútperemére Ragyogva ráhajoljatok. Akármerre futnék el innen: Napáldozat, naptámadat Nem látna mást, mint csüggedt szárnyú, Halálos fáradtságomat.
Új világok üzenetével Uram, ne kísérts engemet. Én láttam így is, éltem így is, Így is küszködtem eleget. A képek vad zivatarából A lelkemet már menteném. Be sok minden záporozott rám, S milyen kevés lett az enyém!
E keveset add átölelnem, És benne átfognom magam, S halálom elfelednem benne, S az életből, mi hátra van. Hagyd haldokló lángokba kapni Kék hegyeink lélekzetét, S hagyd látnom egy harangvirágban - Szent szegénységben: gazdagságban A mindenségnek végzetét.
Kolozsvár, 1924 március havában
Öreg ember az októberi napon
Mi lesz, mi nem lesz, mindegy már nekem, A nap süt, s ez a negyedóra jó; Szelíd tüzén melegszik vén fejem, S szívem, a mind halkabban dobbanó.
Fülembe zúgnak távol riadók, De bágyadtan és érthetetlenül, Ködben tülkölnek süllyedő hajók, Mit bánom én, ha minden elmerül.
A béke nem érdekel s nem a harcok. Egy negyedórát süt a nap nekem, Mint kis madarat: becézgetve tartok Egy száraz levelet a kezemen.
Koronák ha eltörnek, törjenek,



Népek ha szertehullnak, hulljanak! Temessen el mindent a görgeteg, Egy negyedórát süt nekem a nap.
Nekem már nincs a földön otthonom. És vissza nem tartnak szelíd kezek, Kicsit még sütkérezem a napon És aztán... csendben... én is... elmegyek,
1918
A rejtelmes virág
Assyriában, régen Esett ez az eset, Ropott legendák szólnak Róla, de keveset.
Király kertjében egy nap, Nem tudom a napot Egy idegen, csodás Virág találtatott.
Szára magas, királyi, A kelyhe néma, zárt, Tán ma is lázba ejtne Nem egy virágbazárt.
Kertész nem ösmeré. Bár tudománya sok, Király parancsára Jöttek a mágusok.
Vontak bűvkört köréje, Fehéret, feketét. Az idegen, csodás Virágot nézdelék.
Csend volt, lehete hallni Kísértet-lépteket, Míg a legidősb mágus Szólni merészkedett:
„E virág bimbajára Uram, király, vigyázz! Ettől jövend fajodra És udvarodra gyász.
E virág csukott kelyhét Figyeld: mikor hasad, Akkor tipord le, vissza



Nem jő a pillanat.
Mert ha kinyílt egyszer Szelíd, fehér ajka: Arcod, uram takard el, Nincs hatalmad rajta.”
S állíták a virágot Komor őrök közé, Rá napfény nem mosolygott, Harmat nem öntözé.
A zsarnok szólt: Hadd látom: Hogy esnek a csodák! S figyelték éjjel-nappal Fegyveres katonák.
S csak néha borzadtak el A zárt kehely előtt, Sejtve a bennerejlő Hallgatag ős-erőt.
Sejtve, hogy lehetetlent Leső emberszemek, A virág nyíltát lesve Az Istent lesik meg.
S ő csak kész alkotást Ád az embernek át, S amíg benn dolgozik, Nem mutatja magát.
Az elüldözött álom Véresre marta fel Az őr szemét. - Mosolygott S aludt a zárt kehely.
Miatta minden talpig Acélba öltözött, Ő pihent: Isten álma Tigris-fogak között.
S aztán - egy éjjel mégis - Így esnek a csodák: Az őrség szunnyadott el, S kinyílott a virág.
Tüzijáték
Májay Ervin emlékének
Akkor kisfiúk voltunk mind a ketten,



Egyidősek. A születésnapunk Egymáshoz közel, nyárvégre esett. Istenem, talán csak te tudod már, Mi volt az akkor, milyen nagy eset! Náluk a kertben, - azután minálunk... Születésünk közt két hét telt csupán. Hány év választja el majd a halálunk? Mert én még itt vagyok, de ő már nincs: Oltárról felszállt áldozati füst, Világtébolyban elpazarolt kincs.
Akkor gyerekek voltunk mind a ketten. S augusztusban a születésnapunk Egy ritka, drága örömöt hozott: Misztikus esték ajándékaként Jöttek a tüzijáték-dobozok. Volt ott minden, forgó nap, napraforgó, Tűz-kígyó, béka, felviharzó álom: Magasba küldött égő üzenet, Hogy színes csillagokba szertemálljon. Én csak néztem, de ő - ő már csinálta, Apja tilalma nem gátolta benne, Hogy kezét rátegye a rakétára.
Sejthette, hogy egy ilyen futócsillag, Jaj, szörnyűbb csillag lesz majd a halála? Baranovicinél a véres égre Szökött fel ő is: bús, piros rakéta, És aztán széthullott a semmiségbe. És én - én álmaimnak rakétáit Csak eregetem, eregetem egyre, És forogtatom forgó napjait S a csillagesőben gyönyörködöm, És örülök, ha mást is elvakít Amint hull, hullong, lassan szerteszéjjel.
S aztán elnyeli nyom nélkül az éjjel.
Augusztus, nyárutó
Augusztus, nyárutó... A Göncöl tengelye, Mint roppant égi óramutató, Némán, merőn mutat már ősz fele Kigyúlt hajók Suhannak át az égbolt tengerén,
Némán, szorongó szívvel nézem én



Ott fenn egy fagyos, zuzmarás ajak A forró csillagokra rálehel, S hullnak, mint itt lenn a falevelek. A csillagok hamarabb kezdik el... Mi jön? Mi megy? Mi hull le még? Nem volt a csillaghullásból elég?
Kigyúlt hajók Suhannak át az égbolt tengerén, Jelek, csodák... Némán, szorongó szívvel nézem én. Egy új teremtés reggele előtt Ez tán az Isten vajúdó, szent láza És itt lenn nincs, aki megmagyarázza.
1920
Szordinós dal a mi nagy bánatunkról
Az ajkunkra már alig-alig vesszük, S ha vesszük, halk és szordinós a szó. De telítette a mi életünket, Keserűn, mélyen, mint tengert a só.
Átfut a hangulatunk szövetén, Sötét mintában még sötétebb szín, Vagy komor tűzű bíborcsillogás: Lement nap tüze lelkünk vizein.
A hegedűink halk szólóiba Mint az orgona, tompán belebúg, Minden kis gond-ösvény feléje tart, Ó ország-útja, széles bánat-út!
Mi lombhullató előtéri fák, Mi láthatón és nyilván szenvedünk, De ez a bánat ködbeveszett csúcs, Ez a mi láthatatlan hátterünk.
És jó ez így. E toronymagas bánat Magához vonta fel minden bajunk, S mi ezer apró felhő-bánatunkkal Titáni vállára támaszkodunk.
1922
Dícsérő ének az új hóra
Hát újra itt vagy, édes, drága hó! Beláthatatlan, végtelen fehérség.



Alvóknak takaró, Holtaknak szemfedő, Békétleneknek: diadalmas béke. Alattad nem fáj a virágok szíve, Alusznak mind: A nefelejcsek és a margaréták, Mert fáraszt a virágzás És jó pihenni jövő tavaszig. S még jobb talán - örökké.
Hát újra itt vagy, édes, drága hó! Betöltve minden zeg-zugot; Az öreg földnek gyűrődéseit, Tar mezők ág-bogát Mily fölségesen tudod elsimítni. Az Egyenlőség bajnoka Te vagy, A legigazibb és a legnagyobb, Hozzád képest milyen kontárok mind A vörösinges ál-apostolok, Te győzelmes fehérség! Ha soká hullanál, Elfödnél minden embermagasságot: Dómok, pagodák, piramisok ormát, S egy mesebeli Münchhausen-lovag A hóhullásos éjben fát keresve, Lovát a toronygombhoz odakötné.
Hát újra itt vagy, édes, drága hó! Súlyod alatt görnyednek ős-fenyők, De büszkén hordják ezt a tiszta súlyt, Ne menj el kérlek, maradj még velünk, Sárrá ne válj az utcák bús kövén, Vagy ha elmégy: ó vonulj vissza hát Szűz erdők rejtekébe, Szakadékok ölén húzd meg magad, Maradj tisztának messze valahol. Hogy tudjam ezt, S e sáros, véres, gondszürke világban Tudjak a jó Istenben hinni még!
A Göncöl szekerén
Derült az este, csendes, csillagos. Túl minden szenvedélyen, lázon, Én a Göncölszekerén kocsikázom, Ott, ahol ember embert nem tapos. A derekaljam: széna, illatos,



A Göncölszekér szénával tele, Kaszáltak már az égi réteken, S lelkemnek sohse volt ily fekhelye.
Hanyattfekszem s az ürbe bámulok, Friss széna, illatos: a derekaljam, A pici földtől be messze szakadtam! Köztem, s közte ezer csillag-távol. És mily csend van itt, milyen hallgatás! Nincs berregés, nincs ostorpattogás, A Göncölszekér csak úgy megy - magától...
A Göncölszekér biztosan halad, Rúdja nem törik, fékje nem szakad, El nem ragadja semmi; Ó jó itt fenn az örök bolt alatt, Az örök szénás-szekeren pihenni. Lenn hagytam mindent, mindent, ami fájt, Kelnek szívemben új melódiák, A végtelenség árja szinte fölvet...
S mégis jó volna fejem alá tenni Egy kis maroknyi édes anyaföldet.
1919
Halottak napja
Halottak napja van. Az első, Mióta döngve hullott Rá a hant. A Sír tövében egy-egy fénybogár Csillog. Különben sötét a határ, S hosszú az éj alant.
Szívek, tilos a nagy világítás, S virág sincs annyi már, Elpazaroltuk régi ünnepen; Egy-egy szálat visz némán, könnyesen, Ki ma este a temetőbe’ jár. Hiába, virág sincsen annyi már.
De egy-egy szálat letenni szabad. S hallatni tompán, fojtottan szavunk, És aztán: kezet fogni halkan, loppal, Egyik halott a másik halottal: Ó, hisz’ mi itt mind halottak vagyunk.
Kolozsvár, 1920 november 1
Testvérke



Régesrég elhalt kis húgomnak, akire nem emlékszem
Mikor elment, a halál a szemét Fehér kendővel bekötötte, Azóta mindíg szembekötőcskét Játszik. Virágot nem tépett a földi réten, De fenn az égben Virágos ágat tart piciny kezében, A kör közepén úgy áll. S körülötte állván az angyalok, Faggatják incselkedve: ki vagyok? Ha megharagszik rájok, A nyíló ággal paskolja a hátok, Mert már ez így szokás, Ez így szokás a mennyországban is.
Akit szeret a csönd: Kicsiny fülébe ólmos álmot önt, Mély, ólmos álmot, A vágya ne csapongjon szerteszét Ne hallja a szirének énekét, A világ csalfa, bűbájos szavát.
Akit szeret, azt elhívja az ég. Előbb, semminthogy kis szárnya leég, Kis angyalszárnya Az élet perzselő tüzében: Akit szeret, azt elhívja az ég. A hold világán: az ezüstbatáron, A nap sugarán, vagy a szivárványon Magához vonja fel, Ha mindjárt megszakad egy hű kebel A földön itt, utána; Akit nagyon szerettek odafenn, Az korán visszajut a mennyországba.
Ha élne most, ó, nagy lány lenne már, Ki tudja, mi sors várta volna itt, A Véletlennek kusza titkait Ki bogozhatja ki? Ha élne most, ó, nagy lány lenne már, Kicsiny szívét talán Sebezné tüskével a szerelem, Ó, jobb ez így talán,
Az égi rózsafán A rózsának tüskéje nem terem.



Ha élne most: ó, szenvedné velünk Mindazt a kínt, amit mi szenvedünk, S a szíve talán törékenyebb volna Mint a mienk, Fínom üvegharang, Amely csupán a méla csöndbe cseng: Csingling, - kristályos szóval, S a legkisebb szél már félreveri. A szíve talán törékenyebb volna Mint a mienk, Fájdalmasabban hervadó virág, Így - játszik fenn az égben, S vékonyka patyolat-kezében Örök a nyíló galagonya-ág!
Ki tudja, tán Azért hagyott el minket oly korán, Hogy a szívünkbe belopja a fényt, A vigaszt, derűt, A muzsikát, Mely mennyből zengve, zeng a földön át. S mindent, mi széppé tette életünk: Neki köszönhetünk. Azért, mert őt a hant fedi, S magáról nagy-szerényen mit sem hallat, S csak engem ismernek az emberek A szívemben azért Az ihlet ő és ő tán a sugallat, A szívembe ő lopja be a fényt, Ó, én tudom: Mi együtt írunk minden költeményt. S ezt hinni könnyű, Hisz nála minden zengőbb, tisztább, szebb, Mert az Istenhez ő van közelebb. Az én utam göröngyös; Ha mélységben, ha magasságban járok: Csak el-elbotlik tétován e láb És csak egy angyalszárny segít tovább.
Néha Kicsit durcás, azt mondja: játsszunk mást! Ilyenkor én A szót, a rímet soká nem találom, Amíg engesztelőn Érint a lelke újra, mint egy álom És halkan diktálja a folytatást...



Őszi rózsa
„Őszi rózsa, fehér őszi rózsa”... Ma öt éve furcsa virág lettél. Ábrándozó lelkek Szelíd kiskertjéből Vadul kitépettél. Forradalmas utcára vitettél. Őszi rózsa, fehér őszi rózsa: Ország-halál szimbóluma lettél.
Őszi rózsa, fehér őszi rózsa: Nőttél, magasodtál! Égig érő roppant ravatalra Friss havat hullattál, Ábrándozó lelkek Szelíd kiskertjében Mért is nem maradtál?
Őszi rózsa, fehér őszi rózsa: Reád sírva nézek. Szirmod hulló havát reánk szórni Tetszett egy nagy Kéznek... Tragikus jelképe Repedező földnek, rendülő világnak: Mért is nem maradtál Egyszerű, szomorú, Szép őszi virágnak?
1923 október 30
Jégvirág
Mint egy kísértet, hófehérbe’ Az ablakomon megjelen. Egy ibolyának lelke tán, De illattalan, színtelen. Rám néz sóhajtalan panasszal: Talán én téptem le tavasszal.
Talán egy harangvirág lelke, De rajta jégből a lepel. A haranglábat: karcsú szárát Nyáron - talán én törtem el. Isten szavát elnémítottam. Most itt van, - s megszólal legottan!
Talán egy őszirózsa lelke, De kísértetesebb fehér:



Ereiben megdermedett A nyári nedv, az őszi vér. Tekintetem reszketve méri: Nem tudom, mit vétettem néki!
Holt virágokat ablakomra Így fest a lelkiismeret, S a halottakat mutogatva Kérdezi rendre: Ismered?! Ibolya, csengettyűke, rózsa!... Tél van, éjfélt ütött az óra!
Bocsássatok meg, drága holtak, Kezemtarolta bús mezők, Inkább nem tépek több virágot, Ő, csak adjatok pihenőt! Ha majd a nyári réten járok, Eszembe juttok: jégvirágok!
Lethe vizénél
Az alvilági réteken Akik bolyongtok énvelem, Lelkek, látjátok-e? Fekete fűzek közt az ott A Lethe tüköre. Békés folyó, boldog folyó, Inni belőle ó be jó, Lelkek, akartok-e?
A víztükör közel, Szent feledés, jövel! Pár korty ital... Aztán kihal Mi bennetek még emlék, álom, Mit áthoztatok a halálon. Most holtak bár - de nem egészen: Azután készen lesztek, - készen. Pár korty ital... Aztán kihal Minden, mi hajdan dicső, drága volt, Nézzétek, van már, aki meghajolt, A füzek közt az ott a Lethe, Lehajoltok-e tükörére, Feledést isztok-e?
Vagy, - van a szíveteknek egy sebe? Mély és örök,



Mit nem födtek be dübörgő rögök? Mi fölszakad A föld alatt, Amit akartok magatokkal vinni, S melyre nem lehet, Melyre nem szabad szent feledést inni!
1922
Darvak
Nem volt vezér-daru. Valahogy mégis csak összeverődtek. Ó láttam, láttam Szombat esténkint útrakelni őket. Ó hányszor láttam ezt a vonulást! Ez a tragikus ék-alak Hányszor nyomult a szívem közepébe! Ők elindultak melegebb vidékre, Hogy télbe fordult itthon a világ.
A Királyhágón sűrű köd gomolygott, És eltakarta Transsylvániát.
A tücsök birodalma
Már szól a tücsök, Újra megjelent, „Átvette csöndes birodalmát” Oly nesztelenül, mint a május, Virágzó almafák alatt.
Átvette birodalmát; Ez a királyság! A legszentebb és a legboldogabb. Miniszterei öreg almafák, Diófák benne a papok, Galagonyabokrok a katonái. Adója millió virágszirom, Magasból mélybe pergő. Polgára minden fűszál, falevél, Polgárjoga: a csend, Alkotmánya: teljes testvériség. Zászlaja holdsugár És címere az ég, a csillagos.
Már szól a tücsök, Újra megjelent,



Átvette csöndes birodalmát, Én is ez ország polgára vagyok, És semmi másé.
Üdvözlégy, Uram, Fejedelmem, Csendország királya, Tücsök! Hódoljon neked ez a költemény!
A haldokló tücsök
Még szól a tücsök, de már nem soká, Átadja csöndes birodalmát. Oly nesztelenül tűnik el, Mint szeptember s a hulló levelek. A katonáit elbocsátja, Szabadságolja tarka udvarát, Haldokló nemzetének búcsút int. Még szól a tücsök sárguló gyepen És vérbehanyatlott bokrok tövén, Hallgatja minden fűszál, falevél: Csendország bánatos polgárai. Még szól a tücsök, de már nem soká.
Az éjek hűvösödnek, Fénybogár se marad Mindszentekre a temető füvében. Az országból csupán a címer, Csendország címere: a csillagok.
Isten veled lantos-fejedelem! Dalok királya, de már vége annak, Elmúlott tőlem a királyság, Ki tudja, hol lel a jövő tavasz?
Az ige
Vigyázzatok ma jól, mikor beszéltek, És áhítattal ejtsétek a szót, A nyelv ma néktek végső menedéktek, A nyelv ma tündérvár és katakomba, Vigyázzatok ma jól, mikor beszéltek!
E drága nyelvet porrá ne törjétek, Ne nyúljon hozzá avatatlanul Senki: ne szaggassátok szirmait A rózsafának, mely hóban virul. Úgy beszéljen ma ki-ki magyarul, Mintha imádkozna,



Mintha aranyat, tömjént, myrrhát hozna!
És aki költő, az legyen király, És pap, és próféta és soha más, Nem illik daróc főpapi talárhoz, S királyi nyelvhez koldus-dadogás.
Vigyázzatok ma jól, mikor beszéltek, Vigyázzatok: a nyelv ma szent kehely, Ki borát issza: Élet borát issza, Előre néz s csak néha-néha vissza -, S a kelyhet többé nem engedi el!
Azok a kis létrák
Azok a kis létrák! Gondoltok-e rájok? A vagón-koporsók, A vagón-lakások Kicsiny hidacskái. Anyaföldhöz kötő Utolsó hidacskák, Horgonyok, vasmacskák, Mikor felhúzódtak, Magasba vonódtak: Komor jeladások!
Magyarok, magyarok, Gondoltok-e rájok?!
Ha az a sok kicsi Létra eggyé lenne: Jákob lajtorjája Hosszabb nem lehetne, Istenhez valaki Rajta fölmehetne!...
Kolozsvár, 1922 szeptember
Üzenet egy repatriáló vonat után
Imre Ilonkának
Hova hullnak a hulló csillagok? A szétrobbant világ Fényatomjai hova hullanak? Erdő fölé? Mező fölé? Patak fölé? Tenger fölé?



Mi a jelszavuk:
Soha? - Vagy: mindörökké?!
Itt, Vagy a Körös partján,
Vagy a Tátra tövén, A magyar pusztán, Vagy Amerikában, Zúgó városban, Csöndes Őrhegyen, Szétszórva százfele A végtelen világba, Akárhol leszünk: Mi együtt leszünk. S egymás felé fut szíveinknek álma.
1920 augusztus 18
Sárika repatriál
Ez a vers Biharpüspökin született, a magyar határ mellett 1920 nov. 17-én
November ül a rónaság fölött, Köd fekszik a sinen. Csak áll, csak áll a szomorú vonat, A szomszéd sinen egy mozdony tolat, S értünk a távol hasztalan izen.
Élesztjük, mint egy Veszta-lángot A kis tüzet a vagón közepén, Én most a húgom násznagya vagyok, S túl a határon vár a vőlegény, De furcsa, furcsa násznagy vagyok én.
A határon túl vár a vőlegény, A határon túl ég a szerelem, De innen még a vámsorompó áll, S a vámon túl a násznagy nem megyen. Ó furcsa lakzi, furcsa, balga bál!
És ha majd holnap indul a vonat, A menyasszony megy, a násznagy marad. S hogy kelet felé lassan visszafordul: A feje szédül, de nem édes bortul. Erdélyben - így ülnek ma lakzikat.
Heten



Egy bükki kirándulás emlékére
Egy szénaboglya tövén heverésztünk: Kicsiny társaság, heten, magyarok, Nők, férfiak - s a csillagokba néztünk, Néztük: a Göncölszekér hogy ragyog. Szállt, szállongott a sarjú friss szaga, S a lelkeink úgy összehangolódtak Mint a Göncölszekér hét csillaga.
Derült este volt. Búját, baját, gondját Egy pillanatra ki-ki levetette, Becsomagolta töprengéseit, S hátizsákjában feje alá tette. Ott fenn fénylett a nagy Harmónia, Egy csöpp belőle szíveinkbe tévedt, S szívünk betelt - nem volt több óhaja.
Elfeledtük, hogy innen menni kell, A következő perc már szétszakít, Eltörik a csillagtelt csend-tükör, S mi kereshetjük tört darabjait. Hét csillag-hajó összehangolódhat Egy ezüstfényű örök béke-útra, De más az útja hét magyar hajónak.
Kolozsvár, Házsongárdtető, 1922 augusztus
Benéz a havas
Benéz a havas kéken, Kolozsvárra. A nagypiacról tisztán látható, Amint a Monostor-utat bezárja. Most úgy érzem: ott vége a világnak. Azokra, kik rám túl a hegyen várnak, Úgy gondolok, mint mesés más-világra.
Benéz a havas kéken, Kolozsvárra. Öreg fején már megmozdult a hó, Tövében vadul árad a Szamos A Szamos, ez az egyetlen folyó. A Szamos, ez a megfordított Léthe... Mondják, ki belekóstolt a vizébe, Az felejteni nem tud sohasem.
Túl a gyalui havas hegyeken Hiszen - kékek a budai hegyek, Kékek, s lilák is tán, ha jő az alkony, De nincsen mégsem olyan alkonyat Sehol a földön, mint a Szamosparton.



S ez nem elég, hogy idehaza tartson?!
1922 március
Szenthegy
Hajós Ivánnénak
Hogy távolodunk tőle, egyre szépül És egyre szentebb, szentebb lesz a hegy. Fuvalommal, vagy viharral üzen: Az nem lehet, hogy engem elfeledj!
Hogy távolodunk: egyre szebbé szépül, S fénylőbben fénylik fel a hegy: a mult, És minden, ami öléből kinőtt, S örök ölébe némán visszahullt.
Minden fűszálon szűz harmat ragyog És glóriát kap minden kis virág, És a jegenyék holdezüstbe öntött Honvédek: rendületlen katonák.
A kukoricás álmosan zörög Bujdosnak benne szenvedéseink, Amik már győzelemmé finomodtak, S üdvösségünk is átsuhan megint.
Hogy távolodunk: egyre szebbé szépül A hegy és rajta minden kicsi szentünk: Golgota lesz, hol a keresztet vittük, És Táborhegy, ahonnan mennybe mentünk.
Kolozsvár, Házsongárd-tető, 1922 szeptember
Amíg a nagy kúrián átmegyek
A Kolozsvári Református Kollégiumnak, Alma Materemnek ajánlom szeretettel
Ősz mosolyog a nagyudvar felett, Amelyen most gyakorta átmegyek, Ha nem is négyszer Isten egy napjába, Mint hajdanába. Az udvaron métázó gyerekek, Zsongító, édes lárma... Behúnyom a szemem... még meglehet, Valamiből szekundát fogok máma.
Aztán mégsem az emelet emel... Elnyel a pince szája. A nyomdába megyek.



Apokaliptikus vasszörnyeteg Bömböl ott lenn: a nagy rotációs, Ítéletes idők titánja, Vértelen harcunk negyvenkettese,
Vele van beszédem, vele. Reá akarok bízni valamit, A lelkem titkait, És megfésülni őket utoljára, S megáldani, mint a mesék királya Búcsúzó fiait, És úgy bocsátni el a nagyvilágba.
Ősz mosolyog a nagyudvar felett, S a hűvös, késő őszi nap sugára Megilletődve, elfogódva száll Egy kis diáklány aranyos hajára. Egy percre megszűnt minden földi átok, Az Inferno halkabban dübörög Irígyelik a napfényt a diákok.
1923 október
Vérszerződés
Árkosy Lajosnénak és Makkai Sándornak
Jertek, akik még itt maradtatok, Nagy esküt tegyetek Sötétzengésű, ős-pogány igékkel, Mik Etelközből maradtak reánk, S letűnt századok bíboros ködén át Kondulnak felénk. Jertek, akik még itt maradtatok: Vérszerződést kötünk.
De előbb fehér lovat áldozunk, Feláldozzuk az átkos paripát: A vágyat, amely innen messze űz. Ha meghalt balga vágyunk táltosa, Amelynek szárnyán annyin elröpültek, Ha ez a bús mén feláldoztatott, Akkor esküdhetünk Sötétzengésű ős-pogány igékkel, Csorgatván vérünk egy közös tülökbe.
Hadd tartsa egy vércsöpp a másikat, Egyik lélek a másikat kötözze: Ne szállhasson el innen senki többé!!



1922
Excelsior!
Nagy Emma új versei elé
Te nagyon akartad az életet, A lánghajú tavaszt. S meg vagyon írva: Aki nagyon akarja, elveszti azt. És látod, mostan teljesedik be Rajtad az Ige második fele: Akit kifele gátol a világ, Annak befele nő az élete.
Hogy megnőtt a tied! Hogy megtaláltad szikla-magadat, Gyönge leány, - acélba fürdetett, Érc-zengésű szavad. Elmélyült, „elszánt árvaságodat”. Az álmaid mind egyfelé sietnek: Stoikus, büszke magasság felé, S Achilles-sarka sincs a verseidnek.
S íme naplángú lelked szőttesében A lemondás fonala feketéllik. Ezen a fekete angyalhajon, Ezen a sötét szálon szállsz az égig. Egy szál ez a nagy gyászdrapériából, Mely mindannyiunk lelkére terült, Akiknek részünk lett a bujdosásból.
Szoborleleplezés
„Valahányszor szemfedő borul a testre, mindannyiszor lepel hull le a lélekről. És ha ez a lélek nagy és fényes gondolatok hordozója volt, akkor a temetés nem gyász, - hanem diadalünnep, mert hiszen szobor-, azaz lélekleleplezés”.
Prohászka
Mi történt itt, mi is ment végbe hát? Egy állvány letört. Gerendázatát Az ácslegények szerteszéjjel vitték. Egy állvány letört. Ennyi az egész.
Most páncél nélkül fénylik a vitéz, Pajzsot nem hord és dárdát nem emel.



Egy állvány letört. Ennyi az egész. Egy állvány letört. S lehullt a lepel.
Itt állunk pusztán, mezítelenül. Itt állunk pusztán, csak lélek vagyunk. De megláttuk, mi rejtve volt belül, Megláttuk halhatatlan alakunk, Márványbavésett, örök önmagunk:
Ez a márványarc talán int és vádol. De benne hősök kiáltása dermed És róla bölcsek mosolya világol És rajta költők álma ünnepel. Ez arcot rozsda nem fogja, sem átok, És elmulhatnak tőlünk a világok De ez nem múlik el.
Gellérthegy
Paloták közé ékelt sziklatömb, Ki emelkedsz a vén Duna felett, Óriás, kit rokon itt nem köszönt, S akihez méltatlan a környezet,
Oroszlán-szirt, ugrásra készülő Ki át akartad szökni a Dunát, S kin mosolyog az alant elmenő, Tudván, hogy úgy sem ugrod soha át,
Gellért keresztjét békén hordozod. Zordonságod hetvenkedés csupán, A világ megalázta homlokod.
Én üzenetet hoztam most neked, Üdvözletüket bízták énreám Nagyapáid: az erdélyi hegyek.
Budapest, 1922 december
Sápad az arany...
Nem látjátok, hogy sápad az arany, A lelkünk aranya? Égető, bontó, maró folyadék, Gyilkos szer fogta meg. A kéz, mely rácsöppenti, nem remeg, S vajjon mi marad még, Ha lelkünk aranya is elveszett?
Ezt mentettük mi át:



A lelkünk kibányászott aranyát A nagy viharból a szegényes révbe. Ezt, s a hivatást: még mélyebbre ásni. A lélekre ma nagyon kell vigyázni. Csak az Isten, s a lelkünk van velünk. Nem maradt egyebünk.
1922
A lélek él
Imre József kedves bátyámnak, igaz tisztelettel
A lélek él, Testvéreim, És hitet nem cserél. A lélek él: betűben, színben, fában, Hullámos hangban és merev márványban, Száz változáson át Amíg meg nem tagadja önmagát.
A lélek él, és munkál csendesen, Kis szigeten, vagy roppant tengeren, De amit alkot: nem szól a világnak; Csak egy kis körnek, csak egy kicsi nyájnak. A lélek él, Testvéreim, És hitet nem cserél.
1920
Torkolat
Egy utca visz a hegynek fölfele, A partját két oldalt házak szegik, Aztán aranyban fürdő őszi kertek Vonultatják fel kerítéseik’. Mögöttük gyümölcs érik hangtalan’, S az egész képen a bevégzettségnek, Az elmultságnak lehellete van. Odafenn vár a torkolat: a rét, Tengerré tágul az utca-folyó, S hullámait aranynap önti szét. Az aranyréten lila lángok égnek, Földre lelibbent őszi csillagok, Sereghajtói az iramló évnek. És hallgat hangtalan az aranyét.



Szomorú mindez, - s mégis olyan szép.
Kolozsvár, Házsongárdtető, 1922 szeptember
Tarolt mezőn bogáncsok
Tarolt mezőn bogáncsok, Száraz, kemény füvek - Mögöttük őszi kék ég Inognak, lengenek.
Mögöttük őszi kék ég És őszi kék hegyek, Tarolt mezőn bogáncsok Inognak, lengenek.
Már minden fű aszott S hervadt minden virág, A menny teríti csak Reájok sátorát.
A menny és a hegyek - Mindkettő színe kék Adják az őszi bánat Győzelmes hátterét.
Tarolt mezőn bogáncsok Inognak, lengenek. Tarolt mezőn hitetlen, Zörgő lélek-füvek.
De mögöttük a menny mély S a hegyek magasak, Ne féljetek bogáncsok, Szegénylegény-hadak!
Kolozsvár, Házsongárdtető, 1922 szeptember végén
Orvos-szavak?
Ó, szavaim, ti szomorú szavak, Mondjátok, elég szépek vagytok-e, Hogy aki olvas, vissza ne riadjon, S édesen fájjon, ha fáj a szíve, Szavaim, orvos-szavak vagytok-e?
Mert semmik vagytok, ha utánatok Égőbb a vágy és tátongóbb az ür, Szűkebb a sorskiszabta horizont, S jobban sajognak a sebek belül, A harc fölé ha béke nem derül.



Ó, szavaim, ti halk sebkötések! Ha ügyetlenül tettem föl, mit ér A fehér pólya bús szívek felett? Művészet, tudás, szeretet, mit ér, Ha átizzik a kötésen a vér?
1922 szeptember
Testvériség
Én nem tudok mást úgy ölelni meg, Ahogy a testvéremet ölelem, A testvéremet, aki egy velem. Ahogy szerelmem van, Úgy van gyűlöletem. Ember vagyok. Mindenkit egyformán szeretni Istennek adatott. Ahogy vágyom - úgy visszaborzadok, Ahogy epekedem - úgy rettegek, Mert vannak örök, tiszta, szent hegyek, És vannak mocsarak.
Én azzal megyek csak, Ki velem egykép hajlamos a jóra, Az Isten engem így teremtett Én nem tehetek róla.
Omnia mea mecum porto
Hajós Ivánnénak
Mindenemet magammal hordozom. És ami enyém volt, enyém marad Innen is, túl is a csillagokon, Mert lélek vagyok, végtelen, szabad. Bennem elférnek mind, kik rámhajoltak, A fák, s a lombok - s az aluvó rét, Bennem elférnek az élők s a holtak.
Ki vehet el éntőlem valamit, S szegényebbé ki tehet engemet? Mindenemet magammal hordozom, Ha nem vesztettem el a lelkemet! Felidézem a hegyek szellemét És a fűszálak kicsiny lelkeit, S megkérdezem: hány nőtt azóta még.
Nem enyém tán a házam, ha leég,



Vagy véletlenül más foglalta el? A kémény most már bennem füstölög, És illatot a kert bennem lehel. Bennem hallik az eső kopogása, Amint veri a hű öreg tetőt. Bennem van mindennek igazabb mása.
Bennem van mindennek a mennyországa, Aminek temetője lett az élet, Bennem jár az angyal a harsonával, És hirdeti az örök üdvösséget. Mindenemet magammal hordozom, És ami enyém volt, enyém marad Innen is, túl is a csillagokon.
1922 szeptember
Mit akartok?
Mondjátok, a szívemmel mit akartok? Ezer darabra tépni, Hogy a szél vele fusson? S hogy mindenkinek egy-egy rongydarab, És az egész szív senkinek se jusson? Mondjátok, mit akartok?
Dómmá tágítni lelkem templomát És bebocsátni minden tarka népet?... Inkább falusi templom maradok, Hol egy a lélek, ha nem is ragyog, S vallomást úgy tesz az ő Istenének.
Borostyán
Erre mifelénk azt mondják: borostyán. Mint gyermek, én is ezt a szót tanultam. Azután elfeledtem dallamát És azt mondottam: orgonavirág. S most megtanulom újra: porba hulltan.
Mert egy a két szó, egy - és mégsem egy. Ott túl azt mondják: orgonavirág. Az egész csak egy árnyalat-különbség. Mint testvérek, hogy borús kedvük töltsék: Mi lessük egymás zengő ajakát.
Ott túl azt mondják: orgonavirág. Erre mifelénk azt mondják: borostyán. És Erdély lelke csillan meg a szóban,



Mint egy darabka mennybolt tiszta tóban, S reszket, mint Isten szent lelke az ostyán.
Erre mifelénk azt mondják: borostyán. Mi ismerjük a messzehúzó vágyat, Amely ragad a nyíló orgonához. Lelkünk mégis a borostyánnak áldoz. Így szeretjük a testvér-orgonákat.
Kolozsvár, 1921 április végén
Közelebb hozzád...
Nearer to Thee, my God...
Egy régi kép most lelkembe tolul, Szünetlenül, feltarthatatlanul, Mint hullám a süllyedő hajóba.
A mentőcsolnakok már indulóba’ Voltak, - egy messze part intett nekik, Otthontalan, kietlen sziklarév, Ahol majd roncsolt éltük tengetik A távozók...
Mögöttük elmaradt a Titanic.
És süllyedt, süllyedt menthetetlenül. A halál ült a jéghegy tetején, S hallani lehetett, hogy hegedül.
De ím, a vijjogó hegedűszóra Ének felel a haldokló hajón, S míg zuhogva tör be a vad elem, Egy kis csapat messzire hallhatón Dalol: „Közelebb Hozzád Istenem!”...
De csak a sír, a sír jő közelebb, Szünetlenül, feltarthatatlanul, Hömpölyögve: hullám hullám után, Ahogy agyamba most a kép tolul.
Már övig ér... már mellükig... már állig... De amíg éneklő ajkuk szabad:
A sírba szállók énekelnek váltig.
Azután csend...
A mérhetetlen óceán felett Lebegő hangfoszlányt se hallani. Nincs mozgás, lehelet, Csak fenn a csillagokban mondja valaki: Szörnyű volt, szép volt,



Elvégeztetett.
1923
A BEÉPÍTETT LÉLEK
Ezeket a verseket ajánlom SZŐCSNÉ SZILÁGYI PIROSKA festőművészőnek, Testvéremnek lélekben és igazságban
A beépített lélek
Testvér, Te az én költészetemnek Nem Laurája s nem Lizája voltál. Fantáziám ritkuló erdejébe Virágmagvakat hintve behatoltál.
Művészeted a művészetemnek, Stílusod stílusomnak része lett, A Lelked, mint Kőmíves Kelemenné, Sziklaváramba beépíttetett.
Vagy inkább úgy épültél tán belém, Mint Strassburg dómjába a gótika. Ki a stílt vágyik kitépni belőle: A templomot kell lerombolnia.
Játék a határon
Pictura-föld és Poézis között Egy határkő meredt. Te arra jöttél s azt kérdezted tőlem: Lehet-e odébb tolni a követ Pictura-földről Poézis felé?
Aztán én járultam színed elé És kérve-kértelek: Testvér - engedd egy kicsit odébb tolni Pictura felé a határkövet. Pictura földje nevezetes ország.
Csak játszottunk az odaplántált jellel. És néha azt hittük, hogy határt sértünk. S egyszer csak úgy éreztük: nincs határ Mert végtelenbe értünk.
Nagy dolgok árnyékában



Tragikus korszak hozott össze minket, Hegyóriások árnyékában álltunk, Erdőn az utat lámpással kerestük, Egymás lelkébe súlyokat dobáltunk. De minden súlynak sólyom-szárnya nőtt.
Úgy lebegtünk kis igazságainkkal A titkos, örök Igazság előtt.
„Szilveszter-éjszaka”
Sorok Szőcsné Szilágyi Piroska festményére
I. Halott a hóban
Ez az első vers a kép reprodukciója szeretne lenni
Körül nagy béke, szilveszteri táj, Ünneplő rengeteg. A jó Isten ma erdőt látogat, És az eloltott gyertyalángokat Száz karácsonyfán gyujtja újra meg.
Száz karácsonyfaláng libeg-lobog, Mint a gyertyák a ravatal körül, A hóban elomolva egy halott.
Aki elomlott itt a hóba: Az ifjú nő jött tavasz óta, Jött nyári mezőn, őszi tarlón át, Amíg elomlott itt a hóba, Mert a sorsa azt mondta: nincs tovább.
Arcán nagy béke, nagy ünnep honol, Kékes derengés, utolsó mosoly, Öröm, hogy itt ért véget.
De mellette már új kezdet nyüzsög, Egy kis angyal, egy kis téli tücsök Trilláz, hogy újra kezdődjék az élet.
2. A fenyves zúg
Az anya eddig hozta magzatát, Itt szülte meg - és akkor belehalt; Az öröklángok körülimbolyogják A hómezőt, a roppant ravatalt. Az öröklángok búsan imbolyognak, A fenyvesekben tompán zúg a szél: Porló szívekből nő fel a virág, S halálforrásból merít, aki él.



3. Élet az életért
A jelen perc a jövendőnek ára, És a jelent a mult fizette meg, Elmult egy év, hagy jöhessen a másik. És én hiába kérdem, hogy: minek? Mikor az egyik élet fölneszel, A másik élet elnémul s elül. Milyen bölcsen is rendelték el ezt, S milyen kegyetlenül!
4. Kérdés az új esztendőhöz
Te kis Ámor, te trillázó tücsök, Ugyan, hát nem szégyelled víg- magad? E halnivágyó, komor, szűzi táj Elnyeli felújjongó hangodat. Hiszed, hogy különb lész a többinél? Hiszed, hogy jobb, hogy igazabb leszel? Látod, a komor fenyves nem hiszi: Elnyeli hangodat és nem felel.
5. Terhelten
Nincsen menekvés, Te viszed tovább Rózsás gyermek, a súlyt, és az igát, A multak bűneit, S az ősök bánatát, A nyughatatlanságot. Nincsen menekvés, Válladon ül és legörnyeszt az átok. Mert átok az, hogy előzőid voltak, És átok az, hogy utánad is jönnek. S hogy vége-hossza nincs a jajsírámnak, S hogy vége-hossza nincs a könnyözönnek. Nincs újrakezdés, csupán folytatás, S a folytatásban örök-egy nyomor, S mi másnak látszik lenni, az se más. „Uj” esztendő, milyen gúny ez a szó, Hisz nem hoz semmi újat, Az örök Idő minden esztendővel, Csak egyetlenegy sötét nótát huzat. Amíg anyától ered a gyerek, Egyik év a másik esztendőből: A rózsaszál a beteg rózsatőből:



Addig nincsen menekvés.
6. Ex nihilo
Ó, Isten, teremts hát a semmiből Új esztendőt nekünk, Fehér lapot, hogy írjuk végre rá Igaz történetünk’: A szeretet s a jóság álmait. Hogy akarhassuk, amit szeretünk S váljék valóra, amit akarunk, Ó, mert Uram, oly szánandók vagyunk. Tépd el az okság zord láncolatát Egy percre csak, Ebből az egy csodából Ki tudja, tán egy szebb világ fakad. Teremts a Semmiből, A szent és tiszta, örök Semmiből Egy gyermeket, egy nem anyától lettet, Egy rózsaszálat, nem tövön termettet, Egy aranyalmát, nem ágról szakadtat, Valami szentet, meg nem átkozottat, Valami újat már, valami mást, Csak állítsd meg e szörnyű folytatást.
7. Csitulj szívem
Csitulj szívem, Ne ostromold a lehetetlenséget, Ezt a száztornyos, ezerbástyás várat, Csitulj szívem, Az öklöm véres és a karom fáradt.
Körül nagy béke, szilveszteri táj, Ünneplő rengeteg. A jó Isten ma erdőt látogat, És az eloltott gyertyalángokat Száz karácsonyfán gyujtja újra meg.
1920 Szilveszter
Gondolatok az imádkozásról
Ma oly sok kérdés tépett, szaggatott. És egyre sem jött mentő felelet. Testvér, Te hogy gondolod ezeket?
Miért imádkozol?...



Hogy kiért, tudom: gyermekeidért, És apjokért, a Te jó uradért, Minden testvéredért, És magadért legutolsó sorban.
De miért, de miért?
Hiszed, hogy aki ott fenn sátoroz, S a világokat tengelyük körül Forgatja örök-egy forgással, Akihez a Te imádságod szárnyal: Mi kicsiny dolgainkat számon tartja? Mit tudod Te, mit tudom én, Mit tudjuk mi, mi az Ő akaratja!... Amit elvégzett; meg kell hogy legyen, Változtat-e azon ima, fohász, Imádkozzál bár völgyben, vagy hegyen, Vagy tenger fenekén?...
Ó, de úgy-e a remény, a remény?
Vagy talán Te is úgy imádkozol, Mint én, mint én? Hitetlenül, süketen és vakon, Csak, mert valamit még próbálni kell, S mert mást nem tudok, hát imádkozom, Mert különben a szívem megszakad.
Ó, tudom, Te nem így imádkozol Az érzéketlen csillagok alatt.
Mindennapi rózsáinkat...
Te így imádkozol: A mi mindennapi rózsáinkat Add meg minekünk ma. Add, hogy a kenyér mellett rózsa is legyen, S add Istenem, hogy békében megéljünk Több rózsán és kevesebb kenyeren. Te így imádkozol, Megtoldva csendesen a Miatyánkot. És Jézus, a Miatyánk Poétája Szelíden néz e rózsaszín imára És helybenhagyja a Te betoldásod.
Bocsáss meg!
Jó Testvérem e rossz világon: Bölcsebb, derültebb, hívőbb „én”-em,



Bocsásd meg a szomorúságom, Lázongásom, hitetlenségem. Nézd el vak fogcsikorgatásom, Itten, a „külső sötétségben”. Fogadj el úgy, ahogy vagyok: Kihűlt, kietlen égitestet, Mely mégis iker-csillagod.
S nézi végetlen éjszakákon: Messze a másik hogy ragyog.
„Az ismeretlen Istennek”
Nem hódításra indultunk mi el A végtelenből, - csak találkozásra. Testvér, a mi testvérségünk Ezért oly ritka, szép és drága. Nem hajtottuk a lelkünket igába. Egymás lelkét prédának sose néztük, Szemmel nem vertük, szóval nem igéztük.
Maradtunk szabadok a szeretetben. Maradtunk egyenlők a szeretetben. Maradtunk testvérek a szeretetben.
Egymás lelkében tiszteltük a törvényt. S a végzetet, mint napsugárt és örvényt. A törvény betűje ha összevágott: Ujjongva hirdettük a rokonságot.
S ha egymás lelke tájait bejárva, Rábukkantunk egy nekünk idegen, Ismeretlen istenség templomára: Oltárát virággal szórtuk tele, És szóltunk csendesen: bár nem enyém, Szenteltessék meg mégis a neve.
Kölcsön
Add egy órára kölcsön a szemed. A nyugodt, tiszta pillantásodat, Mely felitatja ezt az őszi pompát: A barnát, bronzot, bíbort, aranyat, S hatalmat ad a táj fölött Neked. Add egy órára kölcsön a szemed.
Hisz’ látok én is: bronzot, aranyat, És a kék eget örök hátterül. De más e látás. Az én két szememre



Mindíg valami kis fátyol terül. Ha tágra nyílik ámuló szemem Függönyt engednek elé hirtelen Surranó kicsi gondolat-koboldok. Jaj, nekem nem jelennek meg soha Felséges önnönmagukban a dolgok.
Neked adatott szemtől-szembe látni. Te látod őket úgy, függetlenül Mindentől, Testvér - tenmagadtól is. Milyen lehet a te szemed belül? Ahogy a világra most ráderül: A világ nézi vele önmagát. Ó, ha csak egy órára megszerezném A szemed titokzatos alkatát!
Csak most, addig, amíg lemegy a nap, S a fák tetejét glóriába vonja. - Micsoda százszoros dicsfény-sugárt Jelenthet a Te szemednek e pompa! Csak most, addig, amíg lemegy a nap S magával rántja égő szemfedőjét, Hogy néma árnyak égre-földre szőjék A csillaghímes mély feketeséget. Csak addig add a szemedet nekem.
Azután Testvér - visszaadom Néked.
Kolozsvár, Hója-erdő, 1923 október
A teremtés hat napja előtt
Te láttad az erdőt, Mielőtt erdő lett volna. Mielőtt a vizek a szárazföldtől Elválasztattak volna. Azért fested most híven, igazán, Azt is, mit itt nem láttál. Magadban a dolgok ős-képére Reá találtál. A képeiden azért hallik Szinte-szinte a vizek dübörgése, Vihar-tört szálfák hörgő reccsenése.
Te láttad az erdőt Mielőtt erdő lett volna. Mert naiv gyermek-hit az, hogy az Isten A Hat Nap előtt mit se csinált volna. A hosszú-hosszú örökléten át



A Művészt szabta, formálta remekbe, Illesztgette mulhatatlan keretbe, Bölcsőjét a chaos felett ringatta, A világ tervrajzába beavatta, Szoktatta a halhatatlansághoz...
Aztán fogott csak hozzá a világhoz.
Mégis csak jó...
Eltörted a pálcát magad felett: Amit festettél: csupa szürkeség. De engem elbűvöl a Te eged: Ó ezerszínű naplementi ég!
Magam felett én is pálcát török: E vers be színtelen, be semmi volt! Neked: érték, kétségtelen, örök, Egedre szökkent csodafényű hold.
Testvér, Művész-Testvérem, mégis jó, Mégis csak nagyon, nagyon jó nekünk: Hogy önmagunknak szól marasztaló, S egymásnak felmentő ítéletünk.
Párviadal a Dachstein-nal
Látlak, lenge alak, Sötétzöld stájer nyárban, Amint méregeted Roppant ellenfeled, És gyönyörködsz a makacs Góliátban. Előtted a Modell. A háromezer méteres Modell. Pajzsod: palettád, Dárdád: ecseted. És nincs más fegyvered. Csak a Szépség szentlelke van veled.
És nekifogsz. Háromszor fogsz neki. S a szörnyű Modell három tervedet Három szeszéllyel semmivé teszi. Először ködbe vonja üstökét, Aztán árnyékba hull, Aztán tar fején kigyullad a jég, S őrült magasságokba tornyosul. Úgy izzik a húnyó nap bíborában,



Hogy nem bírja szemed. Az ecsetet szomorún leteszed.
Megint csak felveszed. És nekimégy, És kérleled, és könyörögsz neki, És téped, szaggatod, Mint Jákob Isten angyalát, Hogy áldjon meg már tégedet, És adja meg magát.
Nem adja meg magát.
Jelek
Tudod mi fáj nekem Testvér? Dehogy tudod. Bár senki sem jutott Lelkem lelkéhez Nálad közelebb.
De amit adtam Neked: csak jelek. Jelek, jelek. Ember embernek adhat egyebet?
S a jelek mögött egy egész világ van, Mindentől elrekesztve, önmagában.
Tükrök törvénye
Hogy a mi lelkünk szépítő tükör, Egymást szépítjük meg: Az meglehet. Nem baj. Így tükrözi a Szent Anna-tava Sokszor még mélyebben a mély eget.
Mi nem tükrözünk mást, mint lényeget.
És azért ez a látás így igaz, Ha egy-egy vonástól el is tekint. Mi látjuk egymást, nem ahogy vagyunk, De látjuk örök mivoltunk szerint.
Üstökösuszállyal
Te mondtad Kiplinggel: ha meghalunk, Rettentőn megnövünk! Ha szertehullott földi börtönünk... A sok belénkfojtott szépségcsíra Kiszabadul,



Termőbb talajba hull, És mind kihajt, Ha majd a végtelenben alkonyul, S ott hajnalodik majd. És akkor könnyedén megyünk A tűfokán is által, És festünk, írunk üstökösuszállyal! Ez lesz a toll!
És ez lesz az ecset! Amit majd nem remegő földi kéz, De túlvilági hatalom vezet. Egyszer csak azon Vesszük észre mi testvérek magunk, Hogy kiválasztott művészek vagyunk, Akiknek minden, minden sikerül, S csak a jó Isten a kritikusunk. Nem zavar semmi se. Akkor a szemünk könnyel lesz tele, S megkérdjük a Te jó Kiplingedet: Hogy így képzelte-e?
A kettős kert
A nagy egységesek, Akik életük ecsetvonalát Kegyeden biztossággal vezetik Holttetemeken át, Bizony mondom, megirígyelhetik A Te megosztott, kettős életed.
A Te lelkednek kettős kertje van: Kicsiny családod - és művészeted. S mi teremtő munkádban megakaszt: Az az örökkévaló szeretet. Ó boldogságos gát, szent akadály! Isten mosolygó gyerekszemekből Rádszól: Művész, te Anya vagy, - megállj!
Anya, Feleség, Testvér és Barát, Tiszta habnak megannyi tiszta gát. Ragyog a hullám, ha e gátakon Idvezült fájdalommal megtörik. Bizony mondom, a Te sokságodat Az egységesek irígyelhetik!
A Te lelkednek kettős kertje van, Kétféle rózsafákat öntözöl,



S mint Nikodémus Mesteréhez éjjel: Művészeted kertjébe úgy szököl. Halkan osonsz, halkan, lábujjhegyen, Mintha meglopnál mindíg valakit, Pedig csak imádkozol a hegyen...
Per az Akadémiával
Webb: az én kis barátom így hívja önmagát. Nem tudni, miért vette fel s miért használja ezt az angol nevet
Hallgassátok csak, ez aztán a per, A furcsa, furcsa per! Egy oldalon a nagytekintetű És nagyszakállú Akadémia, A tiszteletreméltó testület. A másikon csupán egy kisgyerek:
Szőcs Ádám Webb, a Szőcs Jenő fia. Hallgassátok csak, furcsa, furcsa per, Még elveszti az Akadémia.
Szőcs Ádám Webb, a Szőcs Jenő fia Az első latin oskolába jár. Röpköd ajkán „Asinus”, „Bestia”. A kishúgának mondogatja szépen, Otthon, - nem sértő szándékkal - dehogy, Ártatlanul, csak úgy - gyakorlatképpen. A latinnal még nem tudjuk, mi lesz. De egy biztos: ő már nem tévedez Szép anyanyelvünk ős-rengetegében. Ő szigorún veszi a magyarsággal A dolgot - s ha kell, - érte perbeszáll A tekintetes Akadémiával.
Hallgassátok csak, furcsa, furcsa per: Szőcs Ádám Webb, a Szőcs Jenő fia Otthon egy megcímzett csomagra lel. „Aranka ucca”. Ucca! így, két c-vel! Ádám szemében lobban a harag, Rázza fejét bozontos üstökével: Ki merte írni, hogy merte két c-vel?! Anyja a boltost menteni próbálja, Magyarázza az új helyesírást, Hivatkozik az Akadémiára, (S magában büszkén mosolyog talán... ) De Ádám toporzékolva kiáltja:



„Úgy írom, ahogy az öregapám!” Meggyőzni nem lehet. Makacs kuruc, Kérlelhetetlen logikával kérdi: „Akkor az utat is úgy írjam: uc?”
És áll a per, a furcsa, furcsa per: A forradalmár Akadémia,
S Szőcs Ádám Webb, a kis konzervatív, A Szőcs Jenő fia. Figyeljétek csak, furcsa, furcsa per Még elveszti az Akadémia.
Intérieur
Kiugró erkély, pici fülke, Legbelső műterem-sarok. A mennyezeten öröklámpa, S mindenfelé terjengve, szállva: Szent végtelenség-illatok. Imazsámoly, könyvek... Prohászka... Magafestette oltárkép előtt A művésznő, magába szállva. Így hányszor, hányszor látom Őt! Két kezébe temetve arca A Megfoghatatlan előtt.
A keskeny erkély-ablakok Színes, meleg fényt szűrnek át. Holt avaron közelgő vándor Lépése lesz láttukra bátor, Amint rója az őszi éjszakát.
A színes ablakok üvegjén Örök-szépen és szomorún, Tündöklő nagy processióban Lángol az Evangélium. Minden ecsetvonása textus, Vagy vers-initiale tán, A képzelet kibontja szárnyát S megindul lassan a nyomán.
De egyszerre csak elakad, S ámulva visszatántorul: Színek közt fehér sebajak Tátong szigorún, józanul. A Szentírásnak tépett testén, Az álmok szín-szövetén át, Bepillant kegyetlen szemével



Hidegen, szürkén a világ.
Mi ez? S a művésznő felel: Egy véres, vörös tavaszon Munkám magam szaggattam el. Mint Ábrahám a kést fiára, A gyilkos eszközt úgy emeltem Az álmaimnak ablakára. Sebet téptem magányom testén, Hogy félelmetes, árva estén Kipillanthassak a világba, Szeretteimre lesve váró Vérszomjas vörös katonákra.
E hely, áhítat s ihlet helye: Volt egyszer, volt már őrtorony. Puha kézzel be nem hegesztem Azt a sebet: emlékeztessen! Döbbentő jelnek ott hagyom.
„Martyr-levelek”
„Hova jutnak a martyr-levelek? Az elkallódó, célt nem ért sorok Betűbeszedett lelke hova tér? Hol nyugszik meg a hulló hangulat, Hova foszlik a szertefoszló látás? Az egyszer megtalált szó, Az egyszer megálmodott álom hova lesz? A jóság, szépség síri sorsa mi? Mi lett a sorsa annyi üzenetnek, Mit ítéletes idők évadán Küldöztek égigtornyosuló gáton át Egymásnak négy ország magyarjai?! A papírt tűz, vagy víz emészti meg, De a holt levél lelke hova száll? A leveleknek van-e mennyországuk?”
Ezt kérdezted és így kérdezted tőlem. Mint puszták felett esti fuvalom, Úgy szállt e halk panasz, Elhaló-szépen: Törékeny hang a végtelen ölén. Kis fényes kérdező-jel rajzolódott Sugár-ecsettel írva Egy pillanatra a tömör sötétbe. Feleljek én! - Hát íme, felelek.



Egy pillanatra szerepet cseréljünk: Hadd legyek erős én: a gyönge most, Hívő hadd legyek én most: a hitetlen!
Ó, van a leveleknek mennyországuk: „A naplementi fellegeken épült Csodavár, örök álompalota”, Ahonnan minden álom kiszakad, Ahova minden álom hazatér. Ahol leveri sátra cövekét Minden bujdosó, hontalan Ige. Az elfeketült levélpapírok Az írás fehér lelkét odaküldik. Odaözönlik minden, ami szép, Odasugárzik minden, ami jó, Ott találkozik minden, ami testvér. S nem semmisül meg abból semmi sem.
Ó, van a leveleknek mennyországuk!
1921 augusztus
EMMAUS FELÉ
Emmaus felé
Árkosy Lajosnénak
A harangok oly kábítóan zúgtak, A nép oly kábítóan feketéllett. Baldachin alatt a Szentség haladt... Jeruzsálem! - gondoltam azalatt S gondoltam: inkább Emmausba térek. Emmausra most száll az alkonyat, S a távol hegyek olyan csoda-kékek.
Indultam a városból kifele. S hogy egyre tisztább, kékebb lett az ég: Gondoltam, hogy ez már az Ő ege. S hogy álmosabb lett a harang szava, Mintha víz alól borongana fel, Vagy véghetetlen ködből hangzana: Gondoltam, hogy ez már az Ő szava.
Emmaus felé üdébb lett a táj. Kis virágokat láttam állani. Kis ibolyákat vándor-utam szélén: Gondoltam: ím, az Ő virágai!
Álmában gügyögött egy-egy madár,



Hogy az erdőre értem, hallgatag; Gondoltam: ím, az Ő madarai, Hogy szerette az égi madarat!
Delej futott a barna fákon által, Égremeresztett csontos ujjaik Mintha megteltek volna már virággal. Tudtam: e percben Ő beszélt a fákkal.
Borongott messziről a mély harang, S a mély avarban lassan elalélt, De én úgy álltam ott künn boldogan, Mint aki látta Őt - és célhoz ért.
Kolozsvár, Hója-erdő, 1921 nagyszombat estéjén
Húsvéti versek egy halott erdőről
I. A ledöntött templom
A gyermekkorom öreg erdejét Kegyetlen kéz fektette le, Nagyszombat estéjére épp. A megmaradt gyér fák között, Mintha nem történt volna semmi sem: Madár dalolt. Az ég a puszta földre ráhajolt.
Isten ledöntött templomában Elmerülve, sokáig álltam. Nekem műtermem volt. Itten dolgoztam én. Ó, mennyi emlék, mennyi költemény Ölelte át e vén fák derekát! Most vége hát...
2. Öreg erdőm
Öreg erdőm, hiszen mi elmegyünk, Én is, Te is. Csak a Ritmus marad, A Lélek örök, rejtett ritmusa. Nekem Te adtad, én átadtam másnak. Öreg erdőm, hiszen mi elmegyünk.
És fittyet hányunk mégis a halálnak!
3. Ami test volt...
Ami belőled test volt, test marad,



Anyag, - hogy rajta megosztozzanak. Az asztalos, s a fakereskedő. De ami benned nemesebb erő: Az az enyém, Belémszívódott örök költemény.
Ami belőled test volt, test marad. Te most már szekrény leszel, asztal, ágy, És benned teljesül sok bűnös vágy, És benned gyűlik fel sok hitvány holmi, Leszel fiók, mit fognak ki-betolni, S leszel nyomorult kincsek őrizője.
De bennem szunnyad a lelked jövője! És bennem zúgni fogsz! Tavasszal smaragdszínekben ragyogsz És ősszel hullatod a leveled. Te bennem folytatod az életed...
4. Azért is élsz!
Azért is élsz! A gondolataim Nézd: a te tölgyeid! A lelkem győzhetetlen talajába Bocsátottad le bús gyökereid. Halk mozdulásom: rügybepattanásod, Kőkemény csendem: a te hallgatásod. Bennem nő ki száz lemetszett karod, Az én viharom: a te viharod, Az én koronám a te koronád.
Hol a fejsze, mely belőlem kivág?!
5. Irtások
Az irtásokban mért nő több virág És szebb virág, mint máshol? A sok virág ünnepre készül, Mindenkinek szép és senkit se vádol. Az irtásokban mért nő több virág És szebb virág, mint máshol?
Kolozsvár, 1922 húsvét
Mezők virágai
„De mondom néktek, Salamon az ő dicsőségében nem öltözködött úgy, mint



ezek közül egy.” Járosi Andornak
Színesedik a rét. A margaréták föl-fölemelik Szelíd, fehér fejük. A karthausi, a hallgatag barát Barátkozik velük. Misére csenget a harangvirág A bükkönynek s az árva lóherének, A rét fölé az alkonyat terül, Ezer virág ajkáról száll az ének Hangtalanul: hozsánna néked Nyár!
A virágok közt Salamon bolyong. Vállán bíborpalást. Fején korona, bús, nehéz arany. Hatalma van - és tudománya van. Mit is kívánna mást? Mégis tűnődve megy. Ajkán egy kérdés lebeg hangtalan: Mért nem olyan, mint ezek közül egy?
Férfi-erdő
Eltűnt az üde smaragdragyogás, A lomb sűrűbb, sötétebb. Április ment, Május nyomába lépett, És közeleg a nyár. Az ifjú erdő komoly férfi már.
Összeborult a lomb, Mélyzöld kupola lett. Visszhangoz töprengő kérdéseket, És önmagának harsogva felel. A vihart addig nem engedi el, Míg búgó hangon meg nem áldja őt.
A fák: keményderekú gondolatok, Az ősi földből szívnak őserőt.
Koronájukat égnek emelik. Ha van Isten, ha nincs: Mindegy nekik. Mert nekik úgy kell élni, mintha volna! Viharban, csendben rájok lehajolna. Mert nekik nőni kell És nőni - csak az ég felé lehet.



Eltűnt az ifjú smaragdragyogás, Sötétebb lett a lomb. Amit harsogva mond: Riadó, érces, telthangú beszéd, Meggondolt felelet. Vagy ünnepélyes, komor hallgatás. Az erdő férfi lett.
Kolozsvár, Hója, 1921 június
Az én kíséretem
Megyek; távoli égzengés kísér, Olyan halkan és olyan komoran, Mintha lelkem visszhangja volna csak, Gondolataim gyászkísérete, Valami földöntúli orgona.
Ma nem lesz vihar. Kéktüzű villámot ma nem követ Hegyeket megingató csattanás. Lobogni sem fog az erdőn sehol Gyökeréig hasított ősi tölgy Győzelmi fáklyaként; Csóva gyanánt, Mit önmagának gyujt az Alkotó, Ha megúnván a fülledt béke csöndjét, Rombolni tartja kedve.
Ma nem lesz vihar. Ma nem haragszanak, Ma csak borongnak odafönn, Csak tépelődnek, csak töprengenek, Csak álmodoznak tán: Sötét ábrándokat, Mogorva képeket Szőnek a végtelennek szőnyegébe. A kedvük ködös, csak úgy, mint nekem.
De nem lesz vihar. Halkul a földöntúli orgona, Derül a horizont. A fellegvárfal zord lőrésein Félénken kinéznek a csillagok; Sápadtan mosolyognak. És jelentik, hogy ott fenn béke van.
Mert frigyre léptem önmagammal én is.



A bujdosó hang
Kakuk, kakuk: Bujdosik az erdőn a hang, Kakuk, kakuk, Most mintha magasabbról zengene; Most megbúvik alant. Kakuk, kakuk, Bujdosik az erdőn a hang.
Kakuk, kakuk: most közel hallik, - most meg távolabb, Egy kakuk szól, vagy egy egész csapat? Távol, közel, felül, alant: Kakuk, kakuk, Bujdosik az erdőn a hang.
Kakuk, kakuk: Mi vagy te, kismadár? Vagy tán az erdő öreg lelke vagy, Mely ifjú, nótás hang-ruhába jár? - Kakuk, kakuk, Szerelmes ál-ruhába jár?
Kakuk, kakuk, Nem te kellesz nekem. Kakuk, kakuk, Ifjú hangod mögött Az erdő öreg titkát keresem. Kakuk, kakuk, Nem te kellesz nekem.
Kakuk, kakuk! Hogy bujdosik a hang! Távol, közel, felül, alant Hogy kelleti magát. És még sem értem, még sem fogom át. Kakuk, kakuk: Az ősi rejtelem, A bujdosó hang bujdosik tovább.
Budapest, Hűvösvölgy, 1924 május
Báthori László barlangja előtt
Stein Gusztávnak
A barlang előtt ültem elmerengve. Lassan leszállt az est.



Éreztem, a távolban hogy nyüzsög Gigászi hangyabolyként Budapest. S láttam a Csendet még nagyobbra nőni, És a hiúság vására fölé Aranyszegélyes szemfedelet szőni. S láttam: a rég-holt remetének lába Hogyan kél versenyre az esti széllel, És a hangyabolyt hogy tapossa széjjel... Ültem a barlang előtt elmerengve.
Itt ülhetett ő ötszáz év előtt, Húsz hosszú éven át: A pálosrendi remete-barát. Öreg betűit rótta, egyre rótta, Magyarra fordítván a bibliát. Csillag-hulláson tán tűnődött néha, De nem bántotta kétség, vak remény. Mellette volt és vele volt az Isten És boldogabb volt biztosan, mint én.
Hárshegy, a budai hegyekben, 1924 május
A Mount Everest pártján
Fajomnak, az emberfajtának Árulója: a Hegy pártján vagyok. Akarom, hogy az utolsó orom Szűz jegét ne tapodja lábatok. Maradjon egy csúcs a világ felett Érintetlen, mint holdbeli hegyek.
Fajomnak, az emberfajtának Árulója - bár szánom azokat, Akik tetemeikkel töltik be A vért szomjazó szakadékokat: Kívánom, bár az ember hősnél hősebb A Hegy maradjon mindíg az erősebb.
Maradjon egy csúcs a világ felett, Ahova úgy szállhat a gondolat, Hogy ottan ember nem járt még soha, És oda nem vitt szemetet, sarat, Ember felett álljon ez az orom, Örök-jégből világító-torony.
Ezen az ormon ne lobogjon zászló, Ne lobogjon se brit, se gall, se más. Mint a csillagok, közömbös legyen, Semleges legyen, mint egy látomás.



Legyen mindenkié és senkié Útjelző kő az Úristen felé.
1924 július
Lobogódísz
Fekete fenyőlobogók közt Lobog egy hófehér: Én vagyok az, - fehér ruhámba Belemarkolt a szél.
Az Isten ezt a szirt-tetőt Lobogódíszbe vonta, Fennen lobognak zászlai: Fekete-fehér pompa.
Zászlótestvérek, bús fenyők, Rivalljon most az ének: Egy roppant kéz utánam nyúlt És kitűzött közétek.
Zászló vagyok zászlók között, És feszülök a szélbe, És nőni érzem magamat Az időbe s a térbe.
S az időn túl s a teren túl Az örökkévalóba, Én, lélek, egyetlen való: Az Isten lobogója.
Radnai-havasok, 1922 július
Barátkeselyű
Mannsberg Arvednek
A törpefenyők szívós karja közt Feküdtem önfeledten. Síri csend, csúcsok csendje vett körül. A tekintetem, ahogy fölvetettem Találkozott egy óriás madárral. Kiterjesztett, két mozdulatlan szárnnyal A nagy magasban szinte állt felettem.
Barátkeselyű volt, - barna csuhája Sötéten, egyszerűn símult reája. Kémlelte: élek-e még, vagy meghaltam. Oly mozdulatlanul feküdtem ott: Egy pillanatig, - azt hiszem: megcsaltam.



Még nem, még nem, csuhás herold-madár, Még nem ütött az óra! Pedig talán e szikla-katafalk Ravatalnak sem utolsó volna! Nem, ez a hitvány test még nem tied! Hanem a lelkem, a lelkem vigyed Zajtalanul a szörnyű magasságba!
Egyetlenegyet lendült csak a szárnya, Aztán eltűnt az Ünőkő mögött, Végtelenbe, mert végtelenből jött.
Radnai-havasok, 1922 július
A premontreiek platánja
A rendház előtt egy platánfa áll. Varázs-ecsetje surranó hegyével Megérintette halkan a halál. Levele: sárga, barna, zöld-arany Ezer színváltozatban hulldogál.
Az ezerszínű óriás platán Zizzenve küldi postáját a mélybe. Alatta kedves házi-uraim Járkálnak hófehérbe’.
S ahogy járnak, egy-egy égő levél Köntösük hófehérjén fennakad: Az élet üzen messziről nekik, S mutogat vért és aranyat.
S ők olvassák E titokzatos, távoli postában: Im’, ez az élet, Amely a hervadást hordja magában.
Azután tovább mennek A fák alatt fehéren imbolyogva, S a haldokló élet üzenetét A köntösükről Lerázzák mosolyogva.
Nagyvárad, 1924 november elején
Szivárvány
Némethy Titinek
I.
A párában, a vízesés felett,



Halványan, mint egy álom, És testetlenül, mint egy lehelet: Az örökifjú szivárvány lebeg.
Megrokkannak a sziklák, a hegyek, A kő mállik, az erdők sírba térnek, Új medret tör a patak magának, S a régit testálja a feledésnek. Megőszül a világ.
De a szivárvány mindíg egy marad S színei meg nem fakuló csodák. Örökifjan és egyformán lebeg, Halványan, mint egy álom És testetlenül, mint egy lehelet.
Mint a művészet az élet felett.
II.
Minden lélekben van egy kis szivárvány, Kis csapóhíd, amelyet lebocsát, Hogy egy más lélek átjöhessen rajta, Ennek a hídnak hídpillére nincsen, Ezt a hidacskát csak az Isten tartja. Az Isten, aki a szívekbe lát.
Radnaborberek, 1922 július
Hangok ereje
A tiszta őszi csendbe A messzi hadgyakorlat Ágyúdöreje döng.
A tiszta őszi csendbe A tölgy álom-gyümölcse: A makk koppanva hull.
És valahol, hangon, csenden felül, Az Isten zsámolyán Kicsi kis nesszé lesz az ágyúszó, S ágyúdörejjé a halk koppanás.
A félixfürdői tölgyek alatt
Az 1923. évi vasúti katasztrófa emlékére
Álltam alattatok, Idéztem néktek a tavalyi vért, Omlásának tanúi voltatok.



Láttátok a halált. Nem rögződött belétek irtó képe? Hogy zölden lengettétek ágatok’ Egy év mulva megint a nyári égre.
Álltam alattatok, A töltés martján kerestem a vért, S ámultam, hogy ki nem száradtatok!
Az őrház pici jelző-csengettyűje Csengett csupán az őszi némaságba, Olyan volt ez az örök-hang a csendbe’, Mint templomokban örökmécsek lángja.
S ez az örök-hang azt csengette nékem, Hogy zöldág virul a fekete véren, S legyen bár a vér áradata tenger A tölgy is felejt, felejt - mint az ember.
Félixfürdő, 1924 október
Éjjel a rendházban
Künn eső permetez. Különben semmi nesz. Egy-egy csöpp megüti az ablakot, Mint hogyha szellemujjak dobolnának.
Vajjon melyik csillag-világ Kopogtat ablakán e por-világnak?
Fekszem álmatlanul Jelenem, multam, jövendőm előtt. Nagymessziről Várad toronyórái Kongatják az időt.
Nagyvárad, 1924 november
Halotti beszéd a hulló leveleknek
Látjátok feleim, hogy mik vagyunk? Bizony bíbor és bronz és arany És örökkévaló szent szépség vagyunk. Ahogy halódunk, hullunk nesztelen: Bizony, e világ dőre, esztelen Pompájánál nagyobb pompa vagyunk. Nem történhetik velünk semmi sem, Mi megronthatná szép, igaz-magunk. Míg a fán vagyunk: napban ragyogunk S ha alászállunk: vár a hűs avar,



Testvér-levél testvér-lombot takar, Ott is otthon vagyunk. Ha megkeményedünk és megfagyunk: Zuzmara csillog rajtunk: hermelin. Bíbor után a fehér hermelin. Bizony szépek vagyunk. Látjátok feleim, hogy mik vagyunk? Ha végre földanyánk része leszünk, Ott is szépek leszünk, Ott is otthon leszünk. És árvaság csak egy van, feleim: Az erdőn kívül lenni. Otthontalannak, hazátlannak lenni. Nagyvárosok rideg utcakövén A széltől sepertetni. Sok más szeméttel összekevertetni. Árvaság csak ez egy van, feleim. S amíg itthon vagyunk: Bizony bíbor és bronz és arany És örökkévaló szent szépség vagyunk.
Kolozsvár, Hója-erdő, 1923 október
Egy téli tölgylevélre
Árkosy Lajosnénak
E levelet a hegytetőn találtam, Hóban feküdt, az erdőhöz közel, Fákról hullt gyémántporral beszitáltan. Míg zöld volt, írni rá nem lehetett. De hogy megbarnult, megkeményedett: Az írás felcsillámlik rajta, S tűnődvén, lelkem elsóhajtja: Kellett a dér, a tél, a hóvihar, S a zuzmara, a zordfényű palást, Hogy egy Kéz azt írhassa ránk, amit akar.
Kolozsvár, Hója, 1922 Karácsony
Egy perc
Egy percre ma Úgy néztem fel a csillagokra én, Mintha bámuló, nagy gyerekszememmel Legelőször tekinteném. Egy percre ma



Gyöngyvirágillat szállt át a szobán. Csodálkoztam, mint hogy ha legelőször Csodálkoznék el édes illatán. Egy percre ma Minden oly könnyű lett s oly egyszerű, S az élet a kezemben: Engedelmes, jól hangolt hegedű. Egy percre ma Megindultam - és nem tudtam: mi az. Messziről, mélyről intett elibém Egy elsüllyedt tavasz. Egy percre ma Mint szegény embert, nem húzott az ág, Halkan csengetyűzött a föld alatt Sok eltemetett csengetyűvirág. Egy percre ma Megpróbáltam a más lelkébe látni, Nem ítélve és el nem ítéltetve: Bocsánatot nyerni és megbocsátni. Egy percre ma Ragyogtak reám halvány testvér-arcok, Amelyek elé köd ereszkedett: Céltalan hajsza és megutált harcok. Egy percre ma, Ó tiszta, bölcs és boldog látomás: Elváltozott, mint Jézus a hegyen A mindenség, - s be más lett, ó be más! Egy percre ma... Nem lehet ezt a percet kibeszélni. Hogy is tudna szivárványglóriás Tündértörékeny teste rímbe férni! Egy percre ma Oly boldog voltam s oly boldogtalan, Tudva: e perc egy percig tart csupán És aztán vége van. És én ki tudja meddig várhatok, Lesve zug-éltem kis part-szögletéből Míg újra fölbukkan egy ily vitorla Az örökkévalóság tengeréből.
Kegyelem
Először sírsz. Azután átkozódsz. Aztán imádkozol.



Aztán megfeszíted Körömszakadtig maradék-erőd. Akarsz, egetostromló akarattal S a lehetetlenség konok falán Zúzod véresre koponyád. Azután elalélsz. S ha újra eszmélsz, mindent újra kezdesz. Utoljára is tompa kábulattal, Szótalanul, gondolattalanul Mondod magadnak: mindegy, mindhiába: A bűn, a betegség, a nyomorúság, A mindennapi szörnyű szürkeség Tömlöcéből nincsen, nincsen menekvés!
S akkor - magától - megnyílik az ég, Mely nem tárult ki átokra, imára, Erő, akarat, kétségbeesés, Bűnbánat - hasztalanul ostromolták. Akkor megnyílik magától az ég, S egy pici csillag sétál szembe véled, S olyan közel jön, szépen mosolyogva, Hogy azt hiszed: a tenyeredbe hull.
Akkor - magától - szűnik a vihar, Akkor - magától - minden elcsitul, Akkor - magától - éled a remény. Álomfáidnak minden aranyágán Csak úgy magától - friss gyümölcs terem.
Ez a magától: ez a Kegyelem.
Gyógyíts meg!
Én Istenem, gyógyíts meg engemet! Nézd: elszárad a fám A testem-lelkem fája... De épek még a gyökerek talán. A tompa, tunya tespedés alatt, Gyökereimben: érzem magamat, És ott zsong millió melódiám.
Én Istenem, gyógyíts meg engemet! Hiszen - nem is éltem igazában. Csak úgy éltem, mint lepke a bábban, Csak úgy éltem, mint árnyék a fényben: Rólam gondolt roppant gondolatod Torz árnyékaképpen.
Egy kóbor szellő néha-néha



Valami balzsam illatot hozott. Akkor megéreztem: ez az élet, S megéreztem a Te közelléted, S maradtam mégis torz és átkozott.
Én Istenem, gyógyíts meg engemet. Én szeretni és adni akarok: Egy harmatcseppért is - tengereket. S most tengereket látok felém jönni, És nem maradt egy könnyem - megköszönni.
Az én békességem
Ha eljönne a Csoda könnyű szárnyon, S szívembe egyszer az a béke szállna, Amelyre szörnyű szomjúsággal vágyom: Előbb elzárnám a láda fiába. Tűnődve rajta, hogy ez hogy esett, Trónolnék vele a világ felett. Nagy-óvatosan körültapogatnám: Hogy hát igazán, igazán nem álom? Nem riasztja el első mozdulásom?
De aztán végigvinném a világon: Testvér, testvérem, rokonom, barátom, Itt, itt a béke, itt van aranytálon! Itt, itt van mindennek a megoldása, Szűnjön szívetek szünetlen sírása!
És elrendeznék mindent olyan szépen: Nem volna sokkal szebb az üdvösségben.
1925
ATLANTISZ HARANGOZ
1925
Rákosi Viktor „Elnémult harangjai”-t vettem elő sok esztendő multán...
Mi megértük a költő lázálomnak hitt látását százszorosan meghaladó valóságot. Transsylvánia elsüllyedt és harangjai elnémultak. De a valóság kegyetlen regénye nem itt végződik. Isten különös kegyelméből elváltozott, elfinomult, átszellemült hangon az „Elnémult harangok” újra megszólaltak a mélyben. Azóta egyre szólnak. Atlantisz harangjai: gyászban győzelem.
Atlantisz harangjainak harangjátékából egy pici lélekharang ez a könyv.



Kolozsvár, 1925 Mindszent havában
A szerző
Atlantisz harangoz
Mint Atlantisz, a régelsüllyedt ország, Halljátok? Erdély harangoz a mélyben. Elmerült székely faluk hangja szól Halkan, halkan a tengerfenéken. Magyar hajósok, hallgatózzatok, Ha jártok ottfenn förgeteges éjben: Erdély harangoz, harangoz a mélyben.
Rádió-oszlop a Házsongárd-tetőn
Te fémszálakból ég felé feszített Modern obeliszk, - szikár és szilárd, Hogy a szélrózsa minden szögletéből Az üzenetek millióit várd, Te érzékenyre hangolt tompa érc, Világ póznája: sok mindent megértsz, Sok mindent tudsz. A népek sorsa, az Ember jövője Feléd süvít a messzeségen át, Füleled Párizs, London zsivaját, Kinyujtod tapogató csápjaid, És zúgni érzed az Idő szelét, Kattogni hallod a történelem Lendítő kerekét. Sok mindent tudsz. Én hozzád képest semmit sem tudok...
De hallod-e a virágok neszét, Amikor fölemelik fejüket? Egy hazavágyó árva szívverés Halk ütemére nem vagy-e süket? Tudod-e, hogy itt most bűbájos ősz van, S tövedben ég a sápadt kikerics, S dalolnak az itt maradt madarak, Világ-bölcs, érted ezt a nyelvet is? Tudod-e, „mily mélység egy üres fészek”? Hogy mozdul meg a rögben is a lélek?
Látod, én olyan begubózva élek, És másoktól, és magamtól futok, És hozzád képest semmit sem tudok. De ezt tudom.



Kolozsvár, 1925 október
Nyomkereső
Istenem, - erdők zörgő avarán, Vagy az utca kövén, Eltávozottak, vagy régen halottak Lábnyomába hányszor léptem én! És nem gondoltam meg: Légiók, seregek Mentek előttem már, Amerre én megyek. Ez itt egy leány lépte volt talán, Könnyű, de nem vidám, Törékenynek, karcsúnak képzelem, Akinek jóbarátja a magány. Ez a meggondolt lépés öreg úré, Az ott könnyelmű úrfi lépte volt. Itten, úgy látszik, megállt valaki, S egy virágszálért mélyen meghajolt.
Erre anyóka törte át magát Az őszi erdőn, - batyujába rőzse. Arra harcos lépése kopogott, Döngött, szikrázott a kövön előre. De ma mindnyájok lábnyomába lépve, Csendben gondoltam meg, Hogy hadak, seregek Mentek előttem már, Amerre én megyek. Fantáziám felfedte a nyomot, Mit hó temetett, zápor elmosott. Isten kegyelméből ma délután Én bujdosók és halottak nyomán Cserkészek őse, nyomkereső voltam: Utolsó mohikán.
Kolozsvár, 1925 október
Juan Fernandez
A part, ahonnan hajdan Crusoe A könyörtelen óceánra nézett, Míg horizontra szegezett szemét A tengerrel testvér könny lepte el, Hol tüzet csiholt, kunyhót épített, Vadakkal vívott, Péntekre talált:



A part benépesül. Épülnek rajta roppant szállodák, Indulnak felé percre pontosan Menetrendszerű hajójáratok. Hemzsegni fog a sok kiránduló, Ki látni vágyik egy órára bár Robinson elátkozott szigetét. Az élet s a civilizáció Kinyujtja ismét vakmerő kezét, Megtépi az örök romantikát, Kifosztja gyermekkorunk álmait, S a fantázia forgó várait Megállítván, megszállja azután.
Juan Fernandez hát benépesül. De puszta sziget marad még elég: A messze kontinenstől elszakadt Sok-sok élet-darab, Új sors elé vetett hajótörött, Ki kunyhót épít és tüzet csihol Vadakkal vív és Péntekre talál, Verejtékezik reménytelenül, S esténkint ki-kiáll a hegy fokára, És várja, várja, várja a vitorlát, Míg horizontra szegezett szemét A tengerrel testvér könny lepi el.
Hét vezér
Hogy ez még nem jutott eszembe: Hogy a Göncölszekér hét csillagát A hét vezér nevén nevezzem el: Álmos, Előd, Ond - jaj, olyan rég volt, Nem is tudom tovább. Tudják-e még a mai gyermekek, Hogyan vezették népüket Az ős-hazából Etelközön át, Tovább, tovább?... Hogy ez még nem jutott eszembe: Hogy a Göncölszekér hét csillagát Róluk nevezzem el! Be szép volna, ha csillagokká lennénk Mindannyian, S követnénk őket tüskön-bokron át A csillagbokros égi réteken Keresni új hazát...



A holdbeli ember-arc
Az orra hegyorom. A szája örvény. Szemei tengerek. De sohsem rengenek, Csak néznek merőn, rebbenéstelen, Bennük összefoly mult, jövő, jelen. Milyen kemény és milyen szenvtelen. Az a holdbeli ember-arc!
Rajzolgatják időtlen-idők óta Sírónak, nevetőnek. Változatlanul én látom csupán Ránk-meredőnek. Az orra hegyorom, A szája örvény, Arcának minden barázdája törvény: Megfejthetetlen, titkos jelbetű.
Azok a szemek a Mohi-pusztát látták. Mohácsot látták, S látták Trianont. De az az orr Se virágot, se hullát nem szagol. És az a száj Akármi fáj: Vigasztaló igét sohase mond.
Ki beszél?
Arany jegenye, ki beszél veled? Valaki megszólított messziről, Attól remeg most minden leveled. A szél, a szél, a szél beszél veled. De mi a szél? Sok sóhajtás, Mely összegyűlt, s most egyszerre beszél.
Egy sóhajtás alig egy lehelet, De sok sóhajtás egymásba fogózva Átrepül országhatárok felett, És megtalálja, amit szeretett. Valaki sokat sóhajtott feléd, Sok sóhajtása egymásba fogózott, Most elérte az arany jegenyét.
Kolozsvár, 1925 október



A nagyváradi püspök-kertben
Márki Sándor emlékének
„Episcopus Varadinensis”: Egy régi név után Ez csillog a palota kapuján. Októbervégi csend. Tán világvégi csend. Levélhullató, százados magány.
Oldalt a székesegyház, S Szent László szobra, az átültetett Királyi plánta. Jobb helyre került, A bánatunkhoz került közelebb.
A holtak szigete... Ez jut eszembe itt. A palota négy égtájra mereszti Rebbenéstelen üveg-szemeit. Csupán kapuja van sarkig kitárva: Jöhet, mehet, akinek jólesik. Az élet füst, és minden mindhiába.
1924 október végén
Naplemente a rendházból
Az ablakom, a Rendház ablaka Napnyugat fele néz. Magyarországra néz.
És alkonyatkor állok ablakomba, És nézek ki, és nézek önmagamba, Kalandoztatom tekintetemet Nagyvárad tető-tengere felett El egész a rónaság pereméig. S gondolom: ez már így lesz véges-végig, Hogy a nap arra megy le mindörökké.
És onnan nem kel fel már soha többé.
1924 november
Napkelte a várad-velencei állomáson
A vonat dübörögve befutott. A kalauz kiáltott: Várad-Velence! Máskép mondotta, más nevet kiáltott, De már így maradt meg az én fülembe’.
Piros hajnal volt, csípős, őszre járó.



Mint ég titkába látó óriás, Úgy kéklett keleten a Királyhágó.
Jöttem Szent László gyógyforrása mellől, Elmélkedve nyugatról és keletről, S a Lélekről, mely megújul - magától.
A vonat befutott - s felkelt a nap A fejedelmi Transsylvániából.
1924 november
Erdélyi magyar diák
Szegény fiú... Szeretnélek megsímogatni most, Lesimítani zilált szög-hajad, Szeretném áldóan és nyugtatóan Fejedre tenni nyugtalan kezem: Világomlás kicsi mártírja, Te!
Szegény fiú... Már férfigondok gyermek-gondjaid. Már ízetlen a diligentia, S jaj, nincsen íze a vakációnak! Az én gondtalan diák-éveimből Szeretnék olykor reád-aranyozni Egy-egy vidámabb, mosolygóbb vonást, Mert a te ajkad összeszorított, Sötét, és hallgatag, Mint hogyha minden óra minden percén Hangtalan „Ave Caesar”-t mondanál.
Szegény fiú, Aki hallgatod itt A nyelvek bábeli zűrzavarát, Mi lesz Veled? Szédülve hullsz a hang-örvénybe le? Vagy fogsz még valaha a Lélek nyelvén, Pünkösdi tüzes nyelven szólani? ...
1924
Ha nem lesz többé iskolánk...
Ha egyszer nem lesz többé iskolánk, - Nem lesz üvegház gyönge palántáknak, Ha nem lesz tanterem, Hol a tanító nyíló ajakán Az ige-virág magyarul terem,



Ha nem lesz többé szentesített mód Oktatni gyermekünk az ősi szóra, Ha minden jussunkból kivettetünk: Egy Iskola lesz egész életünk, S mindenki mindenkinek tanítója.
Bölcsek leszünk, szentek leszünk, Hogy gyermekeink lelkéhez közel, Mindíg közel legyünk. Nem leszünk semmi más: Hitben, hűségben, tisztaságban Egymásnak folytonos példaadás.
És esküszünk Mindenre, ami szent nekünk: így, iskolátlanul Egymásból olyan nemzedéket nevelünk, Hogy mind az idők végezetéig Megemlegettetünk.
1924
A kinyujtott és visszahúzott kéz
Lucian Blaga, erdélyi román költőnek abból az alkalomból, hogy „Zamolxe” című drámai költeményét a kolozsvári Magyar Színház magyarul bemutatta.
Rég rebesgetik, hogy a lelked arca A lelkem arcához hasonlatos. Költészeted titok-tükrében Tegnap megláttalak: Igaz.
A rengeteg két ellenkező végén Lakoztunk, Te meg én. Egymásról azt sem tudtuk, hogy vagyunk. Mint kősziklák álltunk: én itt, Te ott. S az. erdő zúgása, s az ég zengése Belőlünk mégis egy visszhangot csalt.
Kinyujtanám most feléd a kezem. És mégse nyujtom ki. Fekete erdő van közöttünk, Keserű árok van közöttünk, Ledöntött szobrok, elnémult harangok Kísértenek közöttünk.
Tudom: Te mindezekről nem tehetsz.



De hordozod a „győztes” végzetét, Amint az elbukottét hordom én.
Kolozsvár, 1924 március
Hajnal a Majtényi síkon
Vonatról láttam, - szürkült az ég alja, - Szeptembervégi borús pirkadat Fenn összébb vonták fázó csillagok, Végetlen ürben bujdosó napok Testük körül a felhőrongyokat.
A vonat zakatolt a síkon át, A szél sírt, nyaggatta a nyűtt vonót, Oly furcsa volt a hajnali zene, S a napraforgók lehajtott feje: Lehajtott, letört, letett lobogók.
Itt learatták rég a rendeket, De mégis, ott mintha valaki állna, Egy kaszás ember, keserű, borús: Lőcsei bíró, ősz Fabricius, S a fehérasszony: Géczy Juliánna.
A vonat zakatolt a síkon át, Hol learatták rég a rendeket. Akkor eszembe villant, hol vagyunk, Mit ér láng-szívünk, mit gyémánt-agyunk!...
Virradt Majtény felett.
Szatmár, 1922 szeptember végén
Régi verseim nyomán
Néptelen esti utcán ballagok, Zsonganak bennem régi dallamok. Nézem a tornyokat, tetőket, Ezek látták születni őket. Hallották lelkem titkos szárnyverését, Lendülőfélben feléd, égi Szépség. Az alkotás ős-kohójába láttak Egyszer e csukottszemű esti házak. Mit látnak most? Vigasztalan borút, Hámor-tüzek helyett hámor-hamut. Régi dalaim nyomán ballagok, Zsonganak, zsonganak a dallamok. Már nem tudom: enyémek, nem enyémek, Nem tudom: magamat, vagy mást idézek.



Csak új dal nem kél a régi nyomán, S ha kél, mint ez itt, olyan halovány.
1925
Az igazi
Az élet-erdőn eltévedtem, Elvesztettem magam. Önnönmagamat veszítettem el: Az egyetlen, az utolsó erőt, A végső mértékét minden dolognak. Kialudt a világ világossága, És megfakultak a föld színei, Mert tőle függtek mind: önnönmagamtól. Mert tőle kapta fényét az arany, Szilárdságát a vas, Édességét a méz, Rózsaderengését a szeretet, Fekete mélységét a szomorúság. Elvesztettem magam. Azóta nincsen íze, ereje, Se fénye, teljessége semminek. Az örömömnek nincsen magassága, S be sekélyke víz a szomorúságom, Holott, ha bánat, - hát tenger legyen!
Elvesztettem magam. S most önmagamnak Diogenese: Elmegyek megkeresni magamat. Végigmegyek a roppant élet-erdőn, Be-bevilágítok a fák közé, Szakadékok peremén meg-megállok, Virágkelyhekbe és emberszemekbe Vetem kutató lámpám sugarát, Nagy fennszóval megkérdem mindenektől: Egy elveszett lelket láttatok-e? S felelnek fák és szakadékok, És virágkelyhek és emberszemek: Sohase láttuk őt. Hát te talán találkoztál vele? Te is álmodban láthattad csupán Szegény lámpásos ember, magadat Mély-bánatúnak, magas-öröműnek, Vas-erejűnek, hajnal-szerelműnek: Igazinak!



1925
Hangolásféle
Valaki ül a parton és halászgat, Várad határán, mély Körös felett. Furcsa, idegen szelek dudorásznak, A Május oly bús, borús és beteg.
Furcsa, idegen szelek dudorásznak, De dallam nem csendül belőle ki. Egy láthatatlan tündérzenekarnak Csak hangolását lehet hallani.
Fejem fölött a gesztenyefa-csillár Ezer piros-fehér gyertyája ég. Kivilágítva már a bálterem, Csak a zenekar nem tud szólni még.
Pedig szólnod kell, szólnod kell szívem! Új húrra tenned a régi vonót, Vagy feltenned magadra mindörökre Az utolsó, halálos hangfogót.
Váratlanul és hihetetlenül, Hogy is lenne, - ha megzendítenéd Annyi tompán dübörgő gyász után Az induló Öröm orkeszterét?!
S bál lenne aztán: lelkek lenge bálja Kigyúlt gesztenye-csillárok alatt, Illatos, ékes, örökös majális, Ahol a nagy zenekar elhalad.
Álom... Idegen szelek dudorásznak A Körös partján, holt mélység felett. Oltó eső virággyertyákat áztat, A Május hűvös, borús és beteg.
Nagyvárad, 1925
Hamu a kandallóban
Hamu vagyok, egy maroknyi hamu. Most bolygassatok: hűlten, holtan. Találjátok ki, hogy mi voltam!
Lehettem balzsam, sebre szánva, Szerelmes levél, bolti számla, Lehettem összeesküvés.
Most bolygassatok - rajta, rajta hát!



Mulattat ez a késő keresés.
Hamu vagyok, egy maroknyi hamu. Hidegen nézek földre, égre, A feszületre, két gyertyára, És a bírák hideg szemébe.
Hamu vagyok, egy maroknyi hamu.
Sehol sem
Egyik faluból a másikba mentem Füves térségen át. Reményzöld volt a rét füve, - de gyér. Nem sokkal dúsabb, mint ősz évadán A fakó, sárga gyep. De a tavasz lengett a levegőben, S opálos álomfátyolon keresztül Csillogtak messze Várad tornyai.
Sehol senkifia. Kietlen volt a rét. Emlékszem: ősszel sem kietlenebb.
De mégis!
Egy agg ember jött szemközt énvelem, Véresszemű, toprongyos, különös: Savószín bajusz, ősz zuzmó-szakáll És kinyujtotta aszott csont-kezét.
Pár pénzdarabot vetettem neki. Hála-szava most is fülembe cseng: Egészséget, erőt adjon az Isten!
Adjon, adjon, - hisz éppen abba járok: Bólogattam magamban. Ezért járok faluról-falura, Városról-városra, - ezt kutatom Ez int nekem opálos fátylon át, Mindíg csak messziről, Csillogva, mint Nagyvárad tornyai, Egy óra mult. Ahogy szomorún visszaballagok Egyazon úton, a legelőn át, Halotti csendben Megintcsak szembejő az emberem, A fakó kis öreg. Nem kéreget. Megáll. Köszönt engem, mint régi ismerőst.



Nevet furcsán, búsan, mindent-tudón. A két kezével kétfelé legyint, A két falu felé, Hunyorgat a szemével, S mintha meglelné a gondolatom, Úgy mondja ki helyettem hangosan: Itt is semmi, - ott is semmi! Hehe! Ugye instálom?...
Egy percre meghűlt szívemben a vér, Aztán meggyorsítottam léptemet. Mentem, mentem, mindegy, hogy merre már. Vissza nem néztem volna egy világért. Utánam álomfátyolon keresztül Integettek Nagyvárad tornyai.
Nagyvárad, 1925 május
Emberek
Várad - vasárnap - korzózó tömeg. Fecsegő tarka nép... idegenek.
Nehéz, fertőzött, fülledt levegő: Mit varázsoljak én ebből elő?
Mintha egy láthatatlan vak erő, Sorsokat össze-vissza keverő,
Maga előtt sok buta bábot tolna... És nincs egy arc, amelyen lélek volna.
S ki szembejő velem, az idegen Talán engem néz ilyen hidegen.
S kérdezheti: én mit keresek itt, Hova hurcolom sorsom terheit?
Mért teszem azt, amit nem akarok Fecsegés helyett mért nem hallgatok?
Mért futok űzve, hajszolva, sután, Reménytelenül, - gyógyulás után?
És mért keresem most e versen át, És mindíg, minden hamis hangon át Az életem igazi dallamát?
Nagyvárad, 1925 május
Nymphea thermalis
A hőforrás buzgó tavába



Az eső fagyosan pereg. A vizek a kettős nyomástól Félelmesen füstölgenek.
S ahogy felszáll a sűrű pára: Nyomán egy-egy fényes szirom... Nagy, túlvilági tündöklését Két szememmel mohón iszom.
Misztikus kelyhében a lelkem Mint lepke, elfelejtkezik Minden e világi pompáról, S egyebekre emlékezik.
Szent László hőn buzgó tavába Az eső csak pereg, pereg. A vizek a kettős nyomástól Füstölgenek, füstölgenek.
Két tűz között, két víz között Ez a teremtő pillanat: Szent László hőn buzgó tavában Idegen égövi pompában A lótuszvirág most fakad.
Püspökfürdő, 1925 június
A város messziről
Be szép a város ilyen messziről, A látóhatár távol peremén. Olyan szép, mint a szép emlékezet, S oly ifjú, mint a fiatal remény.
Nem csillog más, csupán a tornyok orma A révedező tekintet előtt, S a gyárkémények is ily messziről Csak óriási tömjénfüstölők.
A zajból csak a harangok szavát Búgatja szűrőn át a messzeség, Szelek szárnyára bízva könnyedén A világ-koncert örök lényegét.
De így csak hajnalban és alkonyatkor Látszik a város, - soha, soha máskor. Csak remény-párán, emlék-ködön át, Megérkezéskor, vagy - búcsúzkodáskor.
Püspökfürdő, 1925 június



Gyorsvonati mozdony
Már régen vágyom lefesteni Őt, Bár azt sem tudom, mit szeretek benne, Vas-kengyelfutó alakja előtt Mért állok, mintha jóbarátom lenne. Mit bámulok rajta: a zord erőt, Vagy azt, hogy bár az ember teremtette, Valahogy emberfelettire nőtt, A kurta kéményt, a hosszú kazánt, Kúp-mellét, mely a végtelenbe szánt, Mérföldnyelő roppant kerekeit, Mik az útjába álló akadályt Összemorzsolással fenyegetik, Roham-formáját, mely bús és merész, Véres szemét, mely hosszú éjeken Távoli, ködös virradatba néz?
Szalonkocsit vontató vad vitéz. Vonszolja magával az életet, Pedig oly mindegy neki az egész. A Kőrös-völgy vad sziklája alatt Hányszor vitt engem is e vad lovag. Szakadt róla a fekete verejték, Zordon hangját a zordon sziklatornyok Ezerszeres erővel visszaverték. Fújt dühében és nem nézett oda, Hol a haragos szirti szellemek Zúgták: imhol az ember zsoldosa.
Nagyvárad, 1925
Emlékezés karácsonytalan advent idejére
Későn és más lélekkel, „Holnap” holnaputánján Jutottam el szívedbe Ady városa, Várad. Először ősz aranylott mindenütt, Másodszor csattogott a csalogány, S a hársfaillat áradt. Egy őszi s egy tavaszi adventem volt Falaid között, Várad. Én nem kerestem benned semmi mást, Csak enyhülést, csak gyógyulást. A gyógyulást nem adtad. Tán havasokat, tán tengereket



Mulasztottam miattad.
És mégse bánom, mégis sokat adtál: Új hangulatot, új barátokat, S valami rejtelmes nosztalgiát Utánad, mely örökre megmarad. Advent voltál az életemben, Várad, Adventje új élet ígéretének S maradt mégis minden a réginek. Advent voltál az életemben, Várad, Advent, melynek nem jött karácsonya. De mégis jó volt Messiásra várni, S édes az elmult advent illata.
Kolozsvár, 1925 szeptember
Elakadt vonatok
Cél felé futó vonatok elé Hótorlaszt emelget a Nemere: „Hé emberkék, van-e sok dolgotok? Látjátok, nekem nincsen semmi se.
Csak szép, bő, fehér halált ontani, Csak játszani a farkasbőrös Téllel, És a ti dolgotokat rontani Lázadó, büszke, kegyetlen szeszéllyel.
Én nem vagyok szerelmes senkibe, Én üzletet nem kötök senkivel, Nekem nincs féltő gondom semmire, S azt se bánom, ha senki sem szível.
Szálló pehelyből, halk halotti neszből Kovácsolom a nagy kerékkötőt, A dübörgő erővel szembe szegzem A mozdulatlan, hangtalan erőt.
Vagy fütyülök, huj, hosszan, élesen, Élesebben, mint mozdony valaha. Mozdonyok vészfüttyeit elnyelem És testvérem a székely éjszaka.”
1924 január
Ne próbálj!
Engem gyengébbnek faragtál ki, Hogysem próbáidat Állhatnám, Uramisten



Dícsérve Téged rendületlenül. Azért ígyen könyörgök Hozzád: Ne próbálj engemet! Tudom, hogy vannak választottjaid, Akiket szentté finomít a bánat, Akiket hőssé edz a szenvedés, Akik áldják és magasztalják Süvöltő ostorod, Mert minden csapás nyereség nekik. Nem én, nem én! Én igazabbá, emberebbé Nem tisztulok sötét eged alatt.
Engem csak torzzá teszel és fonákká, Engem csak összetörsz, De szobrot szenvedéssel Mégsem faragsz belőlem, Istenem. Nekem kék szemed derült ege kell, Örök mosolyod aranykupolája, Őszi erdőkben halk lélekzeted: Hogy kinyíljék szívem, Szépségben s szeretetben - másokért, Hogy ne kerengjek, mint a kerge állat Veszett irammal, öntudatlanul Önzésem és nyomorúságom Őrült köreiben. Ha azt akarod, hogy dícsérjelek Szárnyaló énekkel, én Istenem: Adj enyhülést, ne próbálj engemet!
Istenarc
Egy istenarc van eltemetve bennem, Tán lét-előtti létem emlék-képe! Fölibe ezer réteg tornyosul, De érzem ezer rétegen alul, Csak nem tudom, mikép került a mélybe.
Egy istenarc van eltemetve bennem, Néha magamban látom, néha másban. Néha állok, mint fosztott ág, szegényen, Ha rossz órámban eltűnik egészen Alter-egóm az örök vándorlásban.
Egy istenarc van eltemetve bennem, A rárakódott világ-szenny alatt. A rámrakódott világ-szenny alól,



Kihűlt csillagok hamuja alól Akarom kibányászni magamat.
Egy istenarc van eltemetve bennem, S most ásót, kapát, csákányt ragadok, Testvéreim, jertek, segítsetek, Egy kapavágást ti is tegyetek, Mert az az arc igazán én vagyok.
Egy istenarc van eltemetve bennem: Antik szobor, tiszta, nyugodt erő. Nem nyugszom, amíg nem hívom elő. S bár világ-szennye rakódott reája, Nem nyugszom, amíg nem lesz reneszánsza.
Égi változatok
Előbb fekete viharfelleg, Mennykövek méhe. Aztán hamuszín borulat, Záporok anyja. Aztán szakadozott Isten-palást, Foszlányok az Úr álöltözetéből.
Aztán csendben vándorló ezüstnyáj, Halkan hullámzó zarándokcsapat. Aztán egy eltűnő vitorlaszárny, Istenhozzádot intve messziről. És aztán semmi más, Csak a tiszta ég titkos tengere.
1925 szeptember
Estére
A szép öregkor arany legendája Igaz-e még? Estére vajjon kiderül az ég? Lehet majd hangtalanul, hosszasan, Megbékülten a csillagokba nézni?
Emléket, álmot... szellemet idézni?
Estére vajjon elül a vihar, Letompul életünknek sok-sok éle? Vagy csupán irányt változtat a szél: Északira hűl déli dühöngése, S szirokkó helyett bóra Szabadul rá lelkünk nyilt tengerére?



Mi lesz velünk estére?
Esténk vajjon Toldi estéje lesz: Sötét és nyugtalan? Sír-ásó vággyal bolyongunk csupán Otthon, Nagyfaluban? Tavasz-korunknak áradó zajlása Torkollik kietlen őszi csendességbe, Torkollik kietlen nagy mogorvaságba?...
Él-e még a szép, derült öregkor Arany legendája?
Málló malomból
Áll a kerék, s már mindíg állni fog, Körülötte málló malom-romok.
Titokzatos, bús, szertelen vadon, Fut a patak igátlan-szabadon.
Áll a kerék, s már nem mozdul soha, Felöltöztette lágyan a moha.
Csendesen, ahogy halottat szokás, Hadd szűnjön zaklatás, zakatolás.
Itt óra nem mutatta az időt, Moha közül a nefelejcs kinőtt.
Rózsaszínű havasi nefelejcs, Hogy engem, olvasóm, el ne felejts.
Egy szálat, nézd, szakítottam neked: Málló malomból egy csepp életet.
Hohe Rinne, szebeni havasok, 1925 szeptember
Nocturne
Bolyongok kertünk fái közt, Sötét van, mély sötét, Csillagok ezerét Ringatja csak a roppant, messzi bolt, A szeptemberi éj Kirakta minden diadémját.
Ó, bírhatatlan, fényes, tiszta kincs, Amelyre nem lehet Tenni véres kezet S rá szenvedéllyel vágyni, Csak nézni és imádni!



Mily csend! Csak gyönge szellő támad, Ingatni egy-egy ágat.
Bolyongok kertünk fái közt, Sötét van, mély sötét, Csillagok ezerét Ringatja csak a roppant, messzi bolt, Most rámhajolt Egy almafának ága, Mintha megáldna.
A fák közt megrekedt a mély homály S egy kurta pillanatra Mintha belém nyilalna: Hátha valaki orgyilokkal áll A lomb között És les, Engem gyanútlant, halálra keres!
De nincs szívemben félelem. Miért Rettegni úgy e balga életért? A gyilkos ha kitoppanna elém, Megfognám szép nyugodtan a kezén, És szólnék: nézd, mi kéj, A szeptemberi éj Kirakta minden diadémját!
És mondanám neki Hogy énrám tőrét hiába feni S mutatnám neki, Hogy ragyognak a néma csillagok! S hogy én a csillagok Vérrokona vagyok S hatalma nincsen rajtam a halálnak, Mert megbékéltem A Mindenséggel, És fenn az égen fények, Vagy lenn a sírban férgek: Énrám mindenütt csak rokonok várnak.
Szívemben nem a félelem, A Csendnek óceánja van, Mint alvajáró, úgy megyek, Oly balgán és oly biztosan. Nem érzek semmi vágyat, Símogatom a fákat



És elbolyongnék köztük hajnalig, Ők felfognák a nekem szánt csapást, Ők felfognák, E kemény törzsű öreg rokon-fák, Hajdanán Szelíd kézzel ültetette ide őket A nagyapám S a sírból idáig ér a keze.
Ezek a fák Épp olyan régi rokonok, Akár a csillagok S a sír virágai.
Bolyongok kertünk fái közt, Sötét van, mély sötét, Csillagok ezerét Ringatja csak a roppant messzi bolt.
1918
Lepke-halál
Aranypiros pillangó száll le Sötét, örökzöld éjszakába: Egy idetévedt lombos fának Tépett, hervadt, beteg-szép álma. Szakállas vén torony-fenyők Heverőt feszítnek alája.
E függő-ágyban elpihenhet, Míg eljő csendes elmúlása. Aranypiros pillangó száll le Nagy, feketezöld éjszakába.
Hohe Rinne, szebeni havasok, 1925 szeptember
Tea-rózsa
Egy diák jött az utcán szembe vélem, A gomblyukába rózsa... Ahogy méla mosollyal ráhajolt: Valaki adta: sugárzott le róla. Rózsa, illatos nyárelői rózsa... Illatos, édes, első szerelem... Nekem ily rózsám nem volt sohasem. Más virágra vágytam már akkor is: Halványabbra, illattalanabbra, De ritkábbra, csodálatosabbra. És közben - elfutott az élet is.



Alpesi rózsa
Lapály lakója, elhiszed-e, mondd, Hogy van, hogy él, hogy csillagszirmot bont, S futószőnyegként terül nyár felé A havasokat látogató Isten Nesztelen léptű lábai elé?!
Lapály lakója, hidd el nekem: láttam Most harmadéve, izzó arany nyárban, Szellős, szigorú, büszke magasságban.
Hiába, ingyen nem adódik semmi, Nagyon magasra kellett érte menni. A hátizsákom felhorzsolta vállam, A szeges cipő feltörte a lábam, A botom eltört, újat kellett vágni, Lélekzet nélkül sokszor meg-megállni, Törpefenyő, boróka megakasztott, Fejem fölött a végtelen virrasztott, Szomszédságomban villámok cikáztak, A sziklák - mint én - hol égtek, hol fáztak, Hullott a lelkem vére-verejtéke, De feljutottam - s megérte, megérte!
Catalaunum
Megint nem győzött hún, se római. A zivatar elül. Marad a lelkem Catalaunum síkja, Marad a csata eldöntetlenül.
Elvonulnak a veretlen hadak, Északnak, s délnek vonulnak tova, Az esteledő síkon nem marad, Csak vérbeköpült, halott katona.
Vesztes csak a virágtalan mező, Mely félve kezd a holdnak vallani, „Összetapostak a világ-verők, S legalább győzött volna valaki!”
Ó, Catalaunum, Catalaunum! Nemsokára éj lepi titkaid, S nincs ember, eszme, büszke álmodás, Mely elmondhatná: én győztem ma itt.



Háromnapos csodák
Gróf Bethlen Györgynének
Nekem talán így kellene: Csak vándorolni a világon át, És nem maradni egy helyütt sehol Három napnál tovább.
Három nap mulva nagy fekete mozdonyt Fogni kettőt is vonatom elé, Füttyenteni, amikor üt az óra, S nem nézni akkor visszafelé.
Nekem talán így kellene: Csak vándorolni a világon át, Mert harmadnapra megfakulnak, Meghalnak körülöttem a csodák.
Ha menni tudnék, menni idejében, Idejekorán szállni új vonatra: A csodák talán csodák maradnának, Nem halnának meg harmadnapra!
A sors-váró madár
A nap leszállt, rá megzendült az erdő Alkonyi kórusa Egyszer, utolszor még, az éj előtt. Halk szárnysuhogás kelt a fák között, Kerengve, lassan Fészekre rebbentek a madarak.
Egy fenyőágon ült egy kis madár Némán, kő-mereven, Szürkén gubbasztó kicsi szfinksz gyanánt. És meg se moccant Közelgő lépteimnek dobajára.
Előtte álltam, lehajoltam hozzá: Vajjon mi lelheti?! Így, ültőhelyében meghalt talán? Kitellett tőle, Oly döbbenetes, olyan furcsa volt.
De élt. Kicsi szeme Ha bágyadtan, ha tompán is, de fénylett, S nézett, nézett merőn valahová, A sorsát várta tán, S én jöttem, mintha sorsa lettem volna.



Ó, sose volt még sors ily tehetetlen, Ilyen ügyefogyott. Tanakodtam, hogy mit is kezdjek véle: Ha fészekből hullt, hogyan tegyem vissza? Ha szárnya törött, szárnyra hogy kapassam? Elpusztul, hogyha magammal viszem, Elpusztul akkor is, ha itt hagyom. Keserves volt nekem e sors-szerep.
Félénken kinyujtottam a kezem. Úgy véltem, ha már egyéb nem telik Tőlem, - legalább megsímogatom. Akkor rezzent - s elugrott. Két lépést ugrott csak a fűbe el, Ott gunnyasztott tovább, S a sorsát nézte, nézett engemet.
Szent Ferenc zengő, hallelujás nyelvén Szerettem volna hozzá szólani S nem jött ajkamra szó. Legyintettem lemondón, szomorún. Otthagytam kis madár-testvéremet, Sorstalan sorsa voltam én neki, De sorstalan sors az én sorsom is: Sem elzúzni, sem fölemelni nem tud A tehetetlen, az ügyefogyott, A gyáva kéz!
Szünet
Csak zengedezett halkan a tücsök. Egyszer elhallgatott. Úgy éreztem: a hideg holdvilágban Egy pillanatra minden megfagyott. Elállott a mindenség szívverése A kis éjféli dalnok szünetén.
Vajjon érez ilyesmit valaki, Ha elhallgatok én?
Solness
Berde Máriának
„Felépítetted tornyodat? Hágj fel reája hát! Inogsz? Csak rajta, járd körül Keskeny párkányzatát. Bár rácsa nincs, korlátja nincs:



A mélybe bátran letekints, Állj műved magaslatán!”
Felépítettem tornyomat, Magasra építettem. Nehéz lesz, annál nehezebb Ár felett állni itten. A kőből vert csipke ragyog... Fennakadok, vagy zuhanok? Én Istenem, segíts!
„Felépítetted tornyodat Magadnál magasabbra: Méltó, hogy bizonyságot tégy Toronytetőn maradva, Hogy, - mint a műved, vagy te oly legény. Nem-rezzenő, kemény. Lássuk: megállsz-e hát?”
Felépítettem tornyomat Magamnál magasabbra: Ember vagyok, gyarló vagyok, Leszédülök zuhanva. De a torony, mit építettem, Talán-talán állni fog itten, Habár ledőltem én.
A postás
A levelet átnyujtja, s elköszön. S ahogy búcsúzik, mintha mondaná: Ami benne van, ahhoz nincs közöm. Megy, hogy a nyári port, s a tél havát Lerázhassa a szomszéd küszöbön. Ahogy búcsúzik, mintha mondaná, Nem érdekelhet egyéb engemet, Mint utca, házszám, ajtó, emelet. Csak kívülről látom a levelet.
Kezén világok iramlanak át. Szerelmek égnek, és melódiák Örvénylenek ezer pecsét alatt. Neki pecsétet törni nem szabad. A titkok végtelenjén átmegyen Húnyt szemmel, házról-házra, csendesen. Mosolyt fakaszt - és nincs érdeme benne. Könnyet fakaszt - és nincsen vétke benne. Vihart támaszt - és nem ő támasztotta.



Kegyelmet oszt - és nem ő osztogatta.
Olyan világtól idegennek tetszik, És mégis olyan emberinek tetszik E kéz, mely nem tudja, hogy mit cselekszik.
Csak halkan
Csak halkan, halkan, drága, szép Öröm, Itt lábujjhegyen járj! Ne csábíts hangos szó-beszédre, S teli tüdőből csengő kacagást Te tőlem ne kívánj!
Ne felejtsd el, hogy bujdosó vagy itt, Sötét vértek közt csillan arany-vérted, S országom örökös Urának én Nagy idegen-adót Fizetek érted.
Míg bura alatt égő gyertyaként Libegsz, drága Öröm, Szemérmes öccse a Szomorúságnak, Addig tudom: Miattad új bajba nem ütközöm.
De ha lángod nagyot nyujtózkodik, S üvegburáját megremegteti: A Fájdalom, az én lelkem ura Az aranyvértes fényes idegent Birodalmából tüstént kiveti.
A legizgatóbb film
Ha egyszer minden láthatóvá lenne, Ha filmre vetődnék minden titok, Minden, mi huszonnégy óra alatt Egy ember lelkén általkavarog: A tisztátlanság minden ördöge, A bűn-csírák, a kárhozat-magok, Akkor látnók csak, mily sötét az ember, Milyen feketén lángoló szurok. De akkor látnók csak, mily szép az ember, S hogy tusakodnak benne angyalok ‘ Az ördögökkel - naplenyugovásig.
A szent vegetáció



Az állattól, mely ágaskodik bennem, Futva futok a növényvilághoz, Halkabb, ősibb élet üteméhez, Titkos, bűvös mozdulatlansághoz.
Mert állat bennünk minden, ami rút, És minden, ami szép, talán növény, Erdők suttognak bennünk, s nádasok, S vizirózsák a nádasok tövén.
Mi szebb: csattogó tigris-foggal járni Vérre és kéjre mindíg-szomjasan, Vagy óriásfaként nyugodtan állni, Mindegy, hogy lombosan, vagy lombtalan?
Ó, Növényország, minden szebb tebenned: Szebb a gyümölcs, mely kín nélkül terem, Szebb a halál és szebb a születés, És sokkal, sokkal szebb a szerelem.
Az emberre; ki bűntől, bajtól, két víz között Az emberre; ki bűntől, bajtól senyved, Csak azt ne mondjátok, hogy vegetál, Mert vegetálva százszor szent az élet, S ahogy mi élünk: százszoros halál.
Hálaadás az írógépnek
Tüzes Margitnak, az írógép Lelkének, poéta-álmok hibátlan rögzítőjének
Ti kedves gyüjtők, kérlek, hagyjatok, Ne kérjetek tőlem „kéziratot”!
A kézírásom kusza, reszketeg, Megbontotta a megbomlott világ, Szétzilálta a zilált idegek.
Sírva és undorodva nézek rája: Az álmaimnak méltatlan ruhája.
S hiú vagyok: a grafológus - félek, Reám olvasna ezer gyöngeséget.
Az írógép elfedi azokat, S ró rendületlen, szilárd sorokat.
És a sorokat oszlopokba rója: Építő-erőm óra-mutatója.
A rossz idegek játéka felett Megmutatja igazi lelkemet.
A lelkemet, amelyre vágyva-vágyom,



E nyugodt oszlopokban megtalálom.
És ti is megtaláljátok bizonnyal. Mit akartok hát a „kéziratommal”?
Az írógépnek adassék ma hála. Rajta verődik az első veret: A lelkem legelső páncél-ruhája.
Kolozsvár, 1925
SzP.
A legszerényebb festőművésznőnek
Csatakos januári délután. Bús betegekkel zsúfolt rendelő. Az orvos párnás ajtaja mögött Gyermek-sikoly, lelket remegtető. Égen szürkület, ablakon homály, Aggodalom a szemek tükörén. Olyan idegen ez a környezet, S oly idegen vagyok magamnak én.
Szemem a falon kalandoztatom, S egyszer megáll kóbor tekintetem: Nyár-fák fölött felhőtlen boltozat Mosolyog felém meghitt-melegen, Nyár-fák körül áttetsző levegő, Nyár-fák körül szélcibált cserje-had, S „SzP.” két kis igénytelen betű A Nyár lelkének képmása alatt.
De e két betű hozza a nyarat. Csatakba, hóba állítja bele. Lehetetlenül merész állítás, De győz, mert van hitető ereje. A bús szemekben nyár-ég tükröződik, Lassan elhal a gyermek jajszava, Mert én a hangulatok vándor-útján Egy percre hazaérkeztem, haza.
1925
Az életfához kötve
Mióta élek, rajtam rabbilincs van. Az életfához kötött láncos eb: Én a végtelen, havas pusztaságba S az örök csillagokba kémlelek. Ködbe-kövült ős-rengeteg ölén



Gyémánt-jégcsapos ezüst házeresz... Eb-testbe zárt lelkem, vigasztalódj, A szabadság valahol arra lesz.
Néha álmomban arra loholok Szimatolva, a szabadság nyomán, S megrészegülve égi szeretet, És égi szépség titkos illatán. Az életből egy-egy nyom kivezet, Egy darabig száguldok a nyomon, Aztán elvesztem, búsan visszatérek. S álmomban is tudom, hogy álmodom.
Pedig mit konc, vagy csábítás gyanánt Kecsegtetőn olykor elémbe vet: Csak jobban gyűlölteti meg velem Gazdámat, a nyomorult életet.
Táplálék, szórakozás, szerelem, Meddő munkám, meg nem talált helyem: Csak feszítik a végtelen felé Fa derekára hurkolt kötelem.
A végtelen vizslája vágyom lenni. Megőrjít ez a házőrző-szerep. Azért nem kell már itten semmi, semmi, Ha nem szégyelném: habzanék a szám, S akit szeretek, megmarnám talán, Ha vigasztal: nyugodjam bele hát.
Egyszer vagy elszakítom láncomat, Vagy kitépem gyökerestül a fát.
A völgy felett
Itt holdarany, Itt holdezüst Leng mindenütt Mint könnyű füst, S a fákat glóriázza. Oly rezzenéstelen a némaság, Amint a titkok titkát magyarázza.
Oly mély a völgy. A völgybe lenn Valahol messze tombol a patak, Útját a kőbe dübörögve vágja.
Ide fel Nem hat el



Hangjából csak egy árva, kósza nesz: Vezeklő lélek ima-mormolása.
Lelkemben minden összeolvad: Minden, mi volt, mi van, s mi lesz. Oly altató, oly zsongító, Oly békéltető ez a messzi nesz.
Oly jó így állani a völgy felett, S hallgatni bölcsen és betelten A mélységben kavargó életet.
Hohe Rinne, szebeni havasok, 1925 szeptember
Három kommentár három festményhez
1. Pierrot szabadulása
A parkban nesz se kél, szellő se leng, Kristálycsillámos téli éj dereng.
Kezébe’ lámpa - és ámulva áll, Mögötte messze már a karnevál.
A karneválban valamire várt, Azután - hogy, hogy-nem, idetalált.
A bálterem fülledt volt, s rekkenő, Az éj, s a hó, s a csend pihentető.
S most kékes-fehér hó-fátylakon át A szeme issza, issza a csudát.
Előtte, - ilyet nem ád Karnevál: Egy nő. Egy márványarc. Az Ideál.
2. Péter-Pál-nap
Be félelmes a te szimbolumod: A dél hevétől lankadt munka-láz,
Roppant rendeken alélt arató Arasznyi ember, óriás kalász. Be félelmes a te szimbolumod: Ember, ki emberfelettit kaszál Az idő fogy, s a munka nem fogy el S valahol lesben áll már a halál.
3. A mennybemenetel
Csak száll, csak száll, emelkedik, És önnön fényében ragyog, Alatta örvénylenek már



A mélységben a csillagok.
Embernek szédül a feje, S borzong a gondolatra is: A csillagokra nézni - le!!
Ember az üdvösség ízét Akkor érzi, ha fölveti Bús éjeken tekintetét, S kigyúl a lelke csipkebokra.
Ő - letekint - a csillagokra.
Valakit emlegetnek
Erdő, csendes sziget. Két ember üldögél Avartenger felett, Apadó lomb alatt, S míg fent a lomb apad: Halkan lelket cserél.
A gondolat, az árva, Tapogatódzva száll, Míg félúton a társa, Ó zengő mély öröm: Lassan elébejön, S ujjongva rátalál.
Két ember így beszélget, S míg halkan száll a szó, Egy harmadikhoz érnek. Egy harmadikhoz, aki elszakadtan Tündöklik gondolataikban, S azért jelenvaló.
Kolozsvár, 1922 szeptember
Iker-fergeteg
Nagy szürke felleg-köpenyegben, Botosan, tarisznyásan Megérkezett az őszi szél, Vén garaboncás, - vidám agglegény. Testvérem, s versenytársam.
Ablakom alatt viharrá dagad, Kopogtat, ingerkedve szólogat: Hahó! Még mindíg, mindíg így? Sem asszony, sem gyerek?



No hál’ Istennek, - akkor hát gyerünk A végtelenbe: iker-fergeteg. Így ösztönöz a vén kengyelfutó, Versenyre szólítja a lelkemet.
Százráncú gallérom kapom, S nagy görcsös botomat. Hajrá, alattunk elveszőn Erdő, mező szalad. Hiába, így száguldani Csak az tud, ki szabad.
A nagy piktor
Október, a piktorok Piktora Már teljes lendülettel festeget. Ecsetjét arany-tengerekbe mártva Húzza hervadó világok felett.
Nézzétek, milyen biztos mozdulat! Milyen könnyed és mily könyörtelen: Szépséget s halált egyben osztogat.
A bágyadt lombra ahogy rálehel, Irtóztató és hízelgő a hangja: Meghalsz, - de utoljára szép leszel.
Amíg egy falevél lehull
1
Az ágtól elvált, Lassan száll alá, Reszket, libeg. Már nem köti az ág, Még nem köti a föld. Vajjon kinek Van jussa hozzá, most, amíg leszáll?
Néha pihen, Azt hinnéd akkor: Visszatérne még. Mint egy lélek: Már nem köti a föld, S még nem köti az ég; Az ég, mely mégis, mégis várja már.
2



Amíg lehull, Hány lélek hull vele? És hány emelkedik? Hány reszkető lengéssel van tele A végtelen világ? Milyen csodák Esnek, míg rövid útját megteszi?
3
E percben talán meghalt valaki, S e levelen a lelke száll alá. És bennem megfeszül a lélek, Mintha világok tengelyének Zajtalan fordulását hallaná. E levelen egy lélek csolnakáz. Mily bizton ül, mily nyugton evez rajta Tán szűk neki a világegyetem, És inkább elfér egy falevelen. Mert most már mindegy: palota, vagy pajta.
4
És hátha nem. Nem halott lelke ez s nem idegen. De ismerős, ki messze-messze van És idegondol hosszan, hangtalan És elömlik a lelke mindenen. Valaki, aki innen elszakadt S a lelkét most e drága őszbe ejti. S itt van, - mert a világot elfelejti.
5
Be halkan száll alá ez a levél, Hogyan suhog! Utánozd lelkem ezt a suttogást: Vajjon tudod?
Talán egy orkán őrült ereje Aludt el itt, Talán egy óriás pihenteti Itt tagjait.
Talán viharok szünetje csupán E levél-ágy. Tán innen kél majd új csatára fel Ezernyi vágy.



A végtelenbe ugródeszka tán Ez a levél. Idehanyatlik s innen lendül el A szél.
A tiszta művészet oltára előtt
Adjátok meg a tömegnek, Ami őt illeti. Én vér-adómat leróttam neki.
Immár fordulok arccal befelé: Lelkem egyetlen élő istenének Rovom le, ami az övé.
Harag nélkül
Költő-testvérem, a Múzsához menj el, Csókold meg helyettem is a kezét, Mondd meg neki: tudom, már nem szeret, De nem haragszom rá. Ő szent és igaz, szép és szigorú, És szeszély nélkül való hajadon, Ő tudja, mit csinál. Ha elfordult tőlem: megérdemeltem. Ha nem szeret: rászolgáltam bizonnyal. Csak arra kérem őt, Szeressen ezután is titeket: Költő-társaimat. Mert nekem most már ti vagytok az élet, Bennetek találom meg magamat. Egyik madár a másiknak dalára Igazán akkor kezd figyelni csak Ha maga néma lett. Költő-testvérem, a Múzsához menj el, Én nem haragszom, hogy már nem szeret. Csókold meg helyettem is a kezét.
Mindegy
Ha ezt a szót, e kurta szót Ki tudnám egyszer ejteni Egyszerűn, hangsúlytalanul, Ahogy ágról a zuzmara pereg, Ahogy az esőcsepp a mélybe hull... Ha tudnám egyszer ezt kiejteni



Vigaszt nem várón, visszhangtalanul. Ha tudnám egyszer ezt úgy ejteni, Hogy nem kellene mögé rejteni Fájó lemondást, keserű dacot,
Titkolt reményt, elfojtott haragot. Ha úgy ejthetném, hangsúlytalanul, Ahogy ágról a zuzmara pereg, Ahogy az esőcsepp a mélybe hull.
Akkor én derült volnék, mint az ég, És nyugodt, mint a halottaknak arca Az ünnepi, ravatalos szobában, És rendületlen, mint az Alpesek, S erős, mint az Isten a magasságban.
Hogy jő az ihlet?
Hogy jő az ihlet? Ezt kérdezte tőlem Kiváncsin valaki. Hát - néha úgy jő, mint a langy eső És néha, mint a villám, Mely erdőre csap tölgyfát gyujtani. Van rá eset, Hogy harsonát fú és dobot veret.
Máskor úgy érezem, Mint egy cirógató, szelíd kezet. Azután megragad, Borzongat, dideregtet, mint a láz, A pokol mélységéig megaláz Az égig felemel. Majd én vagyok a „hangulat-halász”, Kire a végtelenség rálehel.
Jó éjszakát
Késő van. Talán aludni fogok. Mielőtt behúnynám a szememet, Nehezen szerzett nyugodalmamat Szeretném megosztani veletek, Testvéreim a végtelen világban.
Ma kiderült, ma csillagokat láttam, Ma rendet láttam, és harmóniát. Mielőtt behúnynám a szememet, Elvégzem még ezt a vigiliát. Ajtótokra varázs-jelet vetek.



Leborított lámpámat: lelkemet Ajtóitok előtt meghordozom Halkan, halkan, lábujjhegyen megyek, S magam módján talán imádkozom: Aludjatok, szépet álmodjatok.
Gyermek ne ríjon, anya ne remegjen, A lány lássa meg első kedvesét, Az öregek hadd kalandozzanak Emlékeik honában szerteszét. A férfi lássa célnál önmagát.
Jó éjszakát, jó éjszakát.
Egy: a százezerhez
Nyelvemre mostan olyan szavak jönnek, Hogy ismerősen vissza nem köszönnek Százezrek szavaimra.
De amit egy szív szívből megköszön: Riadóbb, zengőbb lesz az az öröm Százezrek öröménél.
Nagyvárad, 1925 február
Egy vérből
A költő és a nő között Túl a szerelmen, vagy innen azon, Valami titkos ős-rokonság lappang.
Testvérek ők. A végtelenben egy vérből eredtek. Egy szív jutott nekik: Törékeny, gyöngéd, könnyen hevülő, Titok-tudó, értelem-ellenes.
Ahogy néha egymásra mosolyognak, Egymásnak intve, mint az augurok, Olyan egyformák, olyan egy-testvérek, Hogy szinte bűn köztük a szerelem. Szinte szentségtörés.
Férfi sorsa
A nő. Igaz. És én sem tagadom, De ez a sors nagyon elágazik. Közel, távol, mélységbe, magasságba Szertefuttatja gyökérszálait.



Fülledt közelen, szellős messzeségen, Bús mélységen, zord magasságon át: Mindenki úgy, ahogy neki kimérték, Ragadja meg a sorsa fonalát.
Az egyik fonál Lédához vezet: Tűz, vér, piros kéj, fekete halál. A másik végén szemérmes leányka, Aranyhajú jövendő anyja áll.
Kerül, fordul a harmadik fonál, S végül csak a hiú Évához ér, Akivel csupán játszani lehet, S aki játszik a játék kedviér’. Futnak még száz irányba fonalak, Minden fonál végén egy nőalak, S mintha mind egy sors változata lenne.
De én rejtettebb kútfőre akadtam, Szerelem útját hogy elhagyogattam: Én, én a Testvért fedeztem fel benne.
Ezt a sírfeliratot a kolozsvári temetőben olvastam. Négy sort pedig magam álmodtam hozzá
„Itten nyugszik... (Be mindegy már a név.) És menyasszonya.”
Mások a tavaszból tovább haladtak A nyár s az ősz felé. Lángoltak, gyümölcsöztek és arattak.
Ők ketten az ibolyák közt maradtak.
A testvér
A Testvér az a nő, aki szeret, De vágya nincs és semmit sem akar. Tenger-nyugalmú mosolya mögött Nemes, vagy nemtelen célt nem takar. Nincs elfogultság benne, s nincs zavar. Nincs macska-szeszély, s nincs tigris-fölény, Olyan, mint a jó lelkiismeret Az öntudat virágos küszöbén. Tartózkodása nem titkos ígéret, Nem szűzi hó, mely olvadásra vár, De kőbe metszett, rendületlen lényeg.
Látod, ez az a nő, aki testvéred.



Ez az a nő, akiben megszűnik A nemek örök, nagy szerelem-harca, Mely hódítás és leigáztatás, Ha százszor pásztor-idill is az arca. Bilincs nehezül és rabszíj fonódik A szeretőkre a vágy vak tüzében. De szabadság van a testvériségben.
A Testvér az a nő, aki szeret, De sohasem lesz gyermekeid anyja, Csak álmaidnak, lélek-gyöngyeidnek Töretlen-tömör aranyfoglalatja. Ki távol tőled - melletted áll mindíg, S a Szépség ködös ormai felé, Ha megállottál - újra útnak indít. Mint halkbeszédű alpesi kalauz, Komolyan kormányozza léptedet, S ha végső dalba fogsz: tündér-echó: Megszázszorozza hattyú-éneked.
A megfoghatatlan szól a poétához
1
Ne nyúlj hozzám... A Hangulat vagyok. Isten szívéről most szakadtam le, Most lépte át lebegő, lenge léptem Az örökkévalóság küszöbét. Tündér-ruhámon őszi harmat csillan, A szárnyam arany szitakötő-szárny. Jövök és megérintlek. De te ne illess bütykös ujjaiddal, S durva karoddal magadhoz ne ránts. Vagy lásd, ha megölelsz: Az árnyékom árnyékát öleled.
2
Hát kinyujtottad mégis a kezed, Mohón nyujtottad ki, Szegény költő, s megfogtál valamit, Amiről azt hitted, hogy én vagyok. Nézd meg, mi maradt a kezed között... Szavaidat, - sok-sok szép, színes szót, Vívódva vérző vitéz szavakat



Állítottál vélt rabod köré körbe: Őrizzék az arany szitakötőt. De mikor kisvártatva odaléptél, A szavak szájtátva egymásra néztek, S a kör közepén nem volt semmi sem.
3
Mert itt is úgy van, mint a szerelemben: Libeg, libeg a kék szitakötő, Csillog a szárnyán az aranyzománc. S mikor a lepke hálóba kerül, Már eltűnt a varázs.
4
Boldog, aki ki nem mond engemet: A ki nem mondhatót. Aki meg nem fog engem: foghatatlant. Aki csak a szívében hordoz Egy életen át, mint egy szűz csodát. Akinek mindíg friss marad az arcom, Harmatos marad szitakötő-szárnyam. Boldog az, aki nem próbált soha Dadogni rólam. Boldog, akiben örök lehetőség, S testetlen valóság vagyok. Boldog, aki kezetlen Rafaelnek, Vagy néma Énekesnek született.
5
Illanó illat, Tűnő tünemény, Hághatatlan hegy, Feneketlen tó, Elérhetetlen messzeség vagyok. Mindíg felül vagyok, Mindíg alul maradsz. Én, én vagyok az örök Győzelem, És te, te vagy az örök Vereség. Mindíg-változó oltárkép vagyok A Mindenség mindíg-új templomában. Hajtsd le fejed, És szálljon a szívedre Havas hajnali erdőn az alázat.



Mögötte
Ha ti tudnátok azt, Be furcsán lappang egy-egy vers mögött Az egyszerű, A sokszerű, A kisszerű, A nagyszerű való!
Erdőégésből néha szikra pattan, A háta mögött láthatatlanul A rengeteg lobog.
(De néha versben ég a rengeteg, S egyetlen szikra lobbantotta fel, Mely mindörökre látatlan marad.)
Viharból néha viharmadár röppen, Mélyen, mélyen alatta Morajlanak nem sejtett tengerek.
(De néha versben viharzik a tenger, S ki tudja, merre tűnt el a sirály, A víz színét szárnyával fölverő.)
Sárga levelet sodor messzire, Időn, teren, mulandóságon át A pantheonok ormára a szél.
(De néha nincs ősz, őszi lomb mögött, S az ősz mögött csak egy beteg levél Aranylik árván és rejtelmesen.)
Ha ti tudnátok azt, Be furcsán lappang egy-egy vers mögött Az egyszerű, A sokszerű, A kisszerű, A nagyszerű való!
Megváltó szavak
Szavak, szavak, szabadító szavak, Ó, hányszor, hányszor ócsároltalak! Hogy kongók vagytok, üresek, szegények, Hogy nem éri be veletek a lélek. Szavak, szavak, szabadító szavak, Én most tőletek bocsánatot kérek.
Mert sokszor, sokszor megváltottatok,



Magam fölé felmagasztaltatok, Bűnből, világból kiemeltetek, Mert külön lélek zengő lelketek, És zengéstekből külön élet támad, Hadat izenve kínnak és halálnak.
Szavak, szavak, szabadító szavak, Ó, hányszor, hányszor ócsároltalak! Pedig hurcolni ilyen életet Csak szavak szent mámorában lehet. S be nagy dolog kimondani a szót, A kellőt, illőt, épp-odavalót, Pótolhatatlant és páratlan-egyet, Melyet az Isten csak nekem teremtett, Melynek gyökere földi szenvedés, És földi szenny, és földi szerelem, De koronája csillagokig ér, És benne zúg a világegyetem.
S ha kimondottam a megváltó szót, A magamat és mást szabadítót, Az égig zengőt: mily komor öröm Világok felett állni vele fönn, S egy szürke élet-foszlányt fénybe szőve, Mint örök-égő csóvát vetni le A hegytetőről a múló időbe.
Érdemes?
Irodalom? Világirodalom? Himalája. - Ez a vers ha megél, Egy porszem lesz, - vagy az sem lesz talán, Mit táncoltat a szél. S ha netalántán a hegyekre fújja: Ugyan micsoda súly egy porszem súlya?
Mindegy. Megírtam. És azzal fekszem le ma éjszakára: Megnőtt egy porszemmel a Himalája.
1925
KÉT FÉNY KÖZÖTT
1927



A TENGER ÁLMAI
Lovrana, 1926 május-június
Két fény között
Szemközt a fiúmei kikötő, Elől a nagy világítótorony. Lobban, forog, forgó fénykévéit Futtatja végig a hullámokon.
Hátam mögött a sziklarepedésben Parányi fényű szentjánosbogár. Kis hangya, kóbor pille, valaki Az ő fényénél is hazatalál.
Hát én, hát én világítok vajjon? Csobban a tenger csorba sziklaélen. Se fárosz nem lettem, se fénybogár. A parton állok két fény közt, sötéten.
A parti sziklák
A költő szólna - és így kezdené: Vas-túskók ezek, ős-gátak ezek, Ők s a tenger méltó ellenfelek.
De én láttam e sziklák sebeit, A sötét sebeket, A fantasztikus repedéseket. S hallottam a víz-vájta kavernákban Lentről feldübörögni A lassan mégis győztes elemet.
S tudtam: az idő csak neki segít, Őt pártfogolja csak. A parti sziklák szertemállanak.
És nem lesz ebben semmi nagy dolog. A szikla vére: egy kevés homok Naponta elpereg. Csak morzsák hullnak, nem kolosszusok.
Nem loccsan égig a tenger vize És elmarad a tragikus bukás. Anonymus se lesz, ki feljegyezze, Ha véget ért a felmorzsoltatás.
Karszt
Hogy volt, hogy nem volt, igaz, nem igaz,



Én nem tudom, de így hallottam ezt: Ahol ma istentelen sírkövek Sorakoznak az Adria fölé, Ott a hegyet rég erdő borította, Gigászi szálfák rengetegje lengett, Óriás-üstök, sámsoni haj.
Ám titokzatos törpék serege, Tengerbe tündérvárost építő, Alattomosan fölkúszott reá, Ledöntötte az élőfát cölöpnek, Levágta a hegy-Sámson lombhaját.
Karszt lett a Karszt. De Velence fölépült.
A tündérváros messze-messze van, És a cölöpök mélyen víz alatt, A vak hegy-Sámson odáig nem lát. Magát látja csak, mindig csak magát, Acélhullámokon tar homlokát: Jaj, hova lettek örökké zöld fái?!
Irgalmas szél, ki messze kerekedsz, S a tengert járod és a végtelent, S lengeted holt fenyőfák illatát: Súgd meg neki, hogy mégse volt hiába, Hogy nem hiába hullt le koronája, Valahol messze tündérváros épült Halott szálfáiból.
Elsüllyedt költemény
Csillag esett az Adriába Cherso-sziget mögött. Legott lebuktam én utána, Olyan kapóra jött. Most lent vagyunk a tenger fenekén, Én meg a csillag, a csillag meg én: Ketten együtt, egy halva született, Elsüllyedt költemény.
A sirály születése
Apja nem volt és nem volt anyja sem. Fészek-oduban nem költötte ki Epedve búgó madárszerelem. A legelső sirály Fehér villám a fekete vizen,



Csak úgy támadt, magától, Fészek helyett dühöngő tengerárból.
Az ős-tengeren dühöngött a szél, A hullámok dörögve tornyosultak, Majd égbe szálltak, majd pokolba hulltak, Az ős-vizek veszett démonai Vihart arattak, mert szelet vetettek, Csak lelke nem volt még a fergetegnek. Teremtett hát lelket magamagának.
Egy hullám jött a part sziklafalának, Hegy-magas, bús-fekete, iszonyú, Hullám, milyet még nem látott a part És nem kavart fel égiháború. Rendült a szirt, amelyre fölcsapott, A tajték szikrázott a szirt előtt, S a tajtéknak e percben szárnya nőtt! Két hófehér szárny. Velük lebegett A vihar lelke a vihar felett.
A tenger álmai
Tenger, tenger, hát ilyen is tudsz lenni: Ily halottcsendes, halotthalavány? Utolsó szentség fényes kenete, Örök olaja csöppent rád talán? Hogy arcodon minden ránc elsimult, S redőtlen szfinksz lettél, szelíd talány. Vagy álmodol, csak álmodol talán? Látóhatárod párás peremén Álmaid lepke-szárnyai lebegnek, Lélekzetét is alig hallani Nagy, mozdulatlan világ-kebelednek. Olajos tükröd mozdulatlan síkján Kis tarka pillangóid ellebegnek, Már túl is vannak hetedhét-határon S te nem eszmélhetsz rá, hogy amit láttál, Csak lemenő nap s rőt vitorlavászon.
Holt lélek terhe
Lámpátlanul, ébenfa bárkán Holt lelket hordozok. Lapát lendül, izom feszül: Majd összeroskadok. Halott lélek: ólomteher,



Lankadt karom ki váltja fel, Evezni ki segít?
Hajnalhajón ki jön elém Fehér ködök közül? A messze úszó ravatal Küszöbére ki ül? Ki mondja: nem halt meg a lány, Nem halt meg, aluszik csupán Ki mondja ezt nekem?
Lélekvesztő
Sok kis hajó közt, nagy hajó közt Láttam egy ladikot: Lélekvesztőt, egy-embernek valót. Ily lélekvesztőn indultam el én Az élet tengerére. Mert nem adott az Isten más hajót.
A rögtön gyógyuló seb
Tündér-nyugalmú rózsaszín vizen Hajó halad és mély sebet hasít. Hallom a megtöretett tenger-test Felém verdeső sikoltásait. Vagy ember-füllel rosszul hallom én, Ez talán diadalmas kacagás, Hogy heged már a végzet-vágta seb És nem marad utána forradás.
Álom-hajó
Marengo, Jena, Wagram, Austerlitz... Egyszer mindenki volt Napoleon: Uralkodó nagy, vagy kis dolgokon. Hangulatát lélekzetfojtva lesték Zászlós tetők, vagy csendes ünnepesték. Egy gyöngyvirágos percig legalább Joggal hihette császárnak magát.
S Szent Ilonáról visszanézni jó, Mikor csendes a bánat tengere És messze suhan egy emlék-hajó. Bár félárbocon leng a lobogója, Mégis Marengo, Jena, Austerlitz, Mégis a boldogság álom-hajója.



Charon
Napbarnította csolnakos apó. Megfáradt arcát béke-lobogó: Hófehér szakáll lobogja körül. Nem igen búsul s nem igen örül. Barátságban él éggel és tengerrel, Változó széllel, ingatag emberrel. Amint evez, a mozdulatában Nincs semmi komor, halálos erő, Szelíd ívben lendül előre, hátra, S gyémánt esőt perget ezüst hullámra A holdvilágban a két evező.
És mégis, ahogy szemben ülök véle S hosszan nézem, oly különös a képe. Tán az teszi, hogy egyedül vagyunk, És mindíg beljebb, beljebb haladunk. A rév-lámpákra finom pára száll, Már összefolyik élet és halál.
Túl egy más part, - ködös körvonalak, S itt velem ez a misztikus alak... Merre haladunk, hol kötünk ki hát? Vajjon nem feledték el számba tenni Az obulust, a holtak rév-díját?
A patak Ica-nál
A Monte Maggioreról zúg alá Egy salto mortaléval, egyenest, Nincs közvetítő vagy kerülő-út: Ezüst-pikkelyű lomha folyam-test. Egy salto mortaléval zúg alá A hegyről a tengerbe, egyenest.
Zápornövelte vad futással jő, A semmit, vagy a mindent keresi, Édes vize tán megkeseredett, S végtelen keserűség kell neki. Magát, magát, elátkozott magát Vágyik elhagyni, elfelejteni.
Halál-tánc minden hab-lejtése már, De vissza nem hőköl, meg nem riad, Mikor a tenger szembecsap vele Egy kőboltíves kicsi híd alatt.



Édes, keserű, véges, végtelen Találkoznak - micsoda pillanat!
Állok a kicsi kőhíd közepén, Balról még hallom a patak dalát, Alattam bevégződik valami. És jobbról csak a tenger zúg tovább.
Köszönöm mégis...
Köszönöm mégis, hogy láttam siroccót. A leszakadó hullám-emelet Párkányának tört tajték-cirádái Horzsolták lelkemet. Köszönöm mégis: éreztem a csend Milyen lenne, - ha lehetne enyém. Milyen lenne a szabad láthatár, A mély élet és a mély költemény. Köszönöm, tenger, mindazt, amit adtál. S ami belőle fájna, hát hadd fájjon. Megtanultam: soká bír fennmaradni A hajótörött is egy deszkaszálon.
Szemrehányás a tengernek
Vagy adtál volna viharos erőt Mely mólót ostromol, Vagy adtál volna méltóságos csendet, Mely lelket simogat, Vagy adtál volna széles láthatárt, Mely sokfele kitárul, Vagy adtál volna mélységet, amelybe Nap és hold belebámul, Áldottál volna meg, Vagy átkoztál volna meg, Csak ahogy hozzád mentem: felemásan, Csak úgy ne bocsátottál volna el Csak úgy ne bocsátottál volna el!
Minden jól van
Azt akarod, hogy kilépjek magamból. Hát jól van, most kilépek. Vallom veled, hogy nem hiába élek. Vallom, hogy irgalom a kegyetlenség És áldás az átok



Kell, hogy a termő magot földbe vessék, És néha vérrel és szennyel befessék A rejtett Cél felé futó világot.
Vallom veled, hogy minden, minden jól van, Bár gályapadhoz láncolt rab vagyok A végtelenbe lendülő hajóban. Vallom veled, hogy minden, minden jól van. Akkor is, ha én nem érzem, nem látom, Hogy minden egész, - minden összefügg, És rab-voltomban van a szabadságom, Erőm az erőtelenségben, A betegségemben a gyógyulásom. A rossz is, amit gonosz szándék nélkül, A vétek is, amit itt elkövettem, Kristállyá érik messze valahol: Vallom, lélekben, testben megtörötten. Vallom, vallom veled mindezeket, Mert szépek és mert lehetetlenek, S szeretném lehajtani fejemet Világfeletti gondolataid Kőszikláira, mint puha párnákra...
Hallod, hallod? igent mormol reá S áment dörög a tenger orgonája.
Madonna Del Mare
Hullám felett, halász felett Magasan állsz, Madonna. Imádva, el nem érve. És jól van így, hogy ily magasban állsz. De nézd, Madonna, a szegény halászt Viszi a tenger és viszi a vére, S annyi a szirén, sellő, hableány... Ne neheztelj, Madonna.
A tenger zúg és zúg a vére, Száz szirén énekel. Azért, Madonna tenger szirtfokán, Ne fordulj tőle el. Mert habbá lesz, mi habból vétetett, Kihal a csalfa ének. Te megmaradsz a tengerek felett A lelke jobb felének. Imádva, el nem érve. Hát ne neheztelj, ha viszi a tenger,



A tenger és a vére. Ne neheztelj, Madonna.
A lovranai kapitány
Bölcsője fáját itt faragták. Ő mégis oly hajó parancsnoka, Mely Lovranánál százszor elhalad, De Lovranában nem köt ki soha.
Egy kürtjelet, egy hosszú kürtjelet, Búgó jelet a bús mélység felett: Szerelme földjének csak ennyit ad.
És elhalad, és elhalad.
ÖZVEGY
Özvegy
Nevetni szívből újra megtanult. S mert Nyár van még: a ruhája fehér. De lelkében, a legbelső szobában, Minden élőnél erősebben él Az ifjú isten, aki tovaszállt, Ki ajándékba kapta a halált, Hogy férfi helyett csillaggá legyen: Örök szépség és örök szerelem.
A lelkében, a legbelső szobában, A virágait rendezgeti szépen: Ezt névnapra, ezt kézfogóra kapta, Ezt viszontlátáskor, ezt búcsúképen... Ó mennyi, mennyi virágot kapott! Pedig be kurta volt a földi éden.
Pár hétig tartott a paradicsom. S most lányos asszony-lelkében pihen Az ifjú hős, de nem ravatalon. Élő erő és ható hatalom. Fény, aki mellett árnyék a világ. Emberarcok, hegyek és tengerek Csak tükrök, mikben ő jelenik meg, S kinyilatkoztatja folyton magát.
A megözvegyült lélek-palotán Férfiak is, kérők is járnak át. Tán akad, aki hosszabban tanyázik.



De ki eljut az utolsó szobáig, Az a küszöbről némán visszafordul És úgy oson el lábujjhegyen, loppal.
Ki merne vívni azzal a halottal?
Egy Hymen-hírre
I. Ezt mondja a költő
Tán szebb lett volna úgy, ahogy megírtam: Özvegyen mindhalálig. Szőke hajkoronában diadémként Egy síri mécs világlik. Tán szebb lett volna úgy, ahogy megírtam.
De hát így is szép. A nő nő marad, A férfi férfi, és az élet élet, S a költő azért költő, hogy kisüssön Az életen is túlnövő meséket. A mese mese, és az élet élet.
Amit megírtam, mégis csak megírtam. Az én mesémben a régi marad. Hiába fon új mirtuszt homlokára A fellángoló életakarat. A fantáziám „Özvegy”-e marad.
És most Úristen, kápráztató köddel Fedj el emléket, szenthegyet és multat. Adj az élőknek zengő üdvösséget, Adj a holtaknak csendes nyugodalmat.
Adj a holtaknak csendes nyugodalmat.
2. Ezt mondja a halott
Menj békességgel, szívem asszonya. Üzenem néked: értem lelki vádat Egy pillanatig se érezz soha. Megmérhetetlen csillag-távolokból Üzenem néked: hogy közel vagyok. Üzenem, hogy közelgő esküvődön Boldog örömmel leszek násznagyod.
Az én szívemből már mindent kimostak Az örökkévalóság vizei. Elsüllyedtek a kis papír-hajók: Vágy, féltékenység játékszerei. Lefoszlott lelkem örök dallamáról És elhalt minden kísérő zene.



Maradt a dallam maga: szeretet, És azzal vagyok szinültig tele, Szeretlek, asszonyom, a túlvilágról, És áldom azt, ki a földön szeret, Aki legyőzött engem, győzhetetlent.
Menj békességgel, az Isten veled.
3. Ezt mondja Jézus
„... megkérdék őtet... A feltámadásnak napján azért ezek közül ki felesége lészen az?...”
Bizony mondom, elmúlik e világ. És bizony mondom, megmaradok én. S bizony, ha két szív egy ütemre dobban, Az egy-ütemben ott dobbanok én.
Bizony mondom, elmúlik a világ. És bizony mondom, én megmaradok. S akkor nem két-két szívet kötök egybe, De a szívekből koszorút fonok.
S mind, aki egymást idelenn szerette, A csillag-koszorúba bekerül, S ragyog szerelmük tisztán, szabadon, Testetlenül és véghetetlenül.
AKÁC-SOR ŐSZ UTÓJÁN
Ma neked, holnap nekem
Pók szőtte szürke szálait az erdőn, Fonalait kelő nap aranyozta. Kisebb körök, nagyobb körök, Csodálatos körök... Körök közepén ült a pók maga. Mestere volt, királya volt, Istene volt a maga világának. S oly lenge-könnyű volt mégis a vára, Hozzá képest a tölgylevél hullása: Mintha tömör bronzlapok hullanának.
És jöttem én: Az ürbe lökött kóbor üstökös Az őszi erdőn által. Szegény mester, szegény kicsi király, Ma találkozott velem: a halállal. Nem is rohanva, csak csendesen jöttem,



Ősz és nyugalom sugárzott mögöttem. Ámde színektől mámoros szemem Az egész fényes erdőre tapadt. Széttéptem a lenge kis palotát Egy pillanat alatt.
Én nem éreztem mást, mint arcomon Leheletkönnyű kellemetlenséget, A mikrokozmosz Talán egy naprendszerrel lett szegényebb.
Napsugár pogány templomban
Ó, ma hiába jössz, Aranysugár sok szürke nap után. Hiába jössz, hogy csillogtasd a fákat. Nézd meg jól, - látod? majdnem mind kopárak.
Ó, ma hiába jössz. Az erdő fakó, hangulattalan -: Vak indalatok pogány temploma. Oszlopai rendetlen tömegén Nyom nélkül suhansz által, drága fény: Sugár, egy más világnak sugara.
Ó, ma hiába jössz. Egy-egy levélke csillog csak az ágon, Mint a nem-jóval biztató mosoly Keserű, száraz és szótalan szájon.
Látod, ennyi csak, amit ma elértél. Világon-túli kincses-kamarádból Ma is pedig be bőkezűen mértél.
Hiába pazaroltad meleged. Mert adni, adni csak annak lehet, Ki elfogadni bírja lelkedet.
Minek annyi szántás?
Ennek a földnek be jó dolga van: A szántás kínját kétszer érzi csak Egy évben: ősszel és tavasszal. A magot aztán csendben. érleli És terem ezer áldást, kenyeret.
Engem az élet ökörrel, ekével, Fával, vassal, gőzzel egyre tipor. Csak szánt, csak szánt minden perc, minden óra.



Szakadnak lelkem földjén szüntelen Hegedni nem bíró barázdák.
Nagynéha aztán fényes égi mag Hull a magasból sötét sebeimbe. Van földemen egy kicsi szegelet, Mely befogadja, s elrejti puhán. A többi föld tépett ugar marad.
Az a kicsi szegelet kivirágzik. Sétálók jönnek, s egy a másnak mondja: „Nézd, virág - szedjük le”. S leszedik. De én Istenem, minek annyi szántás Egynehány hamar hervadó virágért?
Egy sír nem temető
Áprily Lajosnénak
Egy fecske nem tavasz, Egy fűszál nem mező, Egy vízcsepp nem patak, Egy sír nem temető.
Hervadt aranyerdőn, Mindszentek estején Ilyen szomszédtalan, Büszke sírt leltem én.
Fölötte kő állott, Rejtelmes felirat: „Lángod ki fújta el? Vajjon nem te magad?”
Messziről a havas - Örök panoráma Széllel söpörgette, Avart takart rája.
Messze volt a város, Messze a temető. Volt e vad magányban, Volt tragikus erő.
Egyedül élhetett, Egyedül halhatott, Parolát másnak a Halálban sem adott.
Minden szentek közül Kiragadta magát, Egyedül alussza



Át a nagy éjszakát.
Erdőszéli tölgyek Levele hull rája. Szemközt a havas áll, - Örök panoráma.
Egy fecske nem tavasz, Egy fűszál nem mező, Egy vízcsepp nem patak, Egy sír nem temető.
Harangok találkozása
Dél volt. Fénytelenül is fényes téli dél. Romok, emlékek közt egy-egy Örökké zöld levél. Hallgattuk, ahogy a harangszó Elindul Pestről és Budáról S a Sziget szent csöndjében összeér. Dél volt. Csodás Harangtalálkozás. Fénytelenül is fényes téli dél.
Két út
„Olyan mindegy, melyik kapun suhanunk át a végtelenbe”.
Áprily
1. Lovrana, 1926 május
Felséges mű-út: „Scarico chiuso”. Alatta sziklapart a tengerig. Szelidgesztenye-fák szegélyezik S olajfák vetik árnyékuk reá.
Ligetté sűrűl mirtusz és babér. Dicsőség bujkál benne s szerelem. S piros rózsából új tenger terem Piros pünkösdkor a tenger felett.
A tenger kék és Medvea felé Opálosan és álmosan ragyog. És minden mindegy, mert beteg vagyok. És nem gyógyít meg soha, senki sem.
2. Kolozsvár, 1927 február
Kaptat az út a Hajtásvölgy felé.



Fagyott szekérnyom, félig-olvadt hó. A versek árán épült házikó, Poétatársamé, már elmaradt.
Madarai, a „páncélfényű varjak” Gubbasztanak a februári fákon. Cuppan a sekély víz egy csizmaszáron: A Szamoson egy ember gázol át.
Egy régi öngyilkosnak sírja vár Az út végén, a Kányafő alatt. Tán ő is ezen az úton haladt, És gondolta, hogy nincs messze odáig.
A belülvalók árnyéka
„Mouches Volantes”
Az üvegtestnek finomka hibái. Holt szememben a mikroszkópium Is alig-alig fogja megtalálni. Ó, nem veszélyesek, És lehet tőlük látni!
Csak - nem maradnak el tőlem soha. Már vittem őket völgyek mély ölébe, Vittem havasok ormaira. Merítettem magányba, társaságba Villanyözönbe, viaszgyertyalángba, Végighurcoltam földön és egen: Árnyékuk ott vonaglott mindenen.
Mit ér a kék azur, Ha kékjén ott repülnek? A hamvas rózsa-arc, Ha reá települnek? Az aranymintás alkonyat, Ha beleszövik magukat E minden mintát átütő Pokoli pontok, vonalak? A hó fehérje, dér ezüstje, Erdők első smaragdja is, mit ér, Ha ez az őrült szúnyog-karneval Minden látásban, mindenütt kísér? Jaj mit akarnak, mért jönnek velem Végig, végig, végig az életen?!
Csak este, ha a lámpámat eloltom, S őket a nagy rokon-sötétbe fojtom,



Csak akkor adnak pihenőt nekem.
Megromlott hangszer
Hiába minden, - egyre romlik A lelkem: Isten hangszere. A nyűtt idegek húr-hálózatán Sátán vonója siklik, siklik, S dallamtalan, kietlen hangzavar Kavarog a nyomán.
Én Istenem, én Hangszer-készítőm, És legfőbb Mesterem, Te tudod: jót akartam, Ne hagyj el engemet. Ha máskép nem lehettem a Tied: Az örökkévalóság szirtfalához Vágd hozzá méltó haragodban Méltatlan hangszered!
Szülőházam
A szülőházam előtt elmegyek, Mit is jelenthet ez a ház nekem? Bár egy városban élünk ő meg én: Két rácsablakos komor idegen, Mi nem ismertük egymást sohasem. Ő hányszor mentem el előtte már! Észre se vettem, - egy emlék-sugár, Egy sejtelem-híd sem köt vele össze.
Születtem benne - ennyi az egész. Szüleim otthonuknak sátorát Elvitték onnan. Emléktelen ködben Vittek az ódon kőküszöbön át. Később mutogatták: a szülőházad.
Azóta hányszor megyek el előtte. Rámnéznek a vasrácsos ablakok. S egy kérdés mégis összekapcsol vélük: Hol lesz a ház, amelyben meghalok?
Üzenet a Marsról
Halló kíváncsiak! Kis porszemek egy nagyobb porszemen. Férfiemberek, asszonyemberek,



Rádiósok, repülőgépesek, Betegek, bénák, balgák, nyomorultak. Idehallgassatok: Bennünket szépen békén hagyjatok. Zúzzátok szét a teleszkópokat. A csillagdákat romboljátok le, Vágjátok a falhoz a rádiót! Ne fedezzétek fel soha, soha Azt a gépet, mely idáig röpít!
Itt semmi sincs, Amért érdemes volna idejönni, Nyomorúság van, úgy, mint nálatok. Sírás, nevetés, cirkusz, céltalanság, Harc, hajsza és halál. Mindez egy fénylő pontba tömörül, E pont ragyog estéitek egén, S ti néven nevezitek, mondva: csillag! A teremtett világ könyörtelen, Benne egyetlen enyhülés: a látszat. Őrizzétek meg szegény-magatoknak S unokátoknak ezt a látszatot.
Nos rajta hát: Vágjátok a falhoz a rádiót, A csillagdákat romboljátok le, Zúzzátok szét a teleszkópokat. Úgy csudáljátok - fegyvertelenül, Tenger fájdalom hogyan tömörül Csillaggá csalfa messzeségen át.
A lázadó Szamos
Van egy örvénylő pont a gát felett, Hol megtorpan a jólnevelt Szamos, És mintha útját visszafele venné: Törvény, természet, Isten ellenére Erőszakol egy lázadó csodát.
„A tenger felé nem futok tovább. Untat az út és fáraszt a futás, Olyan egyforma és olyan hiába Testvér-folyókkal a találkozás.
Olyan egyformák mindenütt a partok, És olyan, egyformák az emberek: Álom-halászok, pecsenye-halászok, Születők, halók és szerelmesek.



Fordítsd az utam visszafele, Isten! Vagy magam teszek káromló csodát: Ahonnan jöttem, oda megyek vissza.
De tenger felé nem futok tovább.”
Elvégeztetett?
Elvégeztetett? - Nem. Mostan kezdődik újra. Az újrakezdés arany jelszavát Minden magyar kapura Véssük fel, véreim!
Ledőlt a kas. A méhraj szertenéz, Az új kas körül új munkába fog, De régi lesz a méz, Amit készit, s amit örökbehagy.
Mert a virágot, melyre szállni kész, A virágot nem vette meg a fagy.
Mert ezer évig nőtt az a virág Amelynek kelyhe Kifogyhatatlan virágporral telve A méhet szent találkozóra várja. A léleknek a lélek a hazája.
A magyar lélek dús virágpora Sírok felett illatoz, lengedez. A méz a régi lesz, Amely a lélek szent porából készül.
Mi továbbadjuk drága örökségül.
Egymás helyett
Lám Bélának
Van egy barátom, végzetesen más, És végzetesen mégis egy velem. Én végigálmodom az álmait, Ő végigéli az én életem.
Ő helyettem is él, szenved, szeret, Lángol, lendül, hevül, harcol, nevet, Gyermek is, bajnok is, ember is a gáton. Én benne eltemetett vágyaim Hazajáró lobogását látom.
De néha őt kísérti egy-egy álom:



Mennybe törő és földbe temetett, Álom, amelynek folytatása Csak bennem, az én lelkemben lehet. Azt én nevelem, azt a gyökeret. Titkos virágként világra hozom, Nap felé fordítom a szirmait, S égre festem egy halvány hajnalon.
Van egy barátom, végzetesen más, És végzetesen mégis egy velem, Barátságunkban épp ez a varázs. Én benne élem égig magamat, Ő bennem álmodja magát az égig.
Ha találkozunk egy más csillagon: Szerepeinket talán kicserélik.
Zászlószentelés
Erdélyi dalárda ünnepére
Zászló! - Valaha, nem is olyan rég Zord harci jelvényt jelentett e szó. Dobpergést és trombitaharsogást Idézett a kibontott lobogó. Nyomában villámlottak fegyverek, Előtte járt a halál szaporán, Selyméből rostát vertek a golyók, S lengett idegen várak bús fokán.
Ez volt a zászló - nem is olyan rég. S ti tudjátok, a zászlóalj mi volt: Gyilkolni és halni kész kis csapat, Csak hogy a zászlót ne szennyezze folt. Ti tudjátok, a lobogó mi volt. Mentetek vele a világon át, Mígnem eljött a végső tél s belepte Világjáró bakancsotok nyomát.
Azt a zászlót ne keressétek már, Ki tudja, hol van már a hó alatt! Új zászló leng most itt közöttetek, Senki ellen, - csak magatok miatt. Olyan, mint a testté vált áhítat. Mint lelketek szárnyas, égi része. Se dob, se kürt, se katonabanda Csak ének a kísérő zenéje.
Ez a zászló nem fog lobogni már



Se vár fokán, se sáncárok felett. Egyet jelent: a gyűlölet erős, De mégis erősebb a szeretet. Egyet jelent: míg zimankós idő jár, És körös-körül felleges az ég, Alatta dolgozik s imádkozik, S dalol, dalol egy zászlóaljnyi nép.
Mohács után
A király szőke fején a sisak, Tomory vasmarkában a kereszt, Maroknyi had halálra szánt szíve: Irgalmat nem találtak. Mohács felett olyan csillagok álltak.
Testvér, ne kérdezd, hogy ki volt hibás, Főúr, főpap, jobbágy vagy köznemes? Mindenki bűnös volt és senki sem, Hidegen hirdették a csillagok: E nemzedéknek nincsen kegyelem.
E nemzedék lelkében meghasonlott, És azért érett meg a lehullásra: Teste darabokra vágattassék, Szegeztessék az idő kapujára. Órája ütött és napja leszállt.
Éjszaka jön, százötven éves éj. S ki éjben születik majd, mit csináljon? Dolgozzék, imádkozzék, tűrjön, várjon, S a sírba is reménysugárral szálljon, Ha könnyel sózott kenyerét megette.
Mert változnak a csillagok felette.
Kolozsvár, 1926 augusztus
A pécsi minaret
Égbeszökő karcsú kő-derekát Ölelték véreskarú századok, Ernyedten engedték el azután S félve: dörgő robajjal dőlni fog.
De nem dőlt, megállt csorbítatlanul, Csak árván maradt a török torony, Mint dagály után üres csigaház A tengerlátogatta homokon.
Úgy rémlik, engesztelő oszlop ez Két testvérgyilkos sírhalma felett:



Szembejöttek a sors sikátorán, S vívtak, míg mind a kettő elesett.
Körülöttük népek bozótja nőtt, Azt öntözgette ez a balga vér, A késő bánat árva oszlopán Kereszt és félhold immár összefér.
Isten, Allah egyformán büntetett: Meghalt Mátyás és meghalt Szolimán... Mereng, mereng a méla minaret A pécsi kórház csöndes udvarán.
Pécs, 1927 május
Toll és ecset
Szőcsné Szilágyi Piroskának
Testvér, a mi háborúnk elveszett, És a mi népünk test szerint halott. Eltört a kopja, eltörött a kard, De Isten nekünk más fegyvert adott.
Kifele, Testvér, nincs számunkra út, De befele még sok ösvény vezet. A magyar lélek kincses labirint. Művész-testvérem, fogd az ecsetet!
Keményen fogd meg, mintha dárdát fognál, Én is úgy fogom tollam: kardomat. Kapcsolja össze sajgó sebeinket Egy néma, szörnyű életakarat!
Ha titkos mélységek fölé hajolsz, Hogy vásznadon egy varázs-vonást tégy, Ha kémleled az alkony aranyát: Testvér, testvérem, őrjáratra mégy!
Ha hajlok titkos mélységek fölé, Hogy egy igétől mámoros legyek: Én úgy érzem, hogy szól a trombita, Én úgy érzem, hogy rohamra megyek.
Szépséggel hogyha csordultig a lelkünk, Ha végtelenbe kalandoz a vágyunk: Testvér, mi új Uzsoknál őrködünk, Mi új Doberdó szikla-fokán állunk.
Az egyenruha régi módja elmult, Most önnön színeinkbe öltözünk, És mégis, mégis hadsereg vagyunk, És folyton fogyva mégis megnövünk!



És zúgva rontunk ezer gáton át, Rabföldön, könyörtelen ég alatt, E vértelen harc döntő ütközet, S ki itt győz: mégis csak felül marad!
Szószéken
Prohászka püspök emlékezetére
A halál aznap azt súgta neki: A szószéken ma nem állsz egyedül, A szószéken ma én állok veled, És amikor legjobban tündököl, Elmetszem szavad aranyfonalát.
Ő visszanézett napsugár-szemével A néma szónok éjsötét szemébe: Jól van, halál, ma ketten prédikálunk De harmadiknak Isten is beszél.
1927 április 1
Az építész fia
„Az építészet megfagyott zene.”
Apámban a muzsika megfagyott. Nem lírizált. Arányok érdekelték, S nyugodt vonalak, egyszerűk, nagyok.
Az én fejembe, bárhogy erőltették, Nem ment a számtan s geometria. Álom-part felé hullámzott a vérem, És költő lett az építész fia.
Sokáig azt hittem, a dal egészen Anyám lelkén át sugárzott belém, Tűzhely-oltáron feláldozott vére Lappangó cseppje minden költemény.
A nem sejtett apai örökségre Eszméltet most mások ajkán a szó: „Bár lelke lágy, a verse vas-szilárd, Nem áradozó, nem is olvadó Ő az építők fajából való.”
Én építész!... a versek építésze!... Apám, nézd titkos törvényét a vérnek: Oly távoleső mesterségeink Valahol látod, mégis összeérnek.
Való igaz: én is csak építettem,



Egy-egy sor vas-traverzét róttam át A vers-épületen, - és megvetettem A fölösleges ornamentikát.
Való igaz: mindíg volt alapom, A mélybe ástam szigorú falat. Úgy hágtam emeletről-emeletre, S szerettem a nagy, nemes vonalat.
Való igaz: mindíg volt teteje Költeményemnek - s néha tornya is, S nem játékból, de azért építettem, Hogy lelkek lakhassanak abban is.
Való igaz: bennem sem olvadott Egészen fel a megfagyott zene. De vámon vesztve, réven nyertem én, S versem gátja lett versem ereje.
Én építész... a versek építésze... Örvénylő, mély törvénye van a vérnek: Új formát ölt és más dimenziót... Apám, köszönöm ezt az örökséget.
Kolozsvár, 1927 január
SZEMBEN AZ ÖRÖKMÉCCSEL
1932
Szemben az örökméccsel
Anyámnak
Ég, - de azt, aki gyujtotta, nem láttam. És azt sem, aki szelíd olajával Táplálja, hogy ki ne húnyjon a lángja, Szent, személytelen járása-kelése, Művében dereng alázatossága, Hajnalban jár, vagy éjnek idején, Meg nem foghatom s még nem láttam én.
Ó, égnek, égnek ilyen örökmécsek, Derengnek, - és nemcsak a templomokban, És vannak ilyen szolgáló-leányok, Suhanók, lengők, tűnők, mint az álmok, Művökben dereng alázatosságok.
Ilyen lélek szerettem volna lenni, Láthatatlanul munkálkodva menni



Szürkületkor az élet templomába. Míg künt ragyognak reklám-fényjelek S lüktet a világ torkában a láva...
Pécs, 1928 november 22
A döntő pillanat
Tízéves voltam. Vacsora után Kisurrantam a hintahelyre még. Ezer szemével, tündöklő szemével Engem nézett az augusztusi ég. Mert tudta jól: eljött a pillanat, Hogy én is ráemelem szememet, S az első látás megpecsételi A rólam megírt költő-végzetet.
Megragadtam a hinta kötelét, Lendültem a mosolygó ég alatt... Egyszer csak fölvetettem szememet, S szemem, mint a halotté, fennakadt, Megtört a hinta lendülete is. A csendben, messze, harsogott a gát, Elénekelte az én életem Egyetlen, örök szerelmi dalát.
Ó, szép volt akkor farkasszemet nézni Ezer szemmel egy régi éjszakán, Azóta mindíg ezer szembe nézek, És fennakadok millió csudán. Ezer szemével, tündöklő szemével Akkor megáldott, - s megrontott az ég: Egy szempárba egészen elmerülni Azért nem tudtam eddig soha még.
Kolozsvár, 1927 szeptember 1
A sírtól a bölcsőig
A kiskőrösi magyaroknak
A bölcsőjéhez invitáltatok. Eljöttem, vezetett a csillaga, De én se bölcs, se király nem vagyok. Se aranyom, s myrrhám, se tömjénem, Se hangom már, hogy fennszóval dícsérjem, A lábam véres, üres a kezem, Sosem élt életemet keresem, Nyomomban rabföld sóhajtása rezdül, Nyögő erdőkön loholtam keresztül,



Lelkemben Erdély avarja zizeg, Én ott nem bölcsőt, de sírt őrizek.
A bölcsőjéhez invitáltatok, A sírja tájékáról jöttem én, Sírtól bölcsőig be hosszú az út, Én elfáradtam már az elején. Mit adjak nektek? Mit adjak Neki? Mögöttem még az erdő rémei, Nem csalogány szól, - csak bagoly huhog... A bölcső előtt most leborulok. Bár bölcső-jelkép szokatlan nekem, Temetők vándorának: idegen.
A bölcsőjéhez invitáltatok. Engedjétek, hadd nézzek bele hát, Hadd lássam benne beteg szemmel is A magyar tavaszt, a csuda-csírát, Az égigcsapó hármas csuda-lángot: Ifjúságot, szerelmet, szabadságot. Hadd merengjek a bölcsője felett, S nézzem benne nagy ellen-képemet.
Az ifjúság? Én öregen születtem, Erdélyben ősz volt, - őszült a világ, A nagy lombhullás poétája lettem.
A szerelem? Az övé roppant rózsa, Az enyém kicsi, dérütötte bimbó: Lehullt, mielőtt kinyílhatott volna.
S a szabadság? Ő letört minden gátat, Gátszakadásként jött rá a halál. Én: mint a „lassan fogyó gyertyaszál”.
A bölcsőjéhez invitáltatok. Ti őrizzétek a bölcsőt tovább. Én visszamegyek, és tüzet viszek, Lopott tüzet a Királyhágón át.
A bölcsőjéből loptam a tüzet, De nekem ez a tűz csak arra kell, Hogy húnyó fáklyám rajta gyujtsam fel, És ott, a sírja felett égjek el.
Pécs, 1927 június
„Istenem”
Pap volt. Tiszteletesnek titulálja, S vigyázza lépteit az ápoló.



Az arca: végzetbarázdálta föld, A szeme: két nagy, hullámtalan tó. Köd úszkál rajtuk s borong tétován, Mint hajnalban a tengerszemeken, Hervadt, igétlen, öntudatlan ajka Csak egy szót morzsol folyton: Istenem.
„Istenem, Istenem, Istenem... „ Ötvenszer egyvégtiben: Istenem, Hogy a hallgatót hideg futja át, Figyelve e szívetlen, szárnytalan, S dadogva mégis dübörgő imát. E lélek infernókat járhatott be, Amíg a téboly partján kikötött, A csendes téboly árnyai alá: Az Isten még oda is vele jött.
„Istenem, Istenem, Istenem... „ Ötvenszer egyvégtiben: Istenem. Ha szólnak hozzá, ez a felelet, Minden kérdésre ez a felelet. E száj az együgyűség kapuja, S az örökkévalóság malma lett. Csak jár, csak jár, őrülten őröli A Mindenható egyetlen nevét, És közelében félve halkul el És megdermed az emberi beszéd.
„Istenem, Istenem, Istenem...” Hogy zakatol a megbomlott malom! Az Isten neve: óriás malomkő, Benne a világzúzó-hatalom. Csak jár, csak jár, őrülten őröli Hulló hóvá az élet rongyait... Ó, szent és szabadító őrület: A legnagyobbra mégis megtanít.
Kolozsvár, 1927 szeptember 9
Szent János-szobor
Úgy áll az elhagyott kert közepén, Palástosan, aggon és egyedül, Mint aki látott minden „jelenést”, És mindent tud, és mindennek örül.
Az Istenbe s az őszbe elmerült. És átnéz, messze néz át a kert fáin, Kő-ajka zeng a déli verőfényben:



„Csak szeressétek egymást, fiacskáim”.
Kolozsvár, 1927 szeptember 12
„Patyi”
A fényesfrontú Doge-palota Nem állott neki büszke hátteret, Mégis olyan volt ez a drága kép, Mint egy Szent Márkus-téri jelenet.
Most előhívom ezt az enyhe képet, Úgy, ahogy lelkem lemezén maradt: Szeptemberi vasárnap-délután Ott ült az öreg almafa alatt A csokoládébarna kisdiák, Bőrén tüzes nyár páncél-patinája, Bogárszemében őszi tisztaság.
Tenyérré tárta százkarcú kezét, Erdélyi galambokat etetett, És szálltak reá sikló-suhanással Igazság, béke, szépség, szeretet. Sugárzó arcán semmi nyoma gondnak, Csak valami nagy, boldog bizonyosság, Hogy a galambok mind, mind jönni fognak...
Valahol messze morajlott a sors, De hangja elhalt, míg idáig ért. Felfogja minden mérgezett nyilát Az a kemény kis csokoládé-vért. A jövő jön, de elülnek a rémek, „Galambdúc lesz a páncéltoronyból”. És e gyermekre tekintve - remélek.
Kolozsvár, 1927 szeptember 14
Ki tudja?...
Karácsony Emmának
A rozsdamarta dombhát csupa cser: Alacsony cserjék és nagyocska fák, Az irígy lombok alján kis fenyő Próbálgatja parányi sudarát. Most nőtt a földből, de kutatja máris Sóvárogva, hogy merre van az ég, Alacsony cserjék rozsdamarta népe Elfogja kutató tekintetét.



Most született, de mintha máris zúgná A szél fölötte az ítéletet. Örökzöld álom rozsdamarta völgybe Honnan is, hogyan is kerülhetett? E rozsdamarta völgyben nincs igazság, Ki nőni tud: annak van igaza. Napfény nélkül, fojtó bozót között Hogy nőjjön ez a kicsi mese-fa?
De mi lesz, hogyha mégis megered, Nekibúsulva nőni kezd vadul, A cserjék labirintjét áttöri, S szédítő szál-fenyővé tornyosul? S mi lesz, ha hosszú, hosszú elnyomásért Minden új évvel új bosszút fogad, S kijutva, kiterjeszti karjait, S egy erdő hal meg árnyéka alatt?...
Kolozsvár, 1927 szeptember 22
Másodvirágzás
Virág! Virág az őszi gyümölcsfákon, Virág, virág, Gyümölcs reménye nélkül, Magtalan bűbáj, céltalan igézet, Hófehér tündöklés a tél elé, Virág, virág, Virág az őszi gyümölcsfákon, Magadért való, szép, szűzi szirom: Valamihez be nagyon hasonlítsz, Valamiért be nagyon szeretlek.
Virág, virág téged kerestelek A tavasz mámorában, hasztalan, Gyümölcsöt ígért ottan minden ág, Magahitten és szemérmetlenül, Hasznot, hasznot, és hasznot mindörökké! A báj csak a haszon álarca volt. De én azért Barangoltam a tomboló tavaszban, Hogy szépet lássak és haszontalant. A szirmok bűvös álarcát letéptem S az álomlenge karcsúság mögött Egy hízott almát láttam gömbölyűn És tulipirosan.



Virág, virág, Virág az őszi gyümölcsfákon: Te vagy az igazi. Mögötted nincsen kiábrándulás. Semmit sem ígérsz, és mindent megadsz. Az ígéretet megveszi a fagy, Az ígéretet elveri a jég, Az ígéretet aszály perzseli. Te mindent adva, és semmit ígérve, Ragyogva hullsz a tél örök ölébe, Céltalan szépség, lenge-karcsú álom.
Virág, virág, Ritka virág az őszi gyümölcsfákon.
Kolozsvár, 1927 szeptember 22
Ne szóljatok
Ne szóljatok, és ne mozduljatok, Fojtsátok vissza lélekzetetek... Nézzétek: fa vagyok, Reszketnek rajtam a színes levelek. Egy vékony, vékony tündér-cérnaszálon, Életen túl, innen a halálon Még tartja őket valami csoda... Pedig elmult Halottak napja is, Mi most nem hull le, nem hull le soha,
Ne szóljatok, és ne mozduljatok, Egy pillantás, egy sóhajtás elég: És lehullnak a legutolsó álmok, És meghalnak az utolsó mesék. Ne szóljatok és ne mozduljatok, Egy nesztelen lépést se tegyetek, Mi most nem hull le, nem hull le soha, Hátha örökké tart ez a csoda, Hátha nem hullnak le a levelek...
Kolozsvár, 1927 november 6
Versek egy házikóról
1
A küszöb előtt nem két kő-oroszlán Kitátott szörnyű szája vicsorog, Csak két mimóza-bokor lengedez, Aranyvirágok súgva integetnek:



Vándor vigyázz: poéta lakik itt.
2
A kis nyaraló most oly elhagyott, A zárt veranda csillogó falán, Ezüstfalán áttűz az őszi nap. Nagy rendet talál, de e rend halott, Halott a szék, halottak a padok, A „terülj-asztalkám” olyan merev, Mintha vendéget sose látott volna, Néhány szem szilva búslakodik rajt, S a furcsa merevségben csak ez él, Furcsa, hogy éppen ez él és beszél. Talán a legutolsó uzsonnáról, Talán a gondról, tán az iskoláról. S még kérdez is, Tőlem kérdi, hogy hova lett, hova A lelkendező gyerek-kacagás, S a háziasszony nyári mosolya.
3
Én felelek és vigasztalgatom A folyóparti öreg fűzeket. Árnyékuk megnőtt és komorabb lett, Súlyosan fekszik el a tiszta tükrön, Amit elébük tart az őszi víz. A fürdőzők is vajjon merre vannak? Amit a folyó néma sodra visz: Csak egy-egy bágyadt arany falevél.
4
Csak Ezüstországban van vigalom, Pikkelypáncélos nép közt, víz alatt: Ujjonganak kicsinyek és nagyok, Hogy a poéta nem fog több halat. Már esténként nem áll a méla parton, És nincs kezében a szörnyű horog. Csak lassan, lassan, balgakedvű nép! Egyszer csak itt terem, vigyázzatok!
5
A sellő cseng a házikó fölött, Szólongatja a gyermekek nevét,



Szeretné csókolgatni lábukat, Szeretne hancúrozni még velük, Mindhasztalan... Akkor elbúsul, elcsuklik a hangja, És zokog, zokog éjszakákon át, Míg rámennydörög nagyapja, a gát A túlsó partról: hallgass, kis szamár! Hát nem tudod, hogy mind, mind visszajönnek?
6
Lola pedig, - „a bluetta galamb” Örökbékében nyugszik a hegyen, Ime, már sír is van, mely ideköt, És virágos lesz Mindenszenteken. Azért, mert Lola csak egy galamb volt, S macskaformában jött rá a halál: Szent és igaz a gyermek-kegyelet, Mely fejfát farag, s temetést csinál.
7
Vándor, vigyázz, poéta lakik itt. És poéta itt asszony és gyerek, Az őszbesímult házikó előtt Arany mimóza-bokrok lengenek.
Kolozsvár, Hója, 1927 szeptember 25
Nincsen levél
A klinikán a portás egyszerűn És sajnálkozva vonja meg a vállát: „Nincsen levél.” - Ma megint nincs levél... S tán sose vártam még így levelet. Nem egyfelől, - de széttépett világom Minden parányi szögletéből várom Szorongásomra a feleletet, S hogy jó hír legyen: evangélium. Nincs két hete, hogy egyedül vagyok, De ez a két hét örökkévalóság, Miért, - az Isten tudja csak talán.
Ha özönével hullanának rám A jó-hírt hozó testvér-levelek, Mint most a fákról záporzik a lomb: Talán, talán csak az nyugtatna meg.



Mert éjjel furcsa vízió kísértett: Zarándok-lelkem botot ragadott, És koldus-bottal, koldus-tarisznyával Suhantam sok-sok kedves portán által, Mindenkinél jártam, kit szeretek. Fogadtak zordon gladiátor-arcok, Méla mosolyok, vagy kisírt szemek, És mindenfelé több bánatot leltem, Mint amiről sejtelmem lehetett. Mert mindenkinek több, nagyobb a gondja, Égőbb keresztje, semhogy azt kimondja, S én úgy akartam lenni akkor éjjel Mindenikük Cyrenei Simonja...
Eszembe jutott a cserélt keresztek Legendája is, s eszembe jutott, Hogy mégis csak az enyém legnagyobb: Mert íme, kitárt karom reszket, reszket, S a kedves vállán mozdítni sem bírja, Nemhogy levenni róla a keresztet. S nincsen levél, - ma megint nincs levél. A levélhordó jön-megy a kapun, Tehetetlen, szorongatott szívemre A kórház-kerti fáknak magasából Hull csak az őszi evangélium.
Pécs, szemklinika, 1927 október 19
Anonyma
Nem rég jöttem haza. Az otthonomban rózsákat találtam. Akkor-nap küldte nekem valaki. Alakja, arca, neve ismeretlen, A lénye rózsaillatú titok: Anonyma.
Keresni lehet akár mindenütt, De megtalálni nem lehet sehol, Selyem-jelkendőt ágra nem akasztott, Amerre járt, gondosan eltörölte Minden lépés után a lábnyomát Még sejtetni sem akarta magát. Az ősz függönye mögötte lement.
Anonyma, ki nem akartál lenni Más, csak a költő névtelen jegyzője, Anonyma, ki rózsaszirom-tollal



Lelkembe írtál egy fejezetet: Hálából neked szobrot emelek, Úgy állsz majd lelkem őszi ligetében, Márványcsuklyádban, akár ama másik, Márványcsuklyád alól nagymessziről Csak örökfényű mély szemed világlik, Míg körül hullanak a levelek.
De vigyázz Anonyma, jól vigyázz! Ha találkoznánk véletlenül ketten: Akkor se, sose áruld el magad! Vigyázz: villám a szemed rebbenése, Szobrodba sisteregve belecsap. Amíg a titkos rózsaillat illan, Leomlik mennydörögve az Alak, S én elmondhatom: elvesztettelek Anonyma - mert megtaláltalak.
Kolozsvár, 1927 október 26
Tükörkép
Fut a vonat, és alszik a leány, A függönytelen fülke ablakán Bántón besüt, betolakszik a nap, Egy férfi kezében keménykalap, A virág-arcot ahogy védve rejti: Ez az örök lovagi mozdulat. Közbe kinéz, tűnik az őszi táj, És vándorolnak gondolatai, De karja, lankadatlan férfi-karja Nem rest a nap-ellenzőt tartani. Nézem - és áthat a meleg s a fény.
Ma tiszta, töretlen tükör vagyok, Nem borzolnak idegen viharok, Sugárzik bennem e halk tünemény.
Kolozsvár, 1927 november 5
Télelő
Ez télelő, - sötétedik hamar, Mindjárt homályba hull a kis szoba... Vajjon derültebb volna s biztatóbb, Megnyugtatóbb és ígéretesebb, Ha valaki mellettem ülne most És fogná erősen a kezemet,



Fülembe suttogva varázs-igét?
Nem. Kettőnek is sötét a sötét.
Ez télelő, - sötétedik hamar... Ha most körüllengné e kis szobát Mindenki, akinek szívére Csöppentettem egy csöpp melódiát, Ha átölelne párás zuhataggal Egy szivárványos visszhang-vízesés, És kórus zúgná fülembe: remélj!?
Nem. Országoknak is éjszaka az éj.
Talán, talán ha betöltene Az, Akit most is csak hírből ismerek, Kihez esetlen imát dadogok És hatalmában félig sem hiszek, Csak akarok, csak akarok... Ha visszahozná mult novemberek Tengeralatti advent-illatát, Ha megtenné a képtelen csodát, És olyan volna ez a délután... Akkor talán, talán, talán Fénybeborulna most is a szobám.
Pécs, 1928 november 14
Mi ez?
Mi ez? Egy ismerős arc ma oly idegen, Mintha tengerből született sziget, Maszületett sziget hegyorma lenne. Mintha nem láttam volna sohasem. Olyan új, olyan más, olyan messze van...
S mi ez? Egy idegen arc ma oly ismerős, Mintha letűnt tündér-világomat Fedezném újra fel Sok-ezer lábnyi mélyben A Csendes-óceán alatt. Mint hogy ha mindég vele lettem volna, Ezer esztendő óta minden nap.
Kolozsvár, 1927 november 20
Avarban



Halljátok, hogy zörög? Jaj, miben járok itt? Jaj, miben gázolok? Millió ember-fáról időtlen idők óta Lehullott levelekben. Ez a világ-erdő, Ezek a történelem tölgyei, Tövükbe temetkezik a tavasz: Az én tavaszom, a te tavaszod, Mindnyájunk zöld-izzású tavasza. Ni, Hellas fájáról a cserfalomb, Ni, Róma törzséről a száraz ág, Napóleon és Dante sudaráról Egy-egy bíborlevél.
Fakult szerelmek, fonnyadt forradalmak Zizegve, zúgva kísértenek itt. Milyen világ!
Szeretném belevetni magamat Hanyatt a tengermélységű avarba, És úgy zizegni el együtt vele Minden bölcseség útolsó szavát: Nem érdemes! De mit használna az?
Jövőre újra zöld láng csap a fákból És esztelenül szép lesz a tavasz.
Kolozsvár, 1927 november 9
Jön
Magányos út, november, éjszaka, Koromsötét. Valaki jön mögöttem, Súlyosan jön: Hallom léptei döngő ütemét. Eremben lassan hűlni kezd a vér, De nem sietek, már nem sietek, Tudom, hogy úgyis mindjárt utolér.
Lehajtom a fejem. Ez már nem félelem, Ez már az Ámen halk mozdulata: Az irgalmatlan léptű idegen Hadd jöjjön hát. Oltson el minden kis-ablaknyi fényt



Csalóka fényt, Tegye teljessé ezt az éjszakát.
Jön. Nagy, mérföldnyelő léptekkel halad, Most, itt, itt lesz a nagy találkozás, Ahol megálltam, E haldokló lámpavilág alatt.
Most! - Elment. Elment, és szóba sem állott velem, Csak megnézett a kalapja alól Akár az élet és a szerelem.
Kolozsvár, 1927 november 18
Az örök liften
A föld öle s a csillagok között Tornyosul sok-sok világ emelet, Közöttük az örök lift egyre jár És halkan búg a Mindenség-motor.
A klinikán, hol tavalyelőtt nyáron Gyógyultam, - nem volt emelet, csak három, De köztük is az örök lift haladt... Két emelet közt egyszer elakadt. Fagyasztó csend lett, a búgás elállt, Mintha a Minden szívverése állna, S a szörnyű csendben messze valaki Irgalomért és életért kiáltna...
A liften egy orvosnő volt velem, Derék szorgalmas és vidám leány, Menyasszony éppen. - Először-utolszor Akkor néztem meg arcát igazán. Látva fagyasztó, dermedt döbbenésem, Ajkán kinyílt egy mókás, bölcs mosoly: Most, - mondta, - várunk kissé, meglehet, (Hogy fülelt a sok világ-emelet!) De aztán, - s megint az a bölcs mosoly Fent, vagy lent, - kikötünk valahol.
Igaza volt. Őt levitte a lift Mélyre, mélyre a föld szintje alá, Vagy magasra a csillagok fölé. Engem a földön hagyott, ott, ahol... De biztatgat egy távoli mosoly: Fent, vagy lent, - kikötünk valahol.



Pécs, 1928 november 15
A gyermek
I. Mikor sírt
Sírt keservesen, tehetetlenül, Ideg-tépőn és szívet-szaggatón. Szülő-szív nem volt a szívem helyén, Karomra nem vehettem ringatón. Nem segíthettem rajta semmikép. Csak néztem riadt bús poéta-szemmel, Nagy szánalommal és nagy félelemmel A gyermeket, a mások gyermekét. A sírásában infernó jajongott, Azt hittem, összecsap a föld s az ég. Kis ajka ahogy görbült lefele, A végtelenbe kérdőjelet írt, Azt kérdezte, hogy mért jött ő ide. Csöpp száján, e parányi résen át Kitörni, s égignyujtózkodni láttam A nagy démont: a Diszharmóniát.
Az ősök sorát láttam szertefolyni, És kis testében újratömörülve A nyomorúság kardalát dalolni. A szülők találgatták: mi leli. Én tudtam, látón s tehetetlenül Tudtam: egy fáj: az élet fáj neki. Szegény kis szíve új kis dobverő, Mellyel a sors a vak marsot veri. Hová, hová, minek, minek? A végzet dobját minek veritek, Szegény kis dobverők, szegény szívek? Elkábultam, - nem tudtam hol vagyok, S az Isten velem van, vagy ellenem, Hálát adtam, hogy nincsen gyermekem.
2. Mikor bámult
Két pici csillag, A miriádból kettő, Két összeillő: Az égről lefutottak. Azelőtt fenn ragyogtak, Azelőtt tükröződtek Tavakban, tengerekben,



Csillagravágyó bús emberszemekben. Most bennük tükröződik a világ. Körülbámulják ezt a szűk szobát, E gondból rakott ember-madárfészket, Néznek kereken, értelmetlenül, Tapogatódzva, vad-idegenül, Csak pitymallik bennük a csillag-lélek, Fénye elkopott a nagy zuhanásban.
3. Mikor mosolygott
Most átfutott arcán egy sugár. Egy tűnő, húnyó, bujdosó sugár, Mely annyi sírás-zivatar között A homlokunkra mégis visszajár.
Látom üstökös-útja fordulóit: Mikor anyjára csillan: „Ismerem!” Mikor mint fényszökőkút, vagy rakéta Lobban fel az első játékszeren. Mikor mélázva, csendes ragyogással Nyomon kíséri az első mesét. Mikor először símogatja meg Egy kisleány rokon-tekintetét. Látom az első saját-gondolatnál S az első büszke férfi-tett után E visszatérő üstökös-mosolyt Derengni éjbehulló homlokán.
De mindhiába anyaöl és játék, Tündérmese, gondolat, szeretet: Az ürben járó üstökös-mosoly Görbéjét kiszámítni nem lehet. Soká elmarad, ha tetszik neki, S ha tetszik, gyakrabban is megjelen, S útja szeszélyes tűz-kanyarodóit Igazán csak Te tudod, Istenem. Azt is tudod, hogy nyomorult vagyok, Mosolyod rajtam ritkán ragyogott, Értem kivételt kedved nem tehet. Nem rövidítheted meg a telet, Nem hosszabbíthatod meg a nyarat. És mégis kérlek, engedd visszatérni Gyakran e gyermekhez a sugarat.
4. Mikor aludt



Jöttünk, mentünk, beszéltünk hangosan Gyors lámpafény gyúlt, hirtelen sötét lett, Az ajtó nyílt, az ajtó becsukódott, Feldübörgött a nagyváros zaja: Ő csak aludt. Az álma mélyebb volt a tengereknél, S a csúcsok csendjénél fenségesebb. Hol járt, ki mondja meg? Micsoda álompartokon barangolt? Talán otthon, az igazi hazában. Aludt, mint gyökerében a virág, Aludt, mint a rügyben a rengeteg, Aludt, mint a vetés a hó alatt.
Éreztem, ez az Isten békessége, Mely minden értelemnél magasabb.
Kolozsvár, 1928 január
Non omnis moriar
A székesegyház roppant tornyai: Négy óriási felkiáltójel E kicsi park-részletre is ügyel.
Én itt e percben elborongva állok, A holt lombot egy ember sepri össze, E zord zörgésbe hangzanak ki hát S végetérnek az őszi szertartások.
Egy kövön jártatom a szememet, Emlékkő egyszerűbb már nem lehet. Rajta halványan két művész neve, Megtudom, hogy mult század közepe... Egyik fuvola, a másik fagot, És mind a kettő milyen rég halott.
Nem nagy nevek és nem zene-titánok... Jaj, az a szörnyű ember hogy zörög, S hogy fakulnak az őszi szertartások.
De ki tudja, - Pécs ősi városában Egy unokában, vagy dédunokában Valahol él a testté vált ige, A gyümölcstermő, áldott szerelem, Mit felidézett régi dobogón, Régi májusban, égig-lobogón A fagot s fuvola meddő szíve.
S a lenge hang, amelynek nincsen partja,



Most nemzedékek bolthajtását tartja. Azért bennem is, míg itt halkan állok Újrakezdődnek régi szertartások. Seperj kísértő, zörögj csak, zörögj, Zord levélzörgés alól, föld alól Fagot s fuvola kettős hangja szól.
Pécs, 1928 november 22
Gondolok valakit
Gondolok valakit, Akivel összefügg az életem. Lehet: nem ismerem, Lehet, nem fogom ismerni soha. Lehet, hogy egy más csillagon lakik. És mégis összefügg az életünk Rejtelmes, örök rendelés szerint.
Nekem kárhozni kell, Romolnom napról-napra, Hogy napról-napra üdvözüljön ő
Nekem vétkezni kell, S a vétkem súlya alatt roskadoznom, Hogy ő állhasson a szentség fokán.
Nekem szenvedni kell, Őrlődnöm gyötrő nyughatatlanságban, Hogy Isten békéje vele legyen.
Nekem nehéz követ kell hordanom A szívem helyén, - hogy könnyű legyen Az ő szíve és szárnyas és szabad.
Nekem a tétlenségnek mocsarában Kell vergődnöm, - hogy ő oltárt emeljen A munkának s titáni templomot.
A föld nehéz és kesernyés szaga Kell hogy körüllebegjen engemet, Ő csak úgy érzi rózsák illatát.
A mindenség roppant lépcsőzetén Egy lépcsőfokot le kell szállanom, Hogy ő hághasson egy lépcsőfokot.
Mikor ő a világ-zenitre ér, S én a nadiron szétmorzsolva fekszem: Akkor telik be kettőnk végzete.
Kolozsvár, 1928 február 16



Már lassan...
Már lassan mégis elindul a hó, Ha kínjaim is mennének vele! Halk pattogással ha lemállna rólam Koporsóm sziklakemény fedele, Elszivárogna földbe, fűbe, fába Lázárként lépnék ki a napvilágra, Vagy elszivárognék én is vele.
Kolozsvár, 1928 február 19
Fekete gyémánt
Egy arc derűje lelkembe ivódott: Őserdő fáiba a napsugár. Tegnap volt, vagy százezer éve már: Én nem tudom. Én azt tudom csak, hogy lement a nap, Egemről egy mosoly leáldozott. Kihűlt és megkövült a rengeteg. De mit most tárnamélyről felhozok: A fekete gyémántban napmeleg: Az a mosolygás lappangva remeg.
Nektek adom - hogy melegedjetek.
Kolozsvár, 1928 április 18
Kedves kertész
Fülöp Károlynak
Kit átültettél a nagy lapályra: - Kedves kertész - vigyázz a virágra!
Ha gyökerestől ültetted is át: Kényes virág az átplántált virág.
És hátha mégis, mélyen föld alatt Sok-sok hajszál-erecske itt-szakadt?...
Légy egyszemélyben mindene neki: A délibábban - Erdély színei.
Akácillatban - fenyőfuvalom, Mely átszánt egy szép, szabad homlokon.
A multja is légy, ne csak jelene, A temetőbe is menj el vele...
Állj Őrhegy gyanánt a lelke felett



Ott, rajtad kívül nem lát más hegyet.
Kolozsvár, 1928 április 17
A Bethesda partján
„Vala pedig ott egy ember, ki harmincnyolc esztendőtől fogva való betegségben fekszik vala.” János ev. V:5
Harmincnyolc esztendeig volt beteg... Harmincnyolc év... ó idő-rengeteg, Ó, csigalassan kúszó nappalok, Ó, végevárhatatlan éjjelek! Ó, zaj, mely őrjít, ó, csend, mely gyötör, Ó, tehetetlen kín, maró csömör, Ó, nagy alkalmak örökre múlása, Kis, édes percek tovasuhanása Hasztalanul, megfoghatatlanul, Hiába termett datolyát a pálma S hajtott ki az olajfa vigaszul. Harmincnyolc esztendeig volt beteg, Mindenki terhe, magának teher, Harmincnyolc ólomlábú év alatt A fátum mindent elcserél-kever A lélekben, a mély műhely-homályban. Ez a szív kővé keményedhetett, Túlcsordulhatott alázatosságban, Harmincnyolc esztendeig volt beteg: Ha ártatlan volt, bűnössé lett tőle, Ha bűnös volt, kitisztult hófehérre, Ha volt önérzet benne: ronggyá válott, Ha volt szikla-dac: finom porrá málott, Feküdt a tóparton, s a tóba nézett... A Tó, ez volt az egyetlen igézet. A Tó, a Bethesda, a gyógyulás: Leszállani szent, megszállott vizébe, Mikor rájön a nagy „háborodás”, Mikor rászáll az Isten angyala, Súlyos szárnyával sujtja a habot, S gyöngy-buborékként a titkos mélyből Fakadnak a megmentő balzsamok. A Tó... közel volt, s mégis messze volt, Elérhetetlen, mint a csillagok. A többiek mégis csak lejutottak, Lejutottak a bénák, a vakok



Valaki vitte, támogatta őket, Hadd lépjenek a vízbe legelsőnek, S ki soká tűrt, sokáig vérezett, Egyszer mégis elsőnek érkezett. Csak ő, csak ő nem érkezett oda... Nem volt, ki támogassa, levigye, Talán oly súlyos volt, oly tehetetlen, Oly bűnös élő-halott teteme, Hogy ember-erő el nem bírta többé. Elmúlt megint a szent háborodás, A nagy alkalom, a boldog varázs, Elszállt megint az Isten angyala. A halott öröm utolsó leánya: A halványzöld fürtű tündér-remény, Az is a világ végére szökött. Éj lett, ragyogtak irgalmatlanul A csillagok a Bethesda fölött.
De másnap reggel Jézus arra jött.
Kolozsvár, 1928 május 16
Láthatlan íjász
A fantáziám madaraira Lappangva les egy láthatlan íjász, Hervadó lelkem ős-bozótja közt Áll, térdel, fekszik, de alig hibáz: A sápadt égből kék vér harmatoz.
És hullanak az ős-bozótba vissza Átszegzett szívvel a gyors madarak, Csak a nyílvessző még sebesebb szárnya Mutatja fölmeredve hallgatag, Megtört pályán az induló irányt.
Kolozsvár, 1928 május 16
Rakéta-hajó
Valaki ma értem imádkozott. Nem, nem bírom máskép megérteni Az édes enyhülést, mely elfogott. Valaki értem jól imádkozott.
Imája roppant kezdő-sebességgel Megragadott, és végtelenbe vitt, Sötét sorsommal búgva befutotta Az Isten-távol fény-mérföldjeit.
Mellette naprendszerek múltak el,



Mint vonat mellett éjjel házikók, Jézus kikötő-szíve várta már Az értem kilőtt rakéta-hajót.
És szóltak ott fenn: Jól van, hát legyen. Függesztessék fel ma este a fátum, Egy órára, míg a nap lemegyen, Legyen neki szabadság, kegyelem.
S egy óráig, míg a nap lebukott, Áldottam gyöngyházfényű ég alatt Az ismeretlen rakéta-hajót, Mely értem Isten trónjáig halad.
Kolozsvár, 1928 június 9
Ha majd...
Ha majd fűszál leszek, Mert az leszek, Igénytelen, egyetlen-egy fűszál, Egy a sok-sok közül, ahogyan most A hó alól kibukva sorba áll, Ha majd fűszál leszek, Lesz-e emlékem régi életemről, A fájdalmasról, torzról, tévedettről?
Ó, voltak itt is fűszál-perceim Igénytelenek, tiszták, szabadok, Az egész réttel együtt-zizzenők, Nem nagyzolók, és nem hitegetők, Ó, néha itt is hajnal ragyogott.
A hajnal harmatot is hullatott: Részvét esője csókolta fejem, És tündöklött az álom-kék magasság A lelkembe hullt harmatcseppeken. E ritka, drága fűszál-perceket, Amikor nyitva láttam az eget: Ezeket nem hagyom a sírverembe.
Magammal viszem fűszál-életembe.
Kolozsvár, 1928 február 19
A kereszt fogantatása
A Szentlélek nagy fergeteg-köpenyben A Libanonra szállott. A Libanon csúcsán egy cédrus állott.



Törzse obeliszk, feje korona. A Szentlélek ráharsogott: Te fa! Máriától, a Szűztől most jövök, Csirázik immár az Isten fia, És áldott ő az asszonyok között. Most rajtad a sor: im, vihar-kezemmel Megáldalak: légy terhes a kereszttel! Légy te is áldott minden fák között, Érezd, hogy nő benned a feszület,
Éveid: a Megváltó évei, Míg utatok egykor összevezet. Rajtad csorogjon végig Krisztus vére, Kidöntve majd magányod vadonából Állítsanak a világ közepébe. Ott állj majd minden árva faluvégen, Ott függj a cellák kietlen falán, Ős-fádnak ezer apró másaképen. Forgácsolódj szét millió darabra, A Szabadító tekintsen le rólad Millió megbilincselt életrabra,
A Szentlélek nagy fergeteg-köpenyben Tovazúgott a Libanon felett, Zúgásában ezer fa reszketett, Ordító erdőn ment harsogva át, Csak egy fa értette meg a szavát, Lehajlott óriási koronája: Kereszt-sorsának megadta magát.
Kolozsvár, 1928 március 1
Régi csoportkép előtt
Baráti emlék: „érettségi kép”, Húsz éve itt függ a szobám falán, Húsz év óta talán ma legelőször Néztem e kép szemébe igazán.
A fényképész csoportba állította És lombfűzérrel fonta őket át, Az élet pedig szerteszét dobálta, Mint egy csoportba lecsapó granát.
Két szomszédomra hull tekintetem: Egyik, gondolom, mezőségi pap, A másik néma kertész, muszka síkon Porával éltet vadvirágokat.
Sápadt homlok a jobb sarokba fenn,



Kemény tornász, mindenkit letepert, S már akkor intett neki messziről A temetőnél is szomorúbb kert.
Alul a két utolsó szörnyű sorstárs Egymás mellé hogy is kerülhetett? A fotografus megálmodta tán Önként kihívott testvér-végüket?
A csillagásztól Csehszlovákiában Szeretném ma este megkérdeni: A földrengésből elég volt-e már? S mit mondanak a csillagok neki?
Az akkori fesztelen cimborákból Barátom mostanig csak egy maradt, Ha bírnám, járnám vele még ma is Szerelmünket: a nagy havasokat.
Az élők közül azóta nehány Életem ködvilágán átsuhant, Húsz év után éppen ma kellene Találkoznunk: kiket nem rejt a hant.
Ma kellene összesereglenünk Vezetőnk, a nagy „Tanító” körül, Kinek vetéséből egy kis magot A lelki roncs is őriz örökül.
Ma kellene összesereglenünk, S vajjon van kettő, ki találkozik? Vérbefúlt az első decennium És fáradtságba fúl a második.
Akik élnek, ó, hány határon át Kellene árkon-bokron futniok, Hogy köszöntsék a kút mellett a fűzfát S templom tövén a kollégiumot.
Állok a régi csoportkép előtt, Saját sorsom is reám nehezül, Mintha kihűlt, üres és óriás Granát-tölcsérben állnék egyedül.
Kolozsvár, 1928 június 27
A szobor helyén
Kerestem, s megtaláltam a helyet. Már égre nem törtek nagy vonalak, Csak áldozati illat lebegett. Körül vasrács, és belül puszta gyep,



De a gyep közt gyöngyvirág-levelek. A levelek közt egy-egy karcsú szár, Hogy mennyi nőtt: én nem számláltam meg, Csak hittel hiszem: éppen tizenhárom, S tizenhárom gyöngy minden karcsú száron. Hát ez maradt: túl szobron és időn, Ércen, márványon, merev méltóságon, Új viharon, új vértanúhalálon: Tizenhárom gyöngy, tizenhárom száron.
Arad, 1929 május
Hozsánna annak, aki visszajött...
Én nem ismerlek Téged, ifjú nő, Nem láttalak soha, Ma hallottam, hogy a világon vagy, Ma hallottam: Erdélyországé vagy, Hozsánna neked, aki visszajöttél.
Te nem tudod, micsoda fájdalom Örvénylik az én örömöm mögött: Búcsúzni mindíg, búcsúzni megint... De egy fecske most visszaköltözött, Hozsánna neked, aki visszajöttél.
Búcsúztatni, - ó hányszor búcsúztattam Tíz esztendő alatt, Szívem elfáradt, könnyem elapadt, Szavam se száll az indulók után, Hozsánna neked, aki visszajöttél.
Mert most se telt még be a sorspohár, A nagy sebből a vér most is buzog, De búcsúztatni én már nem tudok, Ahelyett kendőm feléd lengetem: Hozsánna neked, aki visszajöttél.
Áldott legyen a bejöveteled, A hegyek istene legyen veled, Áldott a frigy, mely visszaragadott: Sodró, szerelmes székely Nemere, Hozsánna neked, aki visszajöttél.
Én nem ismerlek téged ifjú nő, De Te vagy az én elégtételem, Ki annyi drága ismerős után Hasztalan tártam ki tartó kezem: Hozsánna neked, aki visszajöttél.



Szeretnék most a télbe kirohanni, S neked, Te idegen A végtelenből virágot szaggatni, Csakhogy ne lássak több búcsúvirágot, Hozsánna neked, aki visszajöttél.
Nagyon fáj a szívem, Tán azért lengetem Tüzes üszökként ezt az örömöt, Dacos, kétségbeesett örömöt: Hozsánna egynek, - aki visszajött!
Kolozsvár, 1929 január 24
A fordító
Károli Gáspár emlékezetének
Alkotni könnyebb: a szellem szabad, A képzelet csaponghat szerteszét, Belekaphat a felhők üstökébe, Felszánthatja a tenger fenekét, Virágmaggal eget-földet bevethet, Törvénnyé teheti a játszi kedvet, Zászlóvá a szeszélyt, mely lengve lázad, S vakmerőn méri Istenhez magát... Az alkotás jaj, kísértetbe is visz. A fordítás, a fordítás - alázat. Fordítni annyit tesz, mint meghajolni, Fordítni annyit tesz, mint kötve lenni, Valaki mást, nagyobbat átkarolva Félig őt vinni, félig vele menni.
Az, kinek szellemét ma körülálljuk, A Legnagyobbnak fordítója volt, A Kijelentés ős-betűire Alázatos nagy gonddal ráhajolt. Látom: előtte türelem-szövétnek, Körül a munka nehéz árnyai: Az Igének keres magyar igéket. Látom, hogy küzd: az érdes szittya nyelv Megcsendíti-e Isten szép szavát? És látom: győz, érdes beszédinek Szálló századok adnak patinát. Ó, be nagyon kötve van Jézusához, Félig ő viszi, félig Jézus őt. Mígnem Vizsolyban végül megpihennek, Együtt érve el egy honi tetőt.



Amíg mennek, a kemény fordítónak Tán verejtéke, tán vére is hull, De türelmén és alázatán által Az örök Isten beszél - magyarul.
Kolozsvár, 1929 március 12
„Lélektől lélekig”
Tóth Árpád posthumus-kötetéhez
E percben tettem le a könyvedet. Ismertetni, méltatni kellene... Te mosolyogsz egy távol csillagon, S azt mondod: pajtás, ne bajlódj vele. Te azt mondod, hogy mindeneket látsz, Hogy láttad befele folyt könnyemet, Azt mondod, neked nem kell méltatás, Csak síron túl egy kicsi szeretet.
Ó, messzelakó, köszönöm e szót. Ha láttál, láttad bennem magadat, Láthattad, lelkem hogyan itta fel Kristálycsillámú hagyatékodat. Láthattad, hogy kavar fel halk szavad, Hogy int felém a szomorú tető, Ragyog reám elérhetetlenül Tört alakod, a szépen szenvedő.
Láthattad: kálváriád utait Hogy jártam értőn ma este veled, Bámultam beteg gazdagságodat, S szégyeltem beteg szegénységemet. Egy-egy igédre úgy ismertem rá, Mint amely bennem régen vándorol Gyötrelmesen keresi önmagát, De testté nem válhatva, szétfoszol.
Ám benned testté lőn, ki nem vagy test már, Míg én még hurcolom a bús igát, És járom, szikkadt szívvel egyre járom Vers-stációim meg nem írt sorát. A méltatásod, látod, elmarad, De bölcs mosolyod hozzám érkezik, Kik egymást nem ismertük itt alant: Suttogjuk ma: „Lélektől-lélekig”.
Kolozsvár, 1929 március 19



Elmégy
Áprily Lajosnak
Elmégy... Kis őr-domboktól roppant ormokig Erdélyben körbenfut a döbbenet: Nem ember megy, - hegy-bajtárs távozik.
Ha Te elmégy, emberszó ne zavarja A hegyek óriási kardalát. A tetők, „többen száznál és ezernél” E kurta, bús, utolsó nyáron át Összegyüjtik szurdukba, szakadékba Költészeted minden motívumát. Úgy készülnek a búcsú-riadóra, Úgy tanulják a nagy szimfóniát. Ha Te elmégy, emberszó ne zavarja A hegyek óriási kardalát.
Ha Te elmégy, ember ne búcsúztasson, Búcsúztassanak Téged a hegyek. Ne sirassanak érzékeny dalocskák Csak büszke, nagy, stoikus énekek. Ha Te elmégy, ember ne búcsúztasson, Búcsúztassanak Téged a hegyek.
Ha Te elmégy, mi néma csendben álljunk, Néma csendben, és lehajtva fejünk. Úgy hallgassuk a hegyek kardalát, Mely szertezengi: mi voltál nekünk... Hogy csendes voltál, mint a szikla lelke, De szikla-lélekként laktál velünk.
Ha Te elmégy, mi néma csendben álljunk, Néma csendben és lehajtva fejünk, Mert mindannyian bűnösök vagyunk, Hogy Téged, Téged elveszíthetünk, Hogy Téged, Téged meg nem tarthatunk Ha Te elmégy, mi főlehajtva álljunk, Mert így, vagy úgy, de bűnösök vagyunk.
A hegyek óriási kardala Kísérjen a határig Tégedet, És zúgjon, harsogjon ítéletet Országok, népek és idők felett, És fellebbezze meg a végzetet! És csikarjon a csillagoktól ki Egy „viszontlátásig”-ígéretet!! A hegyek óriási kardala



Kísérjen a határig Tégedet.
Nagyvárad, 1929 május 31
Nagypénteki szertartás
Ágyam fölött, a feszület fölött Karácsonytól egész Nagypéntekig Híven virrasztott egy fenyőfa-ág. (Ó, szelíd dísz, - ó, vad nyomorúság!) Hű zöldje végül mégis elkopott Lett ő is szikkadt, aszott kis halott. Éreztem: nálam tovább nem marad Nem bírja lelki szárazságomat, S egy durvább illetésre szertehull.
De nem ily halált szántam én neki. A kemencében énekelt a tűz, Zsoltároztak a lángok lelkei. A száraz ágat helyéről levettem, Vigyázva, ahogy halottat viszünk, S a tüzes kemencébe bevetettem. Nagyot lobbant, - és színes lett a láng.
Erdők nagyságos tömjén-illata Elborította rögtön a szobát. A száraz ágból kiröppent a lélek, Jöttek adventek, - karácsonyok, - évek, És hittem én is: hátha mégis élek...
Nagypéntek volt, a fűz már ideadta Barkáját kedves kéz által nekem, Hogy a szent főnek új dísze legyen. Az ólomszínű éji ég alatt Langyos, ébresztő áramlat haladt, És gyermekkorom ölén, a hegyen Rügyet bontott a borostyánbokor.
Kolozsvár, 1929 március 30
Kívülről
Járosi Andornénak
Kis ablakfülke mély boltív alatt: A rendházból a templomba lelátok. Befagytak az orgona sípjai, Az oltáron nem imbolyognak lángok. Nagy hallgatás van, és nehéz homály. Ilyenkor, istentisztelet után
Az Isten egymagába mit csinál?



Nagy, üres háza kellős közepén Mire gondol? Szorongva kérdem én.
Az Isten, akit én úgy keresek, És nem találok, nem találok meg: Ítél, irgalmaz, gondol-e reám? Általa küldött csomagot Anyám? Kezével írnak nekem levelet? Kezével símogat a szeretet? Szavával vigasztal az orvosom? Ó, hol találom, hol találhatom?
Ó, tompa, tompa a szívem, s hideg Azért, azért nem ragadhatom meg, Azért járok hiába templomot, A templomokban otthon nem vagyok. Csupán így, istentisztelet után Az üres isten-házba nézni le, Szorongva lesni: gondol-e reám, Így, kívül, kívül a szentély falán: Ez vagyok én, ez vagyok igazán.
Nagyvárad, 1929 június 6
Valaki álmodott...
Valaki rólam nagyot álmodott, Martírnak álmodott meg - engemet.
Ha így lett volna, - már rég nem cipelném Törpén tovább a törpe éveket.
Hamuszín hajnal... zord kaszárnyatér, Egy modern Neugebäude - meglehet...
Most sorakozó... tompa gyászdobok Visszhangozzák a végső ütemet.
Most zár csikordul... börtönajtó nyílik... Nem engedem bekötni szememet.
Most - vezényszóra fölemelkedik Négy puskacső, - és némán rámmered.
Most - egy utolsót kiáltok talán: Erdély, az Isten maradjon Veled!
Aztán - piros vér, és fehér halál, És zöld fű - békült poraim felett.
Ó, ismeretlen, naiv álmodó, Ezt a víziót köszönöm neked.
Nagyvárad, 1929 június 6



Másvilági vándor a kezemen
Fehér lepke felhőtlen ég alatt, Hagyd most egy percre a virágokat.
Ne nézd, hogy száraz kóró a kezem, Ne nézd, hogy lelkem mézet nem terem.
Jer, telepedj meg a kezem fején, Csupán te érintsd, - nem érintlek én.
Az érintésed mily finom, - ilyen Lehet egy túlvilági szerelem.
És most mesélj, - mondd el, hogy egykoron Itt ültél te is egy kerti padon.
Magadbaroskadtan és egyedül, Némán, bénán és tehetetlenül.
Emberként, kit a teste-lelke nyom, S tudja, nincs szabadító hatalom.
S ím, lepke lettél, szárnyaló, szabad: Fehér álom, nyugtató gondolat.
Ne nézd, hogy lelkem mézet nem terem, Egy pillanatig maradj még velem.
És vigasztalj, hogy lepke leszek én, S lebegek, mint te, valaki kezén,
Ki majd, magába rogyva - egykoron, Ül itt, mint én most, egy kerti padon.
Nagyvárad, 1929 július 1
Az álorcás magyar
Bethlen Gábor halála háromszázadik évfordulójára Makkai Sándornak
A magyar erő roppant ormain Jártatta hideg, szomorú szemét: Mohács mögött, ország-halál mögött Csillogtak messze Mátyás csúcsai...
Rajtuk jártatta szomorú szemét, Róluk álmodott szörnyű éberen: El nem ragadták álma paripái, Önuralom zablázta zordonul.
Tudta: ütközni nyílt hely nincs sehol, Sem döntő diadalra rónaság, Sziklák közt folyt véres bujócska-játék,



Erdélyi farsang, komor karnevál.
Az új mulatság új magyart kívánt. Nem ledübörgő felvonó-hidat, Nem egy ellenség ellen egyenest, Fedetlenül kirontó Zrínyiket.
Az új mulatság más magyart kívánt: Kardos magyart, de álorcásat is, Sok ellenség közt zúzott csontjait Bölcsen forgató, „praktikás” magyart.
Ő lett az új, az álorcás magyar, Ki váltogatott, száz álarc alatt Híven hordozta s változatlanul Örök-egy arcát, faját, Istenét.
Sziklák közt folyt véres bujócska-játék: Előre két lépés, meg vissza három, Kettő kelet, kettő nyugat felé... Csillogtak messze Mátyás csúcsai.
Előre két lépés, meg vissza három, Kettő kelet, kettő nyugat felé: Az ördögökkel kellett cimborálni Látszatból néha, - mindíg Istenért!
Ő lett az új, álorcás magyar, A kérdező: Ki látott engemet? Az alkudozva is félelmes úr, A hajlongva is töretlen gerinc.
Messze maradtak Mátyás csúcsai, De Erdély épült az álarc alatt S a magyar mérleg egyensúlya lőn Világ-súlyok vak zuhanása közt.
Nagyvárad, 1929 október 7
Kövek zsoltára
A kolozsvári evangélikus templom centenáriumán Liedemann Márton templom-építő lelkész emlékének
Elhalkult, és elhalt az orgona... De új nesz kél most a templomfalakból. Nem halljátok? Itt körül a falakban Dobognak a beépített kövek. Külön dobban meg minden kicsi kő, És mégis, mégis egy ütemre vernek, Egy óriási templom-dobbanással.



Isten, ha akarja, a köveket Dobogtatja meg a szívek helyett.
Kő-nehéz szívvel, dallamtalanul, Lehajtott, fáradt fejjel figyelek. Szeretném, ha szívem megállana, S csak a százéves templom kövei Dobognának tovább...
Dobognak... dobbanásuk lassan áthat, Felmelegíti dermedt véremet, Lassan megértem a beszédjüket: „Mi kövek voltunk, rossz, rideg kövek, Kemény kövek és haszontalanok, Nehezek, otrombák, formátlanok, Tehetetlenek, tompák, elesettek, Mozdíthatatlanok.
Hevertünk hét országban szerteszéjjel, Utak mentén, száraz patakmederben, Omlásokban, elhagyott kőtörőkben. Vad éleinkbe ütközött a nap, Horzsoltuk az éjszaka bársonyát, Véresre törtük vándor lábait, Hevertünk külön-külön szerteszéjjel, Egymásról alig tudtunk valamit, És nem álmodtunk templomról soha. De jött egy ember, törékeny, beteg, A lelke égett, szíve dobogott, Az az ember templomról álmodott. Tudta, kövek hevernek szerteszéjjel Tehetetlenül, haszontalanul, Vadul, otrombán és formátlanul, Elindult a köveket megkeresni. Omlásokban, elhagyott kőtörőkben, Utak mentén, száraz patakmederben, Barangolt hetedhétországon át, Hol éleinkbe ütközött a nap, Horzsoltuk az éjszaka bársonyát S véresre törtük az ő lábait. Az az ember keresett, s megtalált. És azt mondta nekünk: Ti templom lesztek.
Falakká fogtok összeállani, És visszaveritek az Ige hangját, És visszazengitek az orgonát, Az imádkozó nagy nyomorúságot S az áhítat szárnyaló énekét



Szent nyugalommal veszitek körül. Halkan dobogni fogtok a falakban, Külön dobban meg minden kicsi kő, És mégis-mégis egy ütemre vertek, Egy óriási templom-dobbanással. Isten, ha akarja, a köveket Dobogtatja meg a szívek helyett. Így szólt hozzánk a templom-építő.”
Így beszélnek ma hozzánk a kövek.
1929 december 1
Csonkatornyok
Itt állok a csonkatorony tövén. Rég tető alatt a csonkatorony, S tető alatt a költő élete, Biztos, erős, égi tető alatt. Befejezetten, készen, ragyogón, Az idvezültek csendes mosolyával És véghetetlen, örök szánalommal Nézi mindazt, mi itt lenn csonkaság.
Itt állok a csonkatorony tövén, Itt állok romló, csonka életemmel, A képzeletem, mint veres kakas Most felrepül a torony tetejére, Lihegve, dúlva, zúgva sisteregve Égetem porrá a biztos tetőt. Hadd lássam csonkán a tornyot megint, Feketén, pusztán, kiszolgáltatottan, Esőben, hóban, szélben morzsolódva, Hordozva a villámok bélyegét, Mit beleütöttek a századok. Lássam, mint egy nagy, imádkozó ujjat, Nyomorék, torz ujját e beteg földnek, Ki ősi épségéről álmodik, És eped, eped új épség után...
Hadd lássam csonkán a tornyot megint, Csonkán, mint magamat, mint titeket. Vagy, melyikünk mondhatja: kész vagyok Van tetőm, nincs hiányom semmiben? Kinek nem fáj a csonka szerelem, A csonka vágy és a csonka remény, És minden csonka földi vállalat, S a tervek égretörő csonkasága?!



Ki lát a feje felett fedelet? Vagy: meddig lát? És kit nem aláz porig az ige: Nincs itten maradandó városunk?!
Hadd lássam csonkán a tornyot megint, Csonkán, mint magamat, mint titeket, Mint népemet, mint az emberiséget, Hadd lássam tágult, rémült szemeimmel Csonkán városok, falvak tornyait, Hadd lássam csonkatornyok végtelenjét Szalontától az óperenciáig... Csonkatornyok vagyunk mindannyian, Csonkatorony a teremtett világ.
Hadd lássam csonkán a tornyot megint, Ahogy Ő látta és megénekelte. Ez az ének az igazi tető, Erre nem száll fel a veres kakas. Ilyen tető volt minden éneke, Romló életek felett a fedél, Csonkaságnak a kiegészülés, Földi remények után égi álmok, Toldi szerelme minden szerelemnek, Toldi estéje minden alkonyatnak. Tetőt emelt minden csonkatoronynak Szalontától az óperenciáig, Amíg a saját árva élete Csonkatornyát egészítgette ki. Itt állok a csonkatorony tövén. Rég tető alatt a csonkatorony, S tető alatt a költő élete, Biztos, erős, égi tető alatt. Befejezetten, készen, ragyogón, Az idvezültek csendes mosolyával És véghetetlen, örök szánalommal Nézi mindazt, mi itt lenn csonkaság.
Nagyszalonta, 1929 december 8
Valaha voltam...
Valaha voltam riadó kiáltás. Nem én szóltam, és nem én kiáltottam: Az ember s a magyar Jajgatott bennem és kiáltozott, Rázta, mint Sámson, a templom-oszlopot,



A szelíd csillagokat riasztgatta: Mit tündökölnek olyan bölcsen ott fenn, Mikor mi itt lenn könny és vér vagyunk?! Valaha voltam tragikus kiáltás.
S lettem síró, beteg légyzümmögés, Vak vergődés egy őszi ablakon, Élni nem tudás, halni nem merés, Panasz, mit meg nem érthet senki sem, Jajszó, mely teljesen testvértelen, Kín, amely kicsinyes a csillagoknak, És furcsa szánalommal mosolyognak Rajta a küzdő, élő emberek. Ki tragédiák harsonája voltam, Lettem beteg őszi légyzümmögés.
Akarok lenni még egyszer kiáltás... Ó, Doktorom, gyógyíts meg engemet, De ne gyógyíts meg engemet magamnak. Mert annak jaj csak, ki magának él, És annak jaj csak, ki magának szenved, És annak jaj csak, ki meghal - magának. Gyógyíts meg engem a beteg világnak. Hadd éljek ismét testvér-közösségben, Hadd legyek ismét ember és magyar.
Hadd jajduljak velük, ha jajgatok, Értük rázzam a templom-oszlopot, A csillagokat értük riasztgassam: Mit tündökölnek olyan bölcsen ott fenn, Mikor mi itt lenn könny és vér vagyunk?! Beteg őszi légyzümmögés helyett Legyek még egyszer riadó kiáltás...
Nagyvárad, 1929 július 15
KENYÉR HELYETT
1932
Kenyér helyett
„Változtasd a köveket kenyerekké!” Nem a sátán szól. Milliók zokogják. Egyetlen jajkiáltás a világ, Egyetlen kéztördelő mozdulat, Egyetlenegy roppant fenyegetés.



A nyomorúság völgyei fölött A bosszúálló Isten hegyei Feltornyosulnak irgalmatlanul, Nem indulnak változni kenyerekké.
„Változtasd a köveket kenyerekké!” Hallom én is a rettentő igét, Mint végítélet, úgy zuhan reám, Szíven talál, mint kővé vált kenyér. Az életemet mostan kérik számon, Most köveznek kővé vált kenyerekkel. Megálljatok... nagyon bűnös vagyok, De talán mégsem úgy, mint hiszitek. Én nem vettem el senki kenyerét, Csak ép nem tudtam kenyeret keresni, Csak éltem, éltem, ingyen, irgalomból, Az Isten irgalmának hegyeit Bebolyongtam virágot szedegetve, Tudom, nem ér most falat kenyeret Az egész szárazvirág-gyüjtemény.
„Változtasd a köveket kenyerekké!” Máskor talán feleltem volna rá, Szóltam volna: „Nem csak kenyérrel éltek!” Most torkom, szívem egyként elszorul, Szédül a szó és megfullad a hang. Csak Egy, csak Egy, csak Egy felelhet így, Nem én, nem én, az Ő nevébe se... Testvéreim, ha volna rá hatalmam, Testvéreim, ha tőlem függene, Holnap puha sziklákon pihennétek, Kenyérhegyek nőnének számotokra, Hegyóriások csupa szín-kenyérből, Merő aranykalácsból Alpesek... De nincs hatalmam, - betegen bolyongok, S még most is virágokat keresek. S ha még találok egy-egy halaványat: Tépelődöm, hogy megmutassam-e? Asztalotokra merjem-e belopni Kenyértelen, üres asztalotokra Kenyértelen kővilág kis virágát? Vagy morzsoljam szét a kezem között, Mielőtt bárki rátekintene, És fojtsam meg, mint gyermekét anya, Mint bukott leány drága szégyenét?
„Változtasd a köveket kenyerekké!”



Hegyeket változtatnék - nem lehet. Kenyértelen, kegyetlen kővilágban Lehajtom megadással fejemet. Testvéreim, ne könyörüljetek. Kenyértelen, kegyetlen kővilágban, A bosszúálló Isten hegyein Én nektek most is csak virágot téptem. Zuhogj fejemre, kővé vált kenyér: Én vétkem, én vétkem, én igen nagy vétkem.
Koldus tündérek
Barátom téli kertjében
A gyümölcsfáid bekötözve láttam, Felöltöztetve láttam csemetéid, Karcsú derekuk újságpapír óvta: A rossz hírek s a hiába-betűk Összeszövődtek téli takaróba. Be lenge, lenge téli takaró! Ehhez fogható lenge lepke-mezben Csak tündérlányok lengtek bálteremben, Rózsaszín ködben hajladozó fácskák, Ragyogó, rendes, eltűnt ó-világban. Ha egy acél-kéz kisöpri a termet, S minden tündérkét úgy lengén kikerget:
Megfagytak volna télben, éjszakában A pillangók egy pillanat alatt. A te fácskáid télben, éjszakában És Isten irgalmában állanak. És ennyi minden, amit te tehetsz, És ennyi minden, amit tehetünk: Papírral, ronggyal és remegő kézzel Itt-ott egy fácskát bekötözgetünk. A rossz hírek, a hiába-betűk Összeszövődnek téli takaróba, A rongy, a papír és a Kegyelem, Ha érünk új tavaszt - Tündérkéidet tavaszig megóvja.
Lefelé menet
Máté 17
1
„Elváltozék...” Köntöse mint a hó.



Olyan szép, hogy már-már félelmetes, Mégis: a hegyen lakni Vele jó. Maradni: örök fészket rakni volna jó. De nem lehet. Már sápad a csoda, Az út megint a völgybe lehalad, Jézus a völgyben is Jézus marad, De jaj nekünk! Akik a völgybe Vele lemegyünk, Megszabadított szemű hegy-lakók Csak egy-egy csoda-percig lehetünk. Elfelejtjük az elsápadt csodát, És lenn, a gomolygó völgyi borúban, Az emberben, a szürke-szomorúban, Nem látjuk többé az Isten fiát.
2
Testvérem, társam, embernek fia, Igaz: a hegyen nem maradhatunk, Igaz: a völgyben más az alakunk, Nekünk lényegünk, hogy szürkék vagyunk. Botránkozásul vagyok neked én, És botránkozásul vagy te nekem, Mégis: legyen nekünk vigasztalás, Legyen nekünk elég a kegyelem: Hogy láttuk egymás fényes arculatját, Hogy láttuk egymást Vele - a Hegyen.
József, az ács, az Istennel beszél
Magasságos, Te tudod: nehéz ez az apaság, Amit az én szegény vállamra tettél. Apja volnék, - és mégsem az vagyok. Ez a gyermek... ha szemébe tekintek, Benne ragyognak nap, hold, csillagok. Anyja szemei s a Te szemeid, Istenem, a Te szemeid azok. Gyönyörűséges és szörnyű szemek, Oly ismerősek, s oly idegenek... Ez az ács-műhely... ezek a forgácsok... Mit tehettem érte?... mit tehetek? Én tanítottam fogni a szerszámot, Mégis rá fogják majd a kalapácsot. Úgy félek: mi lesz? Most is ki tudja, merre kóborog,



Tekintetétől tüzet fog a műhely, Tüzet a világ, s egyszer ellobog. Ó, jó volt véle Egyiptomba futni S azután is óvni a lépteit, Fel a templomig, Jeruzsálemig, Míg egyszer elmaradt... Ó, jó volt, míg parányi rózsaujja Borzolta szürkülő szakállamat, Ezüst nyomot hagyott már akkor is, Komoly nyomot parányi rózsaujja. S most olyan más az útja... Vezetném és Ő vezet engemet. Csak azt tudom, a Te utadon jár, Magasságos, De ki tudja a Te ösvényedet? Te vagy az atyja, - én senki vagyok, Az Evangéliumban hallgatok, S hallgat rólam az Evangélium.
Idegen vendég a kánai menyegzőn
Itt is, ott is menyegző, Kána. Öröm villan e bús világra.
Ritka, drága kicsike ünnep: Az arcok egymásra derülnek.
És hivatalos vagyok én is Az öröm asztalánál mégis.
Ülök. A szívem halott-fáradt. Korcs szóra nyitom csukott számat.
Nevetek, és a nevetésem: Mint göröngyhullás temetésen.
Mint száraz haraszt-zörgés ősszel... Így örülök az örvendőkkel.
Asztalfőn, dicsfényben derengve Ül a fájdalom fejedelme.
Mély, szemrehányó szeme rajtam: Mért csak ilyen az én vigalmam?
Mikor Ő itt percre megállott, Megáldotta a vigasságot.
Mikor vedernyi borral, vérrel Lángol az első csodatétel.
Ő most nem gondol szegre, fára...



Ki mer hát búsabb lenni nála?
Uram, fájdalom fejedelme, Ki ülsz az asztalfőn derengve,
És akarod: tavasszal, ősszel Örüljek az örvendezőkkel:
Tedd, hogy igazán örülhessek, Magamtól megmenekülhessek.
Örömben, bánatban egyképen Hadd legyen nekem békességem.
Korcs szót ajkam ne virágozzon, Torz nevetésem ne buggyanjon.
Kedvem másnak kedvét ne szegje, Derülten nézzek mindenekre.
Az élet ritka, drága ünnepén Ne legyek ünneprontó jövevény.
Uram, ha szemed némán vádol, Jusson eszedbe: én nem ittam Első csodád bíbor borából.
New Yorki levéltöredék
Templomkép-gyüjtő albumába
„Itt küldök egynehány képeslapot. De rájöttem már, hogy mért nem kutat A fürge fényképész itt templomot. A felhőkarcoló hétköznapok Égbefúrták ormótlan fejüket: Eltűnnek ötven emelet tövén, - Hiába tornyosak az ünnepek.
A vörös téboly vak falansztere Lerontja másutt a templomokat -... Itt - e titáni égberohanásban Az Isten nem halt meg, - csak lemaradt.
Ide erdélyi hegyek kellenének, Hegyek a felhőkarcolók mögé Hogy tündököljön az örök Arány, És kitűnjön: a dicsőség kié.”
Fáklya verem előtt
Talán csatornát javítottak. Tán repedt csövet forrasztottak össze.



A város földalatti erei Megpattantak valahol, - azt keresték. Dolgoztak napestig térdig lucsokban. Azután hazamentek. Utánuk tátva maradt egy veremszáj. Fáklyát tűztek a verem szája mellé, Lobog. Hányszor láttam így éjjel útközépen Fáklyát verem előtt! Mért nem tudok most nyugton továbbmenni? Sötét lelkemből sötét éji pillék Kirajzanak. Kergetőznek a piros jel körül. Lobog! Lobog! A vízióim körüludvarolják. Micsoda jel! Hány verem tátong most a nagyvilágon? Farkasverem, Halálverem, Pokolverem, Gondosan előkészített verem. Csak fáklya nem ég a verem előtt. Voltam-e én, vagytok-e ti, Lesznek-e ők Ilyen magányos éji lobogás, Vigyázz-kiáltás tévelygő felé: Fáklya verem előtt? Közülünk ki fogja megérdemelni, A sírfeliratot: „Másnak világolt, Amíg önmagát emésztette meg?” Fáklya verem előtt. Lobog! Lobog! A vízióim körüludvarolják. És felrémlik egy másik fáklya-kép. Fáklyát tűz ki a győztes hadvezér Ős hadi-jog szerint A meghódított város piacán. Éj van, itt-ott még zajlik a tusa, Lappang a gyilkos kétségbeesés. A fáklya ég. Amíg a fáklya ég, Hajnalig talán - várja irgalom Azt, aki elhajítja fegyverét.



Ilyen fáklyát tűzött az Isten is A farkasvermes világ közepébe, A fáklya ég. Ki tudja, meddig még? Boldog, ki elhajítja fegyverét, S rábízza magát győzelmes kezére.
A lehetetlenség kapujában
Nem akarom, - és minden versbe mégis A Te nevedet építem bele, Isten, holt szívem élő Istene Mint faltörő kos a kőfalakon, A soraimon rést üt a neved, Tán csak szokás, - hisz Tehozzád kiáltnak Nyomorúság idején mindenek, Isten, üres szó, vagy végtelen teltség, Mondd meg nekem most: mért nem teheted, Hogy akik egymást oly igen szerették, Varázsütésre mind eltűnjenek? Mért van az a gyilkos: egyik előbb? És mért parancs, hogy a más végignézze Mindíg, mindíg a halálbamenőt? És mért kell tépnem magamat azon, Én menjek-e előbb, vagy menjen ő, S engem ne lásson a ravatalon? Mért nem egyszerre, egy harangütésre Ragadtatnak az egymást szeretők Megnyíló földbe, vagy megnyíló égbe?! A lehetetlen kapujában állok, Tudom, Uram, hiába zörgetek, S tudom, hogy őrület, amit kívánok, De hidd el, jobban dícsérnének téged Az egy csapásra megszűnő világok, Az egy szélroham-eloltotta lángok, Az egy ütemre megállt szívverések!
És a szívem is elhagyott engem
„Mert bajok vettek engem körül, amelyeknek számuk sincsen, - utolértek bűneim, amelyeket végig sem nézhetek, - számosabbak a fejem hajszálainál, - és a szívem is elhagyott engem.” Zsoltárok könyve 40. 13



Ez a legnagyobb bűn. Ez a legszörnyűbb büntetés. S a legnagyobb nyomorúság is ez: Elhagyott engem az én szívem is.
Ülök a puszta-homok közepén, Csügged nehéz fejem. Ülök, akár a kő, Lomha, kietlen kő-mozdulatokkal Tapogatom magam. Vad-idegenül kutat a kezem A hely körül, Hol a szívemnek lenni kellene.
Nincs, nincs. Elszállt, elillant az évek során. Őszökkel, tavaszokkal, Bűnökkel, bajokkal, Vándormadarakkal. Nem tudom, kivel, nem tudom, mivel, Nem tudom, hogyan, Micsoda percekkel, órákkal, tolvajokkal Illant el, szökött el, tűnt el, párolgott el, Hagyott el engem az én szívem is.
Még néha énekelnék. Egyszercsak a dal torkomon akad, Elfagy, kihűl, Nem érzem szívemet a dal alatt. Szólnék néha egy símogató szót, Egyszerűt, tisztát, édest, meleget, Vigasztalót. Kimondom: koppan, Érctelenül, csináltan, hidegen: Nem szűrhettem által a szívemen.
Magamhoz vonnék néha valakit Közel, közel, Közel hozzám a félelmes magányba. De szegett szárnyként visszahull a két kar, És visszahull a nagy ölelés vágya, A kitárt karok félszeg ritmusát Nem a szív dirigálja.
Indul a kezem irgalomra is, De nem dobban a mozdulatban semmi, Csak pénz csillan: koldus kezébe tenni. Zeng a köszönet: „Ezerannyit adjon...”



Nem, csak szívet, csak egy kis szívet adjon!
És imára is kulcsolom kezem, Úgy esedezem szívetlenül - szívért, Szárazon adom Istennek magam, Hátha reám bocsátja harmatát, És kinyílik a kőből egy virág.
Mert bajok vettek engemet körül, És a bajoknak szere-száma nincsen, És utolértek az én bűneim, És bűneim beláthatatlanok, Hajszálaimmal el nem hullanak, S elhagyott engem az én szívem is.
Nincs, nincs. Elszállt, elillant az évek során. Ó, bűnök, bajok, őszök, tavaszok, Gyilkos órák, rabló pillanatok, Suhanó szárnyú nagy sors-madarak, Hová vittétek az én szívemet? Hozzátok vissza az én szívemet, Szeretni akarok.
Biblia óra
A süllyedő világ-hajó Parányi mentőcsolnakán Lebegünk páran, emberek. - Gyárak, kietlen kültelek A kormánynál egy asszony ül, A hangja halkan ránkpereg, Néha koppan a szíveken,
Mint őszben tavaszi eső. Mögöttünk süllyed a világ, Mi lebegünk a csolnakon, A révészünk, az Irgalom Vezet egy asszony-hangon át. Most semmi sincs, csak ez a hang. Csak ez a hang... És messze a Világítótorony.
Kolozsvár, Irisz-telep, 1931 okt. 25
Az én lelkipásztorom
„És a tűz után egy halk és szelíd hang hallatsszék.” Kir. I. 19:12



Járosi Andornak
Láttam az Igét sas-szárnyon repülni, Elzúgni izzó Illés-szekeren, Dóm-lelkek pillér-berkeit bejártam, Testté az Ige mégse lett nekem. Gyönyörködni jártam a templomokba, Mint a hangversenyekre, tárlatokra, A lelkem minden szent beszéd után Csak muzsikával, képpel lett tele, A nagy poézis fergeteg-szele Az építő szó boltíve alól Süvöltve tört ki, s úgy markolt belém. Csak ezt lestem, csak erre vártam én. Égett a szívem pogány csipkebokra, Szent szél szította szándéktalanul, A láng szomjazta a forgószelet, S a tűzből született egy költemény A „Christi imitatio” helyett. Jöttek ragyogó s zordon vértezetben, Jöttek óriás prédikátorok, És ostoroztak, és égbe ragadtak, Csak ezt a szócskát: „én bűnös vagyok”, Nem bírták velem úgy értetni meg, Ahogy Te tetted, én „kicsi papom”, Általad lett a templom menedékem, És vigasztalásom, és otthonom. És Te tetted, hogy megértettem én, Hogy mégis több az Evangelium, Több, mint a leggyönyörűbb költemény. És Te tetted, hogy fordulok magamba, S a szent vacsora után legalább Jobban vigyázok tettemre, szavamra. Te tetted, ha türelmesebb vagyok, Tudván: nagy dolog a kicsi dolog. Ledobhatatlan keresztem alatt - Ezt is Te tetted - már meghajolok. Te tetted ezt, - a bús nevelő-évek, Szakadások, törések, temetések Csupán a segítségedre siettek. És látod, látod: ezt ismét Te tetted, Hogy bennem lassan életté remegnek A szók: „Kegyelem és békesség nektek”.
Árvíz



„Árvíz! árvíz!” sikoltják mindenütt Riasztó hír-harangok. Amerre nézek: tenger a világ. Kilépett medréből a Bánat, Elszakította gátját a Betegség, Hidakat sodort el a Balszerencse, A Nincstelenségnek már partja sincs, A viskók eltűntek, a paloták Talapzata alámosva inog, És mindenünnen kezek nyúlnak ki, Szegény, kapaszkodó kezek az árból, Keresnek valamit, hogy mit, maguk se tudják.
Mivel dugjam be fülem, hogy ne halljam A vészharangot, - hogy vakítsam meg Nyomorúságra táguló szemem? Hogyan némítsam el a rettegést Világban elszórt szeretteimért? Hogyan markoljam meg a kezüket, Hogy mentés helyett akaratlanul Le ne rántsam magammal őket is? Mert víztől sodort szegény száraz ág, Tehetetlen gally az én kezem is. Visz a betegség, tép a balszerencse, Ragad és eltemet a szomorúság.
Örökkévaló Árvizi Hajós, Kegyetlenül kegyelmes, Ki láthatatlan ladikoddal Lebegsz a nyomor vizei felett, Ki némelyeket felveszel hajódra, Ki másokat a mélybe visszalöksz, Én nem tudom, csak Te tudod, miért Ó, vedd fel az én kedveseimet! Mindenkit, akinek szívétől Az én szívemig szálat feszítettél. Nem tudok én most népekért, Világokért fohászkodni Tehozzád, Egyesekért, személyszerint könyörgök: Ne hagyd, ne hagyd, ne hagyd alámerülni! Örökkévaló Árvizi Hajós, Kegyetlenül kegyelmes, Ki láthatatlan ladikoddal Lebegsz a nyomor vizei felett Ha nem férünk fel ladikodra mind Tehetetlen, nyomorult emberek:



Ó, vedd fel, akiket én szeretek!
Utolsó munkás
A nap leszáll, és szőlőhegyed ormát Aranyozza az alkony, Istenem. Munkásaidat látom fenn mozogni, Apró bogárkák, serény hangya-népek, Ki kapál, ki vesszőt metsz, ki szüretel. Munkálkodjatok, míg nappal vagyon: Mondtad s elküldted mindannyiokat. Mentek. Ki hajnalban, ki délelőtt, ki délben. Verejtékük hullt zord szőlőhegyedre, És felszállt áldozati páraként S virágillat lett: édes öntudat És boldog, tiszta lelkiismeret. Hogy sürögnek ott fenn a húnyó napban, Aranyként csillan szürke hangya-testük, Már készülődnek lassanként haza, Egy óra még, és itt van a sötét.
Sötét, sötét: hogy száll a szörnyű szó, Éjszaka: hogy suhognak szárnyaid, Mily félelmes vagy, mily irtózatos, Még annak is, ki dolgozott napestig, Hát még annak, kit elhagyott a hajnal, És elhagyott a délelőtt s a dél S kit a hanyatló nap is így talál: Hivalkodva és haszontalanul.
Álltam valami messze piacon, És tarka rongyként ráztam lelkemet, Így tűnt a hajnal, így futott a dél, És így jött rám a késő alkonyat. Utolsó munkás és utolsó óra Most itt állok a szőlőhegy tövén, Napszámodba szegődnék, Istenem. Egy óra még, és itt van a sötét.
Ezt az utolsó órát add nekem.
ROMON VIRÁG
1935



SZERENÁD ODA TÚLRA
Halk hang halottaimhoz
Piroska Testvér A földben s az égben, Te por a porban, Fény az üdvösségben Anyámmal együtt ugye megbocsáttok, Hogy nem hintem a sírotokra mind Ágyam mellől e tengersok virágot?
Könyörögtetek, tudom, ott fenn értem, S imátok Istent közelebb találta Mint bárkié e borús földi téren.
Tudom, gyakran meglátogattatok Ha éjjel zajtalanul nyílt az ajtó, S vigasztalást, enyhülést hoztatok.
Mennyi rózsám van, s hány látogatóm Csak elmennek s a rózsák hamva hull, De Ti velem maradtok mindörökké, Örök rózsákkal, láthatatlanul.
Református kórház, 1934 október
Szerenád oda túlra
Ezen az első őszi reggelen Jobban fáj, hogy már nem lehetsz velem.
Most lehetnék hozzád figyelmesebb: Az ősz, tudod, mindíg megenyhített.
Beteg lelkemen most pattan a zár, Pattintgatja a búcsúzó sugár.
Most nyílnak bennem fátyolos egek, Most félve, én is föltekinthetek.
Most írhatnék Neked sokat, sokat, Míg szólnál: „Fiam, ne fáraszd magad.”
Most mutathatnék elsőül Neked A reggelinél elibéd simítva, Sápadt szirmú kései verseket,
S hallgatnám kritikád, a halkszavút, Egyetlen drága anya-kifogást: „Ó, fiam, - csak ne olyan szomorút...”
1930 szeptember 1



Rosa Mystica
A rózsák: ez volt minden örömed. Tavalyi rózsák hulló levelét Gyüjtötted, gyüjtögetted Dobozba pergetted a szirmukat Titokzatos, tűrő, halvány mosollyal, Szelíden, szépen, - ki tudta: minek? Koporsó-párnának.
A kis vánkost a fejed alá tettük, És Téged betettünk a föld alá, Mikor a rózsákat kivettük Idén a föld alól.
Én nem tudom, Anyám, Egyetlenem, Az angyal harsonája mikor szól, Isten mikor szólít a föld alól De én ma este felhozlak magamnak.
Állj ágyam mellé, Édes Rózsatő És verjél gyökeret, Virrasszál mellettem és virágozzál És hullasd fejem alá leveled, Bús fejem alá bársony-leveled.
1930 június 27
Ha én...
Ha én feküdnék most a hant alatt, Anyám, Te drága, Neked fekete volna minden pillanat.
Hogyan képzeljem el Alakodat Karácsonyeste síromra hajolva, Rendezgetve a fenyőgallyakat?...
Szíved ha rögtön meg nem szakadt volna, A mosolygást, a mosolygást Bizonyosan elfelejtetted volna.
Én itt maradtam, S azóta számtalanszor mosolyogtam, Mintha nem Te feküdnél hant alatt. Anyám, Anyám, Bocsásd meg az én rossz életemet És minden beteg mosolygásomat.
1930 december 9



Három narancs
Három éve fáj ez a hangulat. És nem tudom kisírni, Versben kipanaszolni magamat. Kísért, és eltűnik És újra visszajön. S nem tud, nem tud mégsem kihullani A szó s a könny. Tegnap, idegen emberek között, Utcán, villamoson, Azt hittem: most, most mindjárt megfogom. Szememre már fátyol ereszkedett, A lelkem látott. A kalauz csengetett. S a ködben ismét minden elveszett. S ma újra jön, De már nem az a szó S nem az a könny.
Ma újra narancsot hoztak nekem. És én a narancsot nem szeretem, Nem szeretem. Fáj a formája, színe szomorít És íze bánat-íz az inyemen. És halotti tor-íz a torkomon. Amit kapok, azt elosztogatom. De három narancs mindég megmarad Nekem. Ködből felém dereng Ezüstkoszorús édes angyal-arcod, Anyám. És szólsz: Édes fiam, hozzál három narancsot. Már beteg voltál, s nem esett jól semmi. Három narancs... Utolsó kívánságnak... Én Istenem, be szerény tudtál lenni.
Te nem csak életet adtál nekem, De nekem adtad az életedet. És - három narancsot vittem Neked. És késtem azzal is. Ki tudja, merre kóboroltam akkor, Álmodva akkor is. Mert gyarló volt bennem a szeretet. Hálásan mosolyogtál,



S a három narancs Neked jólesett.
Ó, élet, - világ - narancsligetek: Most minden pompátok lefosztanám, Anyám, Neked. De Neked nem kell, csak három narancs. Ködből felém dereng Ezüstkoszorús, hóharmatos arcod: Édes fiam, hozzál három narancsot.
Azóta nem bírok narancsra nézni. Facsarja a szívem. Fáj a formája, színe szomorít És íze bánat-íz az inyemen. Amit kapok, azt elosztogatom. De három narancs mégis megmarad Mindég nekem.
1933 március 25
Napocska
Istent, Jézust nem sokat emlegetted. Ha imádkoztál is: titokba tetted. A holdtól féltél: megzavarta álmod. Hidegen hagytak hűs csillagvilágok. Az égen csak a „napocskát” szeretted. Nem a Napot vad, izzó nyári hévvel, Csak a napocskát ibolyalevéllel, Csak a napocskát őszi sugárzással, Szobán át támolygó téli verőfénnyel. Anyám... Fehérfürtös, napfényszomjas virág, Úgy fordultál Te is a nap felé, Mint sok-sok kedvenc pelargóniád. Lelkedben elzengetlenül buzogtak S számlálatlanul, szent nap-himnuszok, - Én most e téli nap-elégiával Áldott, eltűnt kezedre borulok. A reggeliző asztalunkon most is Úgy bujdosik a tűnő téli fény, Az abrosz ráncaiba úgy fogódzik, Úgy csillan meg a csészék peremén, Mint akkor... - Ó, hogy a tompa tárgyak megmaradnak, A repedt pohár, csorba csésze is Visszaverői örök sugaraknak



Csak Te mentél el fecske-érkezéssel, Alig kisarjadt ibolyalevéllel. - De az az akkor sokkal azelőtt volt. A reggeli-asztalnál ketten ültünk Talán már februári reggelen, És jött a napfény, az áldott „napocska”, Csillant abroszon, csészén, üvegen. Te szóltál szokatlanul-komolyan: „A túlvilág? Nem, azt nem hihetem, Nem úgy... De olvastam egy álmodó tudós Elméletét, - az úgy tetszik nekem... Azt mondja, hogy a szeretet erő, Ha kihűl, visszasugárzik a napba, És szeretteink lelke érkezik Sugárhajón Mindennap reggeliző asztalunkra. Látod, ez így nagyon tetszik nekem.” Elhallgattunk azután mind a ketten. - A reggeliző asztalunkon most is Úgy bujdosik a tűnő téli fény, Az abrosz ráncaiba úgy fogódzik, Úgy csillan meg a csészék peremén, Mint akkor... Ó, Anyám, hogyha igazad lett volna, Ha Te volnál e bujdosó napocska, Az abrosz ráncaiba Te fogódznál; Te csillannál a csészék peremén, Kikötött sugárhajó, drága fény! S a tompa tárgyak, akik megmaradtak, A repedt pohár, csorba csésze is -: Tükre lennének örök sugaradnak... -
1931 december 4
Anyám testamentuma
„Irén néninek”
Mellette ültünk ketten kétfelől, Mikor nehezen megmozdult a hangja: „Ha meghalok, - légy anyja” Már nézni nem tudott a barátnőre, Életében egyetlen barátnőre, De tudta, kire bízott engemet: A szeretetre s az erőre, A biztonságra és a nyugalomra.



S lehúnyta szemét örök nyugalomra.
Ha látta most a csillagokon túlról, Hogy munkált ez a szeretet s erő, Amikor én harcoltam a halállal, Elmondhatta nagy, mély hála-fohásszal Virágai helyett Könnyel öntözve a csillagokat: Áldott kézre bíztam a fiamat.
1934 október 13
Ének anyámról
Ó, most adj erőt Isten, Istenem, Hogy méltón zengjen árva énekem Róla, ki csöndes mártír volt szegény, S hang nem hatolt be két szegény fülén. Meghalt a Hang - régen meghalt Neki Fülébe szóltak még gyermekei Odatapasztva forró ajkukat Aztán e szalmaszál is elszakadt. A betű maradt csak, a holt betű, Élő hang helyett ó be keserű. Aztán - szelíd, vigasztaló barát Szemén át jött el hozzá a világ. Hogy csüggött e két drága szürke szem Szánkon: mit mondunk: igen-e, vagy nem, S próbálta kínlódva olvasni le, Szemmel, mit fel nem fogott a füle. Ki jót akart: mellé telepedett, S írt neki - én nem írtam eleget. Ifjan még sorsa ellen lázadó, Később csupa bölcs rezignáció: Virágot ápolgatott, olvasott, Ha házi gondja olykor elfogyott. A fecske megérkezett csicseregve. S nem hallotta - ő, pedig úgy szerette. Beethovent zongorázott a leánya Búsan támaszkodott a zongorára. Tapsok közt olvasott fel a fia Nem tudta, milyen verse hangsúlya. A rádiót - be jó - nem érte meg. A mennydörgésre csak megremegett. A nagy harang ha szólt Szilveszter-éjjen, Ő ült akkor is fojtó csöndességben, Fájtak benne madarak, gyermekek,



Csak a néma virág nem sebezett.
Ha van igazság, hallania kell Most mindent, ami lelket fölemel.
Madarak ezerhangú kórusát A tavaszodó mennyországon át.
Beethovent, amint maga dirigál S zenekarában ezer angyal áll.
A konduló, mély, érchangú harangot, Amit idelenn közelről se hallott.
A gyermekeit és az unokáit, Ahogy hangjuk fölhat a mennyországig.
Itt örök csendre kárhozott füle Ott örök muzsikával van tele.
S ha Isten van, meg nem szűnik soha E mindent-kárpótló szimfónia.
1934 október 12
Papírkatonák
„Keresztessy - papírkereskedő.” Fantáziámban furcsán kapcsolódnak Ő és a temető.
Utunk a temető felé Menet s jövet, El a lábas Jósika-ház előtt, Piacon át A Keresztessy során vezetett.
Temetőből jövet Anyámtól könyörögve kértem Pár krajcárt papírkatonákra. Előre tudta, előre mosolygott, Adta a pénzt, És megenyhülten bólintott reája.
Micsoda vitézei voltak Annak a régi Keresztessy-boltnak! Sóvárogva nézték gyerek-szemek. Világhódító hadserege volt Ártatlan papírosból Az öreg Keresztessynek.
Nekünk ott fenn a temetőben Akkor csak egy sírunk volt és kicsi: Testvérke sírja, pici leányka-sír



Az élet alig pitymallott neki.
Megsokasodtak azóta a sírok És elfogytak a papírkatonák Papírálarca lehullt mindeneknek, Meztelen vasban mered a világ.
Az öreg Keresztessyt is kivitték. Magával vitte büszke seregét, De minden esztendőben egy napon Sírja körül Ezer gyertya és ezer öröm ég. Látom seregét sírja körül állni Ezer gyerekszív ujjong messziről S tisztelegnek a papírkatonái.
1934 november 2
Kimondhatatlan
Borong, borong a mélyben valami, A versem nem bírja kivallani.
Kísér, kísér tűnt tündér-hangulat: Anyámmal - a gesztenyefák alatt
Jártunk, a Fellegváron - mély avar Ó, mennyi fényes gesztenyét takar.
Egy halvány asszony és egy kisgyerek, És őszi fák közt zord épületek.
Katona-házak. S messzebb, gondolom: A rettentő puskaporos-torony.
De nincsen robbanás, csak zizzenés, Halk hervadás, aranypermetezés.
E hangulattal mit is akarok? Alig melegít és alig ragyog.
Talán csak járnék künn az avaron, A régi gesztenyéket akarom.
Hogy hídról hintsem a Szamosba mind, S lássam, a hullámokon hogy kering.
Lássam, hogy viszi a víz lefelé, A Tisza felé, a tenger felé.
Talán nem is akarok semmi mást Csak egy multból jövő símogatást.
Csak kapcsolódni holt Anyám kezével És játszani a fényes gesztenyékkel.



1934 október 23
Az orvos
Id. dr. Imre József emlékének
Egy képet láttam drága, öreg úrnak S nagy orvosnak a szobája falán: „Jézus, az Orvos.” Ül az ágyszélén szelíd-komolyan. Az ágyban fekszik egy beteg leány. Csak ül és fogja a leány kezét És néz rá hosszasan, Tekintetében gyógyító erő, Áldás és béke van.
A nagy orvos, a drága öreg úr Azóta elpihent. De emlékéből, mint a fali képből Sugárzik az erő S leszáll a szívemre a csend.
Ő ama názáreti örök Orvos Hű követője volt. A beteg fölé szívével hajolt. Nem mondotta sokat: Uram, Uram. De: „Aki cselekszi az én igémet” Az velem van.
És én most minden igaz orvos arcán, Ki szeretettel fogja meg kezem, Az ő arcát s az örök Orvos arcát Felismerem.
1934 október 13
Nagybátyám
Hogy széthullt, s eltűnt Minden holmija Csak az ablakban Áll nehány pipa, Pár meggyfaszár, S pár megfeketedett Dióbarna kupak Úgy, ahogy odatette, Mielőtt befejezte Ezt a földi utat.



Derült nyugalmat szívott a pipából Most is hallom, ahogy fujtat s szipákol, Kutatja, hogy szelel, Szurkálót használ nagy szakértelemmel, Bajlódik tempósan vele, Míg lassan, lassan meggondolkozik S engedelmesen füstöt ereget A bölcseségnek ez a kútfeje.
Nagybátyám Ő volt a familiában Egyedüli született optimista. Akármi jött, csak legyintett kezével Rendületlenül: „Semmi baj” - kismiska. Ő volt, ki újságolta Tizenötben, Hogy ötmillió muszka került kézre Elevenen, egyszerre, egycsapatban.
S a háborúnak vége. Ha nem hitte is, - hirdette s nevetett. A sodrából kihozni nehezen És ritkán lehetett. Beszélni nem sokat beszélt, Gyümölcsfákkal többet, mint emberekkel, Botjával, kutyájával és a heggyel De engem nagyon, nagyon szeretett.
Mikor este az óra elütötte Tompán a tizenegyet, Felkelt, s kiment: „Még egy pipa dohányt... Azután én is aludni megyek.”
A pipák állnak az ablaksarokban, Példásan, csatarendben. S hozzájuk nem nyúl semmiféle kéz. Csak néha képzel füstös glóriát Fájdalmasan Köréjük az emlékezés.
1934 október 25
Sorsunkra hagyva
Kuncz Aladár emlékének
Felszállt a vészjel, és körülrepült Viharmadárként a föld kerekén: Búvárhajó... kínai partvidék... Bent emberek és fogyó oxigén.



Lélekzetállító órák, napok, Aztán az utolsó helyzetjelentés: Megtettünk mindent, amit tehetett Ember, tudás, hatalom, szeretet. Próbáltuk kiemelni. Nem tudjuk kiemelni. Sorsára hagyjuk.
Drága Barátom, amíg haldokoltál, S tűnt a remény, fogyott az oxigén: Ama távoli, elmerült hajóval Kapcsoltalak lélekben folyton én. Rokona volt az minden elveszettnek, A társtalan haldoklás egymaga, A feladottság, az elengedettség, A menthetetlenség szimboluma. S Te is az voltál, jaj, Te is, Te is. A nekifeszült mentő-akarat Visszahanyatlott tehetetlenül, S én hallottam, ahogy a világ-végzet Egy rettentő refrénbe tömörül: Nem tudjuk kiemelni. Nem tudjuk kiemelni. Nem tudjuk kiemelni.
1931 július 13
Két mozdulat
Szemed két kihúnyt csillag. Szádon Isten pecsétje. Arcod: foszló finom köd, Alakod: alig-pára, És egyre távolodsz, S én: emlékezet szegénye S reménység koldusa Nem látok vissza elmult életedre, S nem látok előre a túlvilágba. Piroska, drága... Kék áldozati füst, Alkonyi égen arany-lila felleg, Örök-illatú pára - Én nem emlékszem a szemedre, szádra.
Hát fontos volt nekem A szemed, szád, az arcod, alakod? Mi volt nekem?



Csak drága ráadás volt A lelkedhez minden mozdulatod. Mikor, mint roppant fényesség elől, Tenyereddel fedezted arcodat - Meg ne vakulj Ha párbeszédeinkből kicikázott Egy Istensímogatta gondolat. Vagy mikor ujjad szenteltvízbe mártva Felém közelítéd, S rebbenve írtad sötét homlokomra A megváltó kereszt kicsi jelét. Ha majd a „test feltámadásakor” Az Isten feltámasztja alakod, Nekem nem kell egyéb Lelkedhez drága ráadás gyanánt: Csak ez a két Kicsi rebbent-madár-mozdulatod.
1933 március 7
Idézőjelek
Én nem emlékszem a szemedre, szádra, S hiába „idézném” a szellemed, Nevetnél az együgyű ócskaságon, Asztalbillentő bűvész-mutatványon És nem jelennél meg.
De mikor hosszú, bús aszály után Indulnak harmatozni az egek, S szívem vad, meddő sziklái közül Új forrás szökken, új patak ered, Mint az ős-föld az ős-ég harmatával: Úgy vagyok telve színültig - Veled.
Akkor - zengjek akármiről, Tudom: a hang nem enyém, de tied. S hogy el ne lopjam hattyútollaid, Szeretnék felplántálni mindenütt Óriási idézőjeleket... Idézőjeleket: vaskapcsokat, Nézzétek: ez itt megint nem enyém, Piroskáé volt ez a gondolat -.
S most, hogy szellemidéző dobogással Ez a kis írógép kopog, kopog, Jól tudom, hogy szíved dobban a gépben,



S bár nem emlékszem a szemedre, szádra, Én halhatatlanul veled vagyok.
S csak azért írok, mert Te akarod.
1933 március 7
Új Szt. János-kórház
A 14-es villamoskocsi Be gyakran hoz most erre kifele: „Új Szt. János-kórház, végállomás.” Én csak átszállok ott. - S átszálltál ott Te is. Te is. Vergődő szárnyad, szivárványos szárnyad, Gombostűre szúrt drága lepke-lélek Ott vert még egy-kettőt - s elpihent. Aztán elszabadult. Átszálltál azután. A Golgotáról a Tábor hegyére, És nagypéntekről húsvét reggelére. Új Szt. János-kórház, végállomás? Nem. Csak átszállóhely. Neked bizonyosan. Hiszem.
Budapest, 1933 március 8
Rózsadombi bolyongás
Ó, felkanyargó hegyi lámpasor... Most minden este látom vonalad. Hol ér az utca véget: nem tudom, Tán csillaggá lett lámpások alatt. Sajgó szívemben minden összefoly, A földi fény s az égi jel... Ne volna most, ne volna ily közel Ahol Ő élt és dolgozott: a hely.
Az utca... sosem volt ily meredek. Rózsadomb?... Dolomitok, Alpesek. S tudom: ha hegyet hegyre hajigálnék, Az Ő nyomába én hiába hágnék. S tudom, ha csillagról-csillagra lépnék, A közelébe még akkor sem érnék. Ziháló mellel csak megyek, megyek. Az Ő utcája nagyon meredek.
Most fent vagyok - állok a ház előtt



A novemberi tompa borulatban. Itt küzdött, nálam százszor szenvedőbben S ezerszer gazdagabban. Itt szentelte meg a mindennapot, Minden bút-bajt boldoggá avatott. Itt élt, nálam ezerszer gazdagabban, Mosolygott mandulafanyílás idején S csillagtalan adventi borulatban. Hányféle fényben látta ezt a házat! Hogy szállt szívére alkony és alázat, S hogy virrasztotta át az éjszakákat.
Messziről jöttem azelőtt ide. Alig szóltunk egy szót - már válni kellett. Átdobnám most szívem a Rózsadombon Egy percre: Testvér, mit csinál a Lelked? Közös tanyánk lett ama Rózsadomb. Rózsadomb: édes-bús budai hegy... Szomszédok lettünk: két közeli utca Csak egyik jobbra; másik balra megy.
Gül Baba kertje itt volt valahol, Itt illatozott milliónyi rózsa. - Ő tán a szent pogány kései lánya, Töviseken elomló nőalak Milljó rózsából neki mi maradt? A Kereszt és egy halvány gloriola.
A házuk előtt sokszor elmegyek most, És idegenül elcsudálkozom. Azelőtt csoda volt, hogy itt lakott, Most itt-nem-létét tompán bámulom. Sajgó szívemben minden összefoly: A földi fény s az égi jel, Ne volna most, ne volna ily közel Ahol Ő élt és dolgozott: a hely! Ziháló mellel csak megyek, megyek, Az Ő utcája nagyon meredek. Tudom nem érem el, - ha fenn vagyok Vakon döbbennek rám az ablakok. Hol jár Ő már: isteni Lehelet Lángok, rózsák és csillagok felett!
Aztán, csak a kilincsre téved mégis, S a gyermekei fejére kezem. - A verseimet Ő így simogatta Lepattan lelkem hétzáros lakatja, S mindennapra kikönyörgött rózsái



Tűnt illatát egy percig érezem.
Budapest, 1932 november
Piroska-fellegek
„Ezek a képek? Az én képeim? Jaj, nem érdemes rátekinteni: Ezek az én nagy, fényes álmaimnak Kis földi, félénk fél-testvérei. Túl alkonyfelhőn, óperencián Valahol leng egy tündérpalota: Meg nem írt versek, meg nem festett képek, Nem élt életek művész-otthona. Néha ott vagyok, s odamegyek végül.”
Mindíg ott voltál, s odamentél végül.
De néha visszahoz a naplemente És visszavarázsol az alkonyat, S káprázatos pompában mutatod, Örök-szerény Testvérem, magadat. Kigyúlnak meg-nem-festett képeid S ragyognak rémek és romok felett.
S én nézek a dicsőült fellegekre, S halkan mondom: Piroska-fellegek.
1934 július 24
Hát jártam ott is...
Hát jártam ott is... régi otthonodban. Az üres fészek mélységeit mértem, Lelked nyomait félve tapogattam. Vázlatok, képek, írott lapok... tervek: Nagy, drága, rendezetlen hagyaték - Káprázó szemem előtt ellebegtek. A műterem... Túl változáson, végén Még minden zugból Te tekintettél rám Derült szemmel, - én húnyt szemű Testvérem. Nyugodt voltam, fájdalmasan nyugodt. Tudtam: az üvegtetőn át lassan kicsaltak, Magukhoz vontak fel a csillagok. Tudtam: vonzott a festhetetlen Kép, Az örök fészek, örök menedék, A Műhely, hol nincs vázlat, töredék, Te odaszálltál, dél-szerelmes lélek Elköltözésre mindíg-kész madár.



Az elhagyott, a földi műteremben A kecskelábú asztal most is áll. Tudod, amelybe mindíg belebotlott Mindenki, és Te magad is naponta. Ott áll a furcsa munka-asztalod, De nincs most rajta más, csupán a képed, Fénykép, kulcsolt kezű, magasba-néző, Szem, mely így szól: Uram, ha akarod... Oda tettem most egy cserép virágot, Sokbimbós cikláment, húsvét előtt. Virágozzon Neked az ünnepen, Itt, az elhagyott földi műteremben. A virágot oly gyönyörűn szeretted, Tán észreveszed a képed előtt, Ha felnézel, ha elfordulsz is: látod Az ügyetlenül odatett virágot. S ha láttad, buzgó igyekezetemben Hogyan botlottam meg a kecskelábban, Nevettél bizton, csengőn, édesen Ott, abban a szent és fényes világban, Ahol fölényes minden mozdulat S a lélek nem botlik meg önmagában.
1932 március 27 Húsvét vasárnapján
Üres trónú Tündérország
Ma úgy mentem hozzátok, eltűnt Kincsem, Hogy minden ajtó zárva fogadott: Itt senki sincsen. Innen kirepült minden lakó mára. A nagy fiú, a technikus vizsgára, A kislány tán egy sugaras sétára, (Ritka kicsi verőfény az övé) S kenyérért szaladt legkisebb fiad, A pékhez - szólt egy idegen cseléd, Ő mindjárt itt lesz - csak pár pillanat. Lassan, lassan körüljártam a házat, Tündérországod fakó tájait, S mind szűkebb kört írt körültem a bánat. Valami vont a kertbe, hátra, le. Akartad, láttad? A kert teljes tavasz-pompában állott, Én csak most láttam minden zeg-zugát, Most símogattam meg minden virágot. Most láttam: nini, ez ezüstfenyő,



Ez tölgy, ez tiszafa, S a sarokban amott Csak most láttam a régesrég ott álló, Almádi-kőből való oszlopot, Ormán üreg, Madonnaképnek vágva. Álmaid közt maradt a Madonnája. S a rózsáid, „mindennapi rózsáid” Bimbói szinte zengve hasadoztak, Én csak most láttam, most hallottam őket. Hisz azelőtt csak Téged láttalak. Lestem a lelked nyíló rózsakelyhét, Sok zengő titkodat, Pedig szent szerénységed Inkább mutatott tölgyet, tiszafát, Rózsát, követ, mint búvó-magadat. Ha ezért tűntél el a messzeségbe, Ezt akartad: elérted célodat. Ma láttam először a kertedet, Minden rózsát és aranybogarat. Üres trónú tündérországodat: Most már lehet.
Budapest, 1933 május
Kerestük ketten a harmadikat
„Halottak nincsenek” Maeterlinck
Téltől, világtól egyre távolodva, Mind magasabban tél s világ felett Húzott, vonult, szárnyalt a Kék Madár. A hóra még árnyékot sem vetett.
Mentünk ketten a temető felé És nem kerestünk csuda-madarat, Csak egy friss hantot a sír-labirintben: Testvérek ketten: a Harmadikat.
Tyltyl s Mytyl... - - Mytyl szólt: „Erre hozták. Húnyt szemmel járok ezen az úton Sokszor azóta... Fent van a tetőn. Közel vagyunk... És most - mégsem tudom.
Azóta itten annyi friss sírt ástak És változott, és nőtt a temető Akár a város, - két hónapja csak A hantok tengerében hol van Ő?”



Halk síri kalauzom elhallgatott. Mentünk némán és kutattunk tovább Szitált a hó és fázott a kezünk És kezünkben a Holtnak szánt virág.
Ó-esztendő utolsó napja volt, Alant a roppant város ködbe tűnt, Fent, a növekvő nagy sír-labirintben A rejtett sír bújócskázott velünk.
És mintha titkos, édes és meleg Madárka-hangon szólna a „halott”: Testvérkéim, ne itt keressetek: „Tliri-tliri”... én ép itt nem vagyok.
Budapest, Farkasrét, 1931 Szilveszter
Festesz tovább
„És ha elhívnál Uram, engedd, hogy legyek a Te eszközöd, Ecseted az örökkévalóságban, sokkal jobban, mint itt a földön lehettem.”
Mártír-kezedből kihullt az ecset. Most már Te vagy, Te magad az Ecset: Isten festi most: fehérrel fehérre: Veled ezt a csodálatos telet. Jöttem haza most egy felolvasásról - Hiúság, vásár, meddő szerepek Verset olvastam, megint verseket. Áhítatos szerettem volna lenni, Komédiás voltam ismét csupán... - Éj volt és hó és hold és zuzmara És reszketett a hold a zuzmarán. A hóra félénk árnyékot vetett A fák gally-keze imára kulcsolva. Gyémántporos, kristályezüstös táj...: Olyan volt, mintha Te festetted volna.
1931 december 21
Terülj-asztalkám
Itt, - ez a hely. Az erdőben, a kertünkhöz közel. Itt tetted az első csodát velem. Hárman voltunk jelen, Te, én, s a kisfiad.



Április volt, s már késő délután, Az idő, vissza nem nézve, szaladt. Megéheztünk nagyon. Egy tölgyfa-csonkon: tündérasztalon, Megterítettél pillanat alatt. Csak néztem A háromfelé osztott egy-narancsra - Széthajló héja tányérrá símult S a második fogásra: Három pici csokoládédarabra. Csak néztem, ahogy néztek valaha Kenyérre, halra, Csodára.
Ötezeren az Embernek Fiára. Néztem, Sosem volt ilyen lakomában részem. Te büszke nem voltál, sem álszerény, Csak tettél-vettél fürgén, könnyedén, - Nagy szertartások súlyos zamata Buggyant ki mégis ujjaid hegyén. Ettünk. Megelégedtünk. S tündér-tréfádnak, terülj-asztalkádnak Hullt morzsájából majszolok ma is. Tündértréfádba észrevétlenül Vegyül az áhítat s a döbbenet: Adatott Neked hatalom A Lélektől az anyagon, Hogy jóllakjam, mint az ötezerek.
1933 július 28
Megjövendölt vég
Eltüntél... Fázom... Nincs lelkemben egy atomnyi meleg. Hogy ragyognak a hideg magasságok - Mert melyik csillagon keresselek?
Azt beszélik, hogy jövendöltél rólam. Próféciás szavad Nem jósolt nekem hosszú életet. De megjósolta „Naphimnuszomat”, Valami sosem hallott „hattyúdalt”, Valami izzó fény-szökőkutat.



Valami végső gejzir-költeményt, Mely szörnyű nyomás alól fellobog, S én benne perc alatt elhamvadok. Megjósoltad: még törni fog az Isten, Őrölni, zúzni és gyötörni fog, Hogy kivésse és kitépje belőlem Az utolsó dalt: igazán nagyot.
Nem, Testvérem, - drága röntgen-szemed Ezúttal mégis, mégis tévedett. Az én hangszerem: hiábavalóság, Assisi lantját más fából faragták. Gyötör engem az Isten, de mi végre? Nem üdvösségre, - csupán bűnhödésre. Nem látom betelni próféciádat, Ahogy többé Téged, Téged se látlak... Téged láthatni egyszer idelenn: Túlnagy kegyelem volt az is - - nekem. Üres vagyok, fáradt nagyon-nagyon, Nekem már nem lehet naphimnuszom. Se vers-gejzirom, fény-szökőkutam, Csak tűrve rótt, tüske-teli utam. Ki tudja, még milyen hosszú utam...
Eltűntél... Fázom... Mégis: Ahányszor lesz még titkos moccanásom, Halk rezdülésem, ködös villanásom A nap felé, A csillagok felé, Az örökkévaló Szépség felé, Feléd - Mindég azt fogom hinni: most, ez az, Ez a naphimnusz kezdő hangolása, A fény-szökőkút szökni akarása: A megjövendölt drága, drága Vég.
1932 január 15
Ágak hegyén arany megint
Alattatok megyek Aranyló ághegyek Megint, Ködön át s mély borún, Tündérin, szomorún



Valami tűnt varázs Int.
Mit kezdjek veletek Aranyló ághegyek Én? Nekem már minden szép, Lomb-arany, égi kék: Illanó hűtlen kép Holt tünemény.
Járna Ő köztetek Aranyló ághegyek Rögzítni imbolygó, Illanó színetek Ihletné Képre a csend Napszeme kinyílna, A napra kinyílna, Még egyszer kinyílna -: Őszi bánat helyett őszi öröm nyílna
S alunnék helyette lent.
1932 szeptember
Addig nézegetted
Addig nézegetted Levelek hullását, Levelek hullását, Fecskék indulását: Utolsó fecskével Te is útra keltél, Utolsó levéllel Te is lehullottál.
1932 szeptember végén
Holdnak is rossz voltam
Nekem nincsen már mondanivalóm. Úgy érzem: aki általam is szólott, Elmondta, amit mondani akart. Ami belőlem „istenarcú lény” volt, Az a kevés kizengett, elsugárzott. Az „őrült sár” kering még s bújdokol. Csillagrendszernek tagja voltam én is, Csillagrendszernek tagja lenni mégis, Kis, vak bolygóul is: nagy kegyelem.



Sütöttek rám csodálatos Napok, A Fény fölségét csak felszínem fogta, És mégis napnak hittek engemet, Napnak - holott én holdnak is rossz voltam. Kialszik most kölcsönkért kicsi fényem. Nem baj, a csillagrendszer rendületlen, Nem baj, a tejút meg nem fogyatkozik, Nem baj, szeg se hull ki a végtelenből, Nem baj, valahol élnek és forognak S ragyogva zengnek a Napok tovább.
Segítsetek, segítsetek nekem most! Nagy-nagy munkára adtam magamat, Két tenyerembe fogtam a Napot, A Napot, az én lement Napomat Akarom a tengerből kiemelni. Fénye csak rólam permetezett rátok, Most azt akarom, hogy látva-lássátok! Segítsetek a Napot kiemelni, A Napot, az én lement Napomat Az elmúlás viola tengeréből.
Nekem nincsen már mondanivalóm. Csak Téged szeretnélek mondani, Mutatni, hirdetni és zengeni Egyre. Téged mondani a Te szavaiddal, Téged másolni lassan, levelenkint, Mint ó-kódexből hajdani barátok Másolgatták a szentek szavait. Nap-lelked kódexe fölé hajolva Találjon engem is a pírkadat, Alázatos és szent örömben égve, Míg másnak is nyilvánvaló leszesz S fölkelsz sokaknak teljes ragyogással.
1932 október 16
Letört
Letört egy ág. A gyümölcseit nem bírta tovább. Saját mosolygó súlya alatt tört le. Mint egy anya... S most valahol Virágzik másodszor és mindörökre.
1934 július 31



Viszontlátásra
Viszontlátásra, - mondom, és megyek. Robognak vonatok és életek Bennem, legbelül valami remeg. Mert nem tudom, Sohasem tudhatom: Szoríthatom-e még Azt a kezet, amit elengedek.
Viszontlátásra: mondom mégis, mégis. Viszontlátásra - holnap. Vagy ha nem holnap, - hát holnapután. Vagy ha nem akkor - hát majd azután. És ha aztán sem - talán egy év mulva. S ha még akkor sem - hát ezer év mulva. Viszontlátásra a földnek porában, Viszontlátásra az égi sugárban. Viszontlátásra a hold udvarán, Vagy a Tejút valamely csillagán „Vidám viszontlátásra” mégis, mégis!
1930 február 28
ALCHIMIA
Alchimia
Homályos, titkos pincegádor, Nyugtalan fény a falakon... Tégelyek, üstök, báj-szerek közt Búsan, balgatagon, vakon Gunnyaszt a fejedelmi agyrém Az engedetlen anyagon. Virraszt a százszor bukott szándék, Virraszt az őrült akarat: Ólomból, rézből, porból, sárból Átlényegítni aranyat. Nemtelen fém, közömbös oldat: A falat füsttel feketítve, Táncos tűztől hevítve olvad. Albertus Magnus, Trismegistos Ködben és gőzben tűnnek el
Csak az a napsugárszín csillám



A tűzpróbálta tégely alján Nem dereng soha, soha fel...
Királyibb ábrándom van nékem, Míg nemtelen fémek között Vergődöm a vak sötétségben, Kétségbeesve magamon: Az engedetlen anyagon. Elkésve tán, de egyre mégis Feszül bennem az akarat: Látszat-életből, tetszhalálból, Vak indulatból, sötét sárból Kicsikarni az aranyat.
Mondd Istenem, csakugyan úgy van: Aranyat nem lehet csinálni, Csak véletlen csákánycsapással Te irgalmadból - megtalálni? S ha nincs bennem rejtett arany, Rejtett arany, rendelt arany: Lelkemnek mért kell vívnia? Minek a bús királyi agyrém, Reménytelen alchimia? Mért vagyok mindig üres tégely, A sok jó szellem mért fut széjjel, Mért szorongok szívtépő éjjel, Mért vonz a tündér Lehetetlen, Mért gunnyasztok a tehetetlen, Az engedetlen anyagon? S mért lidérclik a nyugtalan fény Pincém homályos, titkos mélyén A füstfekete falakon?
1934 január 1
Jóvátétel nélkül?
Autósziréna szólt, s én hátraléptem. Ép idejében. Léphettem volna ép úgy előre is.
Virágcserép zuhant Az emeletről az utca kövére. Pár másodpercen mult csak az egész: Vérem hullt volna a virág tövére.
Nap-nap után Zajlik ádázul az ütközet bennem. S hogy nem tör ki rajtam egy szörnyű kór:



Parányi győztes Véglények seregének köszönhetem. Az ellentábor győz, és meghalok.
A tenyeremben és a csillagokban A nagy Mementó sötéten ragyog. S még nem mehetek, mert adós vagyok. S vannak már drágák, kik előre mentek, Örök hitelezők. Akiknek én már nem fizethetek Semmit.
Egy élet harcát vesztettem el én, Egy mély, igaz élettel tartozom Istennek, embereknek Jóvátétel címén.
Mindíg vártam: eljön az én időm. Nem jött az én időm. S kopik a szív, pusztít a kór, zuhan a kő, gázol a gép. Jaj, megfizetni lesz-e még időm Az életem nagy jóvátételét? -
1933 október 4
Csalánköntös
Róm. 7. 22-23. II. Kor. 12. 7
Tegnap úgy elmerengtem, Szomorún elmerengtem, Egy sarjadó szép szál emberpalántán. A test s a lélek Oly egy-ütemre lépett Ragyogón, katonásan, Fénylett a szem S a homlokról sugárzott Valami új, szinte antik Arány. Talán... Igen, talán majd ez a nemzedék -
Néha hittem, hogy összebékülünk Én meg a testem. Nem barátom volt, Nyomorgatóm volt, Túlszűkre szabott csalánköntösöm, Zsarnokom, kivel egy verembe estem. Mi nem békülünk össze már soha: Én meg a testem. Az egyenlőtlen harc állani fog



Idegenül és irgalmatlanul S ahogy eddig: többször lesz ő felül És én alul.
Hogy elfog néha Valami őrült vetkezési vágy: Lehántani, leszaggatni magamról E szennyes, véres, unt, nyűtt rongy-ruhát, Mely fojtogat, - Hányszor fojtotta meg Vörös selyemzsinórral A legfehérebb gondolatomat. Költészetem, ha volt: Csak szabadságharc volt. S minden jó költemény Ujjongva lengő győzedelmi zászló A harc után, mit vele vívtam én. Nem barátom volt, Nyomorgatóm volt, Túlszűkre szabott csalánköntösöm, Zsarnokom, kivel egy verembe estem: A testem.
Hol vagy antik Arány? Talán, Igen, talán majd az új nemzedék...
1933 március 20
Csigadomb
Kicsiny halom volt, - körülötte nőtt, Vadul burjánzott az árva-csalán. Elemi iskolás fantáziámban A Lomniczi-csúcs lehetett talán. A kolozsvári öreg Lövöldében Zajlottak akkor víg majálisok, A Csigadomb oldalt s félre esett, Magánya húzott és hívogatott. A nyüzsgő gyerekhadat el-elhagytam S a gonddal gyomlált játszó-tereket, Hogy a giz-gazos kis ösvényre lépjek, A „hágóra”, mely oda vezetett. A kicsi dombról nem nyílt nagy kilátás, De gyermek voltam, és a gyermek lát Többet is, mást is, mint eső után Lomhán szerteszét kúszó sok csigát.



A vadbozót közt jó volt tévelyegni, Gyüjteni üres csigaházakat, S a lakatlan, gazdátlan házikókba Beleálmodni úrnak - magamat. Gyerekkorom alvó lapályai: Holdfényben úszó sejtések felett Az a kicsi halom: a Csigadomb Állt és jelentett örök hegyeket.
Az idő szállt, - a Csigadomb maradt, Én összeforrtam, s egy lettem vele, Én lettem ő, amikor elenyészett A Lövöldével nyoma és neve.
Oldalt estem és félre estem én is, Giz-gaz burjánzott rajtam és csalán, Az ösvényt hozzám mégis megtalálták Csigahéjt gyüjtő gyermekek talán. Kis halom voltam, kis halom vagyok, Nem is mutattam volna egyebet, De megrendült a lomha föld alattam S egyszercsak körülvettek a hegyek. Kicsi halmokból roppant hegyek nőttek, Az óra történelmet mutatott, És Isten szép, nagy, kegyetlen kegyelme Nekem mind hegy-barátokat adott. Hegy-barátokat itt is, - meg amott is, A mindennap héroszai közül, Istenem, mit tehet a Csigadomb, Ha hegyek gyűrűje fogja körül? Megpróbáltam hozzájok nőni fel, Vagy legalább játszani Lomniczot, S beleragyogni a váró világba Valami ködös, szent káprázatot. Nőni nem bírtam, nőni mégis kellett, Köd- s felleg-ormot tornyoztam magamra, A köd-káprázat aztán szétszakadt, S én búsan eszméltem a - Csigadombra.
Istenem, tudom: kis halom vagyok, Köröttem köd, káprázat szétszakadt. Én nem nőhetek versenyt a hegyekkel, Csak köszönöm Neked a csúcsokat.
1931 május 12
Pünkösdi szomorúság



A Lélek ünnepén A Lelket lesem én. A Lelket, amely több, mint költemény. A Lelket, amely sosem volt enyém. A Lelket, amely sosem lesz enyém. A Lélek ünnepén Szomorún zendül egyetlen igém: „Hogy születhetik újjá, aki vén?”...
1934 május 18
Tükörterem
Egy kis pihenést... enyhülést... irgalmazz Istenem, Amerre nézek, mindenütt: tükrök... tükörterem.
Az én rossz arcomtól futok, rettegve, hogy ne lássam, S az én rossz arcom nem hagy el, jő mindenütt utánam.
Tükörré válnak mindenütt az emberek s a tárgyak, Egy tükör-arca van csupán a végtelen világnak.
Úgy epedek csillapodni valami drága máson, S csak én vagyok, csak én vagyok, - más nincs is a világon.
Nézek biztató csillagokba, szelíd asszonyszemekbe, Szempillantás: s már csak magam állok magammal szembe.
Gyermek-fürtökre rálehelnék, férfi-testvért ölelnék, Ha a tükör-átok mögött a drága másra lelnék.
Egy kis nyugalmat, enyhülést gyötört tekintetembe Hadd merüljek fájó, édes, idegen tengerekbe.
Eszméljek a más-örömre, a más-nyomorúságra, Beteg tükör-varázs mögött bármire: valóságra.
Istenem, ha nem vagy Te is káprázat, tükör-átok: Törd össze e tükör-termet, ezt a tükör-világot!
1931 július 28
A hangulat
Légy átkozott! Légy százszor átkozott! Mert Te voltál csak bennem, Semmi más. És soha más. És megfojtottad minden nagy szerelmem. Te voltál nekem asszony és család, S a nemzet és az Isten is csak Te voltál. S még büszke vagy, mert nyomorult szívemből



Pár álom-szikrát, rímet kicsiholtál! Te voltál minden bűnöm gyökere, Légy átkozott, Mert most is veled vagyok csak tele.
1934 május 18
Vagy-vagy
Vagy egy nagy mű, - vagy egy nagy szenvedély. Vagy égő nyár, - vagy gyémántfényű tél.
Vagy az Úristen, - vagy az emberek. Vagy a kolostor, - vagy fészek-meleg.
Vagy a csúcsok nagy, edző hidege, Vagy egy asszony simogató keze.
Vagy fent, vagy lent, élőn, halálra-váltan, Jaj, csak ne felemásan, felemásan!
1934 május 19
Andrée naplója
Könyvek, ti világjáró győztesek, Kik minden titkot kínálva kitártok: Vád-iratok és ön-igazolások, Ragyogó, forró, zengő memoárok, A megfagyott napló történetét Fagyott gazdája mellett - hallottátok? Úgy összefagytak fakó lapjai Harminchárom sark-övi tél alatt: Véső vájhatná, fejsze feszíthetné E sors-szerűn szemérmes lapokat.
Oda nem hatott semmi földi szó, Se vadgalamb-kacaj, se ágyúszó. És onnan nem jött semmi felelet, Egy ige sem: igen, nem, meglehet... Semmi... Harminchárom örök-egy télen át Az Északfény: a töretlen pecsét Őrizte ezt a férfi-balladát.
A langyos napon most lassan felenged S lapozható lesz a zord pergamen. S nyilvánvaló lesz: mit sem nőtt azóta A hősiség s a halálfélelem. A világ-kép barázdáltabb talán S torzabb a tömeg-arc a világ-lázban,



De nem nagyobb s nem is félelmesebb, Mint a haldokló Ember - egymagában.
1931 január 20
„Elefántcsont-torony” 1931-ben
Gúny és szitok süvöltöz körülöttem. Mintha az önvád nem volna elég: Hogy nem ölelhetem egy öleléssel Az északi s a déli féltekét, Hogy nem száríthatok fel minden könnyet, És nem törölhetek le minden vért, Hogy nem zenghetem végeszakadatlan A véghetetlen nyomor énekét. Azt kellene, azt kellene talán. Csak azt, csak azt, csak azt a balladát. De gúny és szitok süvöltöz köröttem, Mert van még kék ég, hóvirágos ág, S egy cinke, Isten örök proletárja Máskép fújja magányos dallamát, Mint a morajló, éhes tömegek. S én a cinkével is énekelek. Az énekemet ki szabhatja meg? Én azt dalolok, amit akarok, Vagyok, aki vagyok, S tán akkor dalolok az emberért, Amikor a cinkével dalolok. És igenis: a csillagokkal is, És igenis: a virágokkal is, És minden kopott, ócska szerelemmel, Ma is, ma is, ma is. S mit tudjátok ti, hogy a dal hol áll meg, Hol áll meg, hol áll meg, kit hogyan talál meg? S nem nagyobb doktora-e a nyomornak, Mint a balgán kuruzsló forradalmak? Gúny és szitok süvöltöz körülöttem. Éppen azért: vagyok, aki vagyok. Költő vagyok. Kié vagyok? - Hiába nekem szegzett fegyverek -: Először Istené, Aztán önmagamé, Aztán a tietek.
1931 december 14



Egy serpenyő parázs
Nagy üres csend, - téli templom-hideg. A mindeneknek mindíg-nyitott ajtón Néha mégis, én is betévedek. Alacsony padkán, ajtóhoz közel Anyóka gunnyaszt: bús mese-alak, Ölében tartva révedező szemmel Egy serpenyő pirosló parazsat.
Fölötte a boltozat dermedez, Alatta a kő-kockák: jéglapok, Körül a szentek kétszer merevek, S ami arany: kegyetlenül ragyog. Isten világa most olyan magas, És olyan irgalmatlanul örök: Jó, hogy illanó kék sóhaj gyanánt Ez a kis földi parázs füstölög.
Fölibe tartja két ráncos kezét, Úgy issza rajtuk át a meleget, Összevegyül a parázs sóhaja És ajkáról a bágyadt lehelet. Be bágyadt ő, be bágyadt a parázs, Be bágyadtak mindketten énvelem, Be szelíd itt e kicsi földi tűz, Másutt tán forradalom, szerelem. Forradalom, szerelem, tűz, tavasz! Valahol élnek s égnek e szavak, S mint kenyérmorzsát pazar lakomáról, Idáig hullatják a parazsat. S e tűz-morzsa, e szelídült üszök, Ez átlényegült lázár-láng még ád Parányi, édes, földi meleget, Ha agg és hideg az Isten-világ.
Ez az agg anyó, aki templom-őr, Isten hideg világát őrzi itt: Oltárok drága selymét-bársonyát S a szentek mély, szomorú titkait. Számára veszve a világ-varázs, Minden öröme e kéken sóhajtó, Halkan sercegő, utolsó parázs.
1931 január 30
Hegedű sír
Hegedű sír, magányos hegedű



A roppant csillag-kupola alatt. Oly kristálytiszta üveghangokon Jajdul a végtelenbe valaki; Úgy ostromol Istent és éjszakát, Könyörög, lázad, adja meg magát, Hogy lehetetlen meg nem hallani.
És mennyi ilyen kristály-hegedű És mennyi ilyen harmat-tiszta hang És megváltásra méltó mennyi bánat Az örök csillag-kupola alatt.
Ha ezeket nem hallja senki sem, Ha ezeket nem bánja senki sem: Mért hallaná meg az én hangomat?
1931 augusztus 31
Pogány vers
Ó-Az ember is, ha jó, Ha csak egy cseppet jó, Siet segíteni. Szűk mellét, keskeny homlokát, Ösztövér erejét, Üveg gyanánt Elpattanó vékony akaratát Szembefeszíteni A sorssal és halállal. Az ember is, ha jó... S az Isten, ó Mindenható - Mindenható. Mennyboltmellű és naphomlokzatú, Hallatlan erejű, Örök akaratú. És jó. Jó. És nézi ezt. A kínok tengerét. Mindenütt, és a szomszédban is, itt.
És nem segít. És nem segít. Holott, mint mondják, eltörülheti Egyetlenegy szemrebbenéssel A kínok tengerét.



De nem teszi. Mert minden, ami itt vigasztalan: Dicsőségére van. Dicsőségére van. Ó, furcsa igaz Isten, Aki kedvét Önnön dicsőségében így leli. S nekem, neked, Minden így vergődőnek Vigasz helyett A rőt puszta-homokból felszökő Zord, szikla-szürke talányt feleli, Melytől a vér megalvad S az árva szív még árvábban remeg: „Az én gondolataim Nem a tieitek.”
1933 május 3
A szőnyeg visszája
Brandt Józsinak
Kétségbe esem sokszor én is A világon és magamon, Gondolva, aki ilyet alkotott: Őrülten alkotott s vakon.
De aztán balzsamként megenyhít Egy drága Testvér halk szava, Ki, míg itt járt, föld angyala volt, S most már a mennynek angyala:
,,A világ Isten-szőtte szőnyeg, Mi csak visszáját látjuk itt, És néha - legszebb perceinkben A színéből is - - valamit.”
1933 február 6
A láthatatlan lakoma
A házikót, A madáretetőt, Barátom ajándékát, - Barátomét, ki messze vándorolt Mint minden télidőn Kifüggesztettem most is ablakomba. Kiszórtam a magot a madaraknak.



Jönnek a cinkék seregestől: Széncinke, Kékcinke, Barátcinke - Barátomtól tudom a nevüket. A kopogtatásukat hallgatom csak, Nem látom őket, Nem bírok odanézni Leeresztettem a függönyt. Fekszem az ágyban s falnak fordulok. Beteg vagyok és gyulladt a szemem, S künn vakító fényes fehér világ van, Tündérvilág. Nem énnekem való. Leeresztettem a függönyt a világra. Egy kicsit mégis fáj ez a dolog. De hát mit akarok? Gyönyörűséget, két fáradt szememnek? Vagy, hogy jóllakjanak a madarak? Az etetőt barátom készítette Lombfűrésszel. A magot Isten adta. Mért gyönyörködjem én a lakomában? Elég ennyi: Egy kis kopogtatás, Jel az elveszett tündérvilágból, Egy-egy hangocska, foszlány, töredék, Madarak és angyalok kórusából, Az eljövendő Tavasz kórusából: „Dicsőség Istennek a mennyben!”
1933 január
Többé sohasem
Szívembe béke, s könnyű, tiszta csend. A szavam nem döccen, de száll és cseng.
A mosolyom, tudom, jól áll nekem. Nem ül torzszülöttként a képemen.
A világ arany és az Isten jó. S visz egy magamtól eloldott hajó.
Nyílnak tündöklő, mély kristály-egek. Pedig be egyszerűn beszélgetek.
Szemben velem egy fiatal leány, Fény s figyelem dereng a homlokán.
Nem tudja, hogy elfogta a nagyot:



Esztendőben csak egy-pillanatot.
Mikor nincs bennem béna, vak zavar, S érzem: ilyennek az Isten akar.
Először lát ma engem ez a lány, És fény és figyelem a homlokán.
Szívembe boldog, könnyű, tiszta csend. A szavam gáttalanul száll és cseng.
S belül hang nélkül így esedezem: Ne találkozzunk többé sohasem.
1933 október 2
Család-fa
A nagyapám gyümölcsfát ültetett: Aranyparment, batult és ponyikot És kanadai kormos renetet. S köztük egy ismeretlen csemetét. Isten nevében keresztelte meg, Adván neki önnön család-nevét. A névtelen fa Reményik-fa lett. És nőtt azután és lombosodott, Nagy család fölé terebélyesedett. És későn érő gyümölcsöt hozott. De mikor a következő tavasszal Elvirágoztak mind a fák már régen: Még mindíg volt belőle pince-mélyen. Most nem virágzik már és nem terem, Letöredeztek lassan ágai. De hogy ne álljon oly reménytelen A vén kert egyre ritkuló ölén, Vigasztalásul szépen ráfutott A vadszőlő, e költői növény. Ősz van. Bíborpalást leng most a fán, Utolsó díszül fedve fát s nevet. Nézem s szemembe könnyű könny szivárog: Köszönöm, Istenem, kegyelmedet.
1933 október
Hallgat
Hallgat. Hallgat néha hosszú órákon át. Akár a kő. Akár a fa.



Akár a hó. Akár a hóvirág. Hallgat. Én e hallgatás irígye vagyok. Bár nyugtalanít ez a hallgatás Néha. Mert hátha befelenőtt panaszok, Megkövült jajok, elhalt sóhajok, Fínom kéreggel, fedezett sebek, Alig kinyílt apró virágfejek, Szorongó, örök, nagy-nagy aggodalmak Lappangnak kő, fa, hó, hallgatás alatt. Én azt hiszem, hogy ismerem. És mégsem ismerem. És ma sem tudom, miért hallgatag. Csak e hallgatás irígye vagyok. Azután szégyellem, Jaj, nagyon szégyellem, Mindíg, amikor szemben ül velem, Fecsegésben szétszórom magamat, Hogy szóltam, szóltam, szólnivaló nélkül, Aprópénzként elszórtam magamat. Ő ült, és hallgatott, S mint foghatatlan súlyt Éreztem lelkében az aranyat.
1931 július 28
„Cherchez la femme”
Keressétek a nőt. Keressétek, igen, De ne csak ott, ahol eddigelé: Szerelmi lázban, apró intrikákban, S ne állítsátok minden rossz mögé, Eltévedt, kisiklott, korommáégett, Tört életek mögé. Mindez igaz. Ő ott van mindenütt. Kígyózó karját királyokra fonja S országperzselő láng csap ki szeméből, Ha nem tűzhely a gondja. Igaz: ő a nagyban a kicsinyesség S mégis méltó reá, Hogy a nagyban mint nagyot megkeressék. Keressétek tehát. De ne csak ott, ahol eddigelé.



Ne nézzetek csak a tűzhely mögé. Ne is csupán sötét sikátorokba, Ne is csupán szürke hivatalokba, Hol társatok és ellenfeletek, S kiragadja - nem önnön hibájából Kezetekből a napi kenyeret. Keressétek tovább... Mert ott van ő a vágyban és a vérben, De minden magasban és minden mélyben, Kőcsipkét ver a kora gótikában, Szárnyal a Beethoveni muzsikában És gyökeret ver minden költeményben.
A költeményben... Hiszitek-e ti, Hogy a versnek is vannak szülei? Mint a gyermeknek apja-anyja van. Csak itt, e különös tündérvilágban A természet rendje fordítva van. Itt az ihlető asszony az apa, Ki elhullat egy kis virágmagot S az megfogan... A költő aztán világra szüli A gyermeket. Ti ott, künn, a rendes embervilágban Ugye az apát is tisztelitek? Gyermekét nevéről nevezitek. Látjátok, e furcsa tündérvilágban A nőnek ismeretlen a neve. Az alkotónak és az alkotásnak Ő láthatatlan, szerény háttere. Ó, sokszor fájt e visszásság nekem: A virágmag-hintő drága kezet Hogy mindeneknek fel nem fedhetem, S hogy versemet Isten után Kinek köszönhetem. Tiszteljétek tehát, Az „alkotó” nagy Inspirátorát, A virágpor-hintő titkos kezet, Aki vezet Új világokon át. S keressétek a nőt A magasságban és a mélyben, Árnyékban, zivatarban, napsütésben És minden költeményben Tovább...



1933 március 7
„És elvérezni egy fonák igén...”
„A parfümjét érezni a szavaknak, És elvérezni egy fonák igén” - Be mélyre szántottál Juhász Gyula, S szavad ma másodszor szántott belém.
Az ember azt sem tudja, mi történik, Villám vág az öntudat gyökeréig, S mint ahogy a beforrt seb felszakad, Úgy bukkan elő egy emlék-barázda A jó húsz esztendős ugar alatt.
Éppen ma, s ki tudja, éppen ma miért Forgatom hát szívemben szavadat, Jó húsz esztendős régi szavadat, S látom buggyanni szívedből a vért.
Egy verssel vívok - tán egy kettősponttal, Egy írásjelben rejlő hatalommal: Hova helyezzem: oda, vagy ide? Tán tőle dobban a versem szíve.
Mert harc a költészet s csak ritka béke, A költő igéje: Jézus igéje: Nem békét, fegyvert hoztam e világra A szavaink a Lélek fegyvertára.
És ez az, ami összeköt Veled. S fogom húszéves messzeségen át Sohasem-fogott költő-kezedet.
Pedig szonettet én aligha írtam, Nem követtem a ballagó Tiszát, S nem a tündöklő tiszai iszapban A lenge Anna arany lábnyomát. Nem festettem a rónát alkonyatkor, S a füzest holdezüsttel szőve át. Zeg-zugos szirtekké tördelte Erdély Bennem bánatod magyar ritmusát.
A te tápéi Krisztusod helyett Isteneimmé nőttek a hegyek, És súllyal tették vállamra kezük Külön sorsú itthoni emberek.
Parfümjét nem éreztem a szavaknak, De vérig bántott egy fonák ige, És vívtam én is az igaziért,



Amitől dobban a versem szíve.
És ez az, ami összeköt Veled, S fogom húszéves messzeségen át Sohasem-fogott költő-kezedet.
1934 október 5
Nem urad és királyod
Schilling Olginak
Kicsi leány, hidd el nekem: Nincs olyan férfi, Aki egy lány tökéletes Szerelmi szent-áldozását megéri. S ha volna is: hogy követelheti, Hogy megtagadd magad? Te Lélek vagy: kiolthatatlan Fény, Megsemmisíthetetlen külön-lény, Isten-gondolta külön-gondolat. S kötötten is szabad. Szabad.
„Semmiért Egészen”?? Istenkísértő őrült akarat Képzelhet csak el így, rabnőjeképpen. S hiába úgyis:
Nem lehet egészen.
Megíratott, hogy: „Az egyén szabad Érvényre hozni mind, mi benne van, Csak egy parancs kötvén le: szeretet.” De szeretni csak szabadon lehet. Egyenlő méltósággal. Külön világ, szemben külön világgal. Az eggyéolvadásuk: csoda, ünnep. De nincs embernek emberen hatalma. És semmi sincsen, amit követelhet. Azért, ha jönne modern Farao, Ki lelked vágyik leigázni, Az Isten képét benned megalázni S gúlához követ hordani marasztal: Pattanj vissza acélos daccal!
Kicsi leány, akárki lesz a párod: Te önmagad vagy, és ő önmaga. Együtt: Isten két iker-csillaga.
Kicsi leány, akárki lesz a párod:



Szegény, szánandó embertársad ő, Nem urad és királyod.
1935 április 24
Kereszteletlenül
Ketten születtek ugyanegy napon, Szép őszi hajnalon. Két összefüggéstelen esemény - Egy gyermek - és egy költemény.
A gyermek lett. Mert hónapokkal azelőtt két ember, Két buzgó, mély hitű Eggyéolvadva forrón szeretett. S a hitből és a szeretetből Reménység, - gyermek - jövő született.
S a költő is ölelkezett. Ki tudja hol, és ki tudja mikor S ki tudja, milyen rettentő erőkkel, Tűzhányókkal és havas hegytetőkkel. A porszemekkel és a csillagokkal, Minden égi s pokoli hatalommal, A szivárványos, hűtlen Hangulattal. Fűvel, fával, virággal, napsugárral, Harmattal, dérrel, - déllel, éjszakával, Egy kicsit a Halállal S az Istennel is néha, A Hangulat esti páráin által. Ó, a költőnek sok kedvese volt Egyetlenegy helyett. Örök térrel és végtelen idővel, Az egész mindenséggel Ölelkezett. S a számlálatlan sok-sok ölelésből A költemény is lett.
A gyermeket most megkeresztelik Az Atya, Fiú, Szentlélek nevében Fejére víz csorog, Piciny vállára galamb települ A költemény Repül Tovább Hollószárnyon, kereszteletlenül.
1934 október 6



A rongy éneke a gránithoz
Születtünk. Te vulkáni lökésből Emelkedtél lélek-hatalmasan. Én csak úgy leszakadtam valahonnan. Zsákfoltja, ingfoszlány, zászlócafat: Olyan mindegy, - a rongy csak rongydarab. Hurcolnak, vonszolnak mindenfele, És dolmányokra varrnak paszomántnak: Vagyok világdísz, - s magam szennyese: Világhoz s dolmányokhoz mi közöm? Húznám, húznám a békesség körét Magam körül: én egyetlen köröm. De hurcoltatom s varratom magam, És nem mondok sem igent, sem nemet, És sírva nézek gránit, tereád, Ki a rád törő hangok ostromát Mély férfi-visszhanggal visszavered. És néha, mikor mély-magamba szállok, Tudom: én vétkem is, hogy ronggyá lettem, Bűneimmel a sorsnak segítettem. De máskor fellázadok keserűn, Végig az ősök végtelen során A világ fundamentomáig látok, Látom, a nemzés sötét mámorában Vándorol a vér, s vele áldás, átok. A végtelen sor végén Isten áll: A zord ősnemző. Rendel és ragyog. Fensége szörnyű, hozzáférhetetlen, És hajlíthatatlan és érthetetlen, Amit rólunk elvégzett: állni fog. Neked nem érdemed, hogy gránit lettél, És nekem nem vétkem, hogy rongy vagyok.
1934 január 7
Meg van írva
Keményen nem beszéltem senkivel, És szigorún sem szólottam soha. Nem háborított fel a vétkes vétke S nem ingerelt az ostoba. És legkevésbbé az ügyefogyott, Aki két balkézzel és két ballábbal Csak csetlik-botlik a világon által. Magamba néztem, s láttam magamat, S tudtam, hogy minden elrendeltetés,



S csak mondvacsinált szó az akarat. Alárendeltje senkinek se voltam, És én sem parancsoltam senkinek, S legrosszabb lettem volna nevelőnek, Mert semmi nevelésben nem hiszek.
Rólam is lepattant a nevelés: Pusztába síró hang, kőbe döfött kés. S lepattogott a pattogó beszéd Mint sziklafalról a rálőtt serét. Egy-egy halk, szelíd szó - néha - talán, Mint zefír zengése citerán Az is csak úgy, minden szándék híján. Ember nem nevelt, - a Végzet csupán. Én egyéb nevelésben nem hiszek. A bárány béget, s a kígyó sziszeg, S nincs hatalom, mely más hangra tanítsa, S az Isten irgalmatlan dicsősége, Hogy minden meg van írva.
1934 október 10
Vissza
Én nem tudom: hova. Én nem tudom: mire. Én nem tudom, hogy ki után. Csak vágyom, vágyom - Talán egykor élt életem, Talán sosem élt életem után.
Vágyom, vágyom És nem tudom, e vágy Előre néz, vagy vissza: A reménység, vagy az emlékezet Felbuzgó talajvizét issza. Vágyom, vágyom - Én azt hiszem, hogy vissza.
Így vágyhatik a kinyílt és csalódott Virág bimbókorába Így vágyhatik a meglett és megrendült Férfi gyermekkorába Így a kipattant rügy a fába vissza Így a fa gyökerébe Így nemzet a talán valaha volt, Talán sosem volt ősi dicsőségbe Így vissza, vissza



Egyetlenegy nagy fehér békességbe Az össze-vissza tarka sokaság Istenbe vissza, Vissza, vissza A teremtett és megromlott világ.
1935 április 18
Őszi morfium
Ne gondoljátok, hogy én nem tudom: Mi készül itt, mi foly nap-nap után. Jól tudom én: haldoklik a világ, Mindennap egy torony dől, bástya omlik, S ez a bűbájos őszi délután Lehet, hogy az utolsó délután. Körül minden hörög, agonizál, Vonaglik és vergődik vad viharban, De itt - világontúli hallgatás, Csak egy szellemujj lapoz az avarban. Világ estéje - emberalkonyat. De ez a csendes, győztes őszi erdő, Ez akkor is lesz, ha mi nem leszünk, Ez megmarad, ha ember nem marad, A világ felett győztes ez marad. Felségesebb ritmussal orgonál majd, Telibb tüdővel vesz lélekzetet, Szűzen foganja, kín nélkül szüli És könnyen hullatja a levelet. Embersorstól és bűntől szabadon.
Ó, beteg vagy világ, nagyon, nagyon. De én nem állhatok be orvosodnak: Halott szépségek hirdetője én, Keverője az őszi morfiumnak. Parancsot, törvényt írjon neked más, S nyujtson, ha még tud, segítő kezet, - Én nyujtom ezt a titkos kék eget, Ezt a világontúli hallgatást, E milliárdnyi nesztelenül hulló, Könnyen haló, ragyogó levelet.
Vegyétek: ez az őszi morfium. A haláltusán enyhít, úgy lehet.
1931 október 13



Világ világossága
Magas állványon nyitott Biblia Mögötte szikár gyertyaláng lobog. Ember sehol. Ez az Ige Akit talán mindenki elhagyott. Ketten vannak csak: a Könyv és a Fény. Ez az Ige Világ végén talán, Vagy kezdetén. Úgy érzem most: Világ végén talán. Ez az Ige: Társtalan Fölség, fölséges Magány. Ki bírja ki? Ember nem bírja ki. Poéta ki nem bírja. Ezt a magányt. - Csak a Világ Költője, Ki verseit a végtelenbe írja. Ez az Ige. Nem a megszokott kép. Nincsen gyülekezet. A családi kör nem üli körül. Nézd, be szikáran lángol, Félelmesen világol. Önmagának örül. Világok tornyosodtak fel Öléből S vissza világok hullanak Ölébe. S nézd, mily magára van: Még egy szerzetes sem hajol fölébe.
Költő, - ha egyszer minden elhagyott, S nyitott lelkeddel magadra maradsz, Magadra, mint a nyitott Biblia, Magas polcon és olvasatlanul: Szövétnek légy, ki ég, Önmagának elég S egyedül lenni Istentől tanul.
1935 január 5
Takarodó
Kilenc óra. Nagymessze szól:



Takarodó. Túl a világon és az éjszakán Egy vidám angyal fújja valahol Századokon, évezredeken át A trombitát. Gúlába igazodnak fegyverek. Imára kulcsolódnak a kezek. Háborúság után Egy csendes éjt az Isten mégis ád. Takarodó A vágynak és a vérnek, És minden harcnak és tülekedésnek.
És békesség És békesség A közelvalóknak s a messzeségnek. A csillagok is behúnyják szemük, Én is behúnyom a szemem velük. Áll a világ. Úgy hallgatjuk a békült trombitát. Nagymessze szól. Egy vidám angyal fújja valahol Századokon, évezredeken át. A világon s a sötétségen át. Háborúság után Egy csendes éjt az Isten mégis ád. Takarodó...
1933 március 29
Enyém
Volt egyszer, Hol nem volt... Tavasz volt, Tavasz volt. Szűz ibolyaillat. Enyém volt? Enyém volt?
Volt egyszer, Hol nem volt... Nyári rét, Nyári rét, Nyári rét, margarét. Enyém volt? Enyém volt?



Volt egyszer, Hol nem volt... Fűzfalomb, Rámhajolt. Fáradt lomb, Hervadt lomb Rámhajolt. Enyém volt?
Lesz egyszer, Hol nem lesz... Ha majd a Föld fedez: Kis halom, Sírhalom, Ki tudja, Merre lesz. Hó alatt, Hó alatt, Hó alatt Enyém lesz.
1934 január 7
KÉT VERS KÜLÖN
Régi nóta
Valamikor régesrégen, Mesebeli erdőszélen, Hogy hirtelen zápor szakadt: Megbújtunk egy ernyő alatt. Napsugárra nem is vártunk, Napfény volt a mosolygásunk. Egymás arcát derítettük, Hogy borult: számba se vettük. Mint fiatal fák a szélben, Egymáshoz hajoltunk szépen, Szűzi szívvel, tiszta szemmel, Céltalan, szép szerelemmel. S vert az eső, vert az áldás, Tavasz volt. Tündérvirágzás.
Az alkalom csak elszaladt. A pillanat csak elszakadt. Mivé lett a régi erdő? Hová lett a vén esernyő?



Az ég egyre csak feketült, A záporba jég is vegyült. Már ernyőt sem feszítettünk, Jégnek puszta fejjel mentünk. S külön bánat, külön zápor Vert és sodort el egymástól.
Aztán, búsabb, mélyebb szívvel, Ajakunkon vihar-ízzel Megint csak egymásra leltünk És kérdeztünk és feleltünk. Véghetetlen béke-vággyal Egymás lelkét fontuk átal. A csalánból, ami éget Szőttük a nagy csendességet. Álltunk, mint valaha régen Mesebeli erdőszélen. Álltunk enyhe borulatban, Ünnepesti alkonyatban. Álltunk őszbe hajló nyárban, Ritka másodvirágzásban. S feszült fölénk árnyat ejtő, Vak vihartól mosolyt rejtő Tündér-gomba: régi ernyő.
1934 február 26
Elment megint
Elment régen. S én menni, menni hagytam. Elengedtem kezét Búsan és boldogan. Hadd járja életét Szolgáló, szerető, Elhívott asszonykép Más férfi oldalán. Nekem csak ragyogjon, Számomra maradjon Trónon királyleány. S apródja maradjak, Igrice maradjak Trónjának küszöbén Költője, látója, Zengője, mondója Én.



Királylánynak akartam Aki néha feláll, Lejön lassan a trónja lépcsején, Fejemre teszi nyugtató kezét: Szép volt, poétám, ma az esti ég, S szép a szívedből szakadt költemény. S míg mondja ezt, Szemében ritka könny és ritka fény. És könny és fény enyém. Enyém a visszhang ajándék-szava. Ennyit akartam én. Királylánynak akartam, Ki néha rámtekint S akinek én szolgálok Magam módja szerint.
Királylánynak akartam - És sok-sok év után Tenger gondja közül Tenger gondom közé Egy hétre elszegődött Mint „szolgálóleány”. Bánatom s betegségem Terhét vállára vette, Öreg szülémet szépen, Kézenfogva vezette. Meleg szívvel suhant Hideg szobákon át: Szította itt egy hétig A düledező tűzhely Haldokló parazsát. Feslett kabátomon Titkon öltögetett, Amit kerülni vágytam: A szürkeségben társam, Hamupipőkém lett. Sorsunk rémeivel Némán viaskodott, Erőn felül Halkan beszélt, Mosolygott, mint az angyalok, És szenvedett belül. A gondok tengerével Csak a türelme nőtt - S én mégis csak kerestem, Nyugtalanul kerestem



Magamat s Őt.
Aztán letelt a hét, Az együtt-szürke hét A szívünk Hamupipőke-hete. Kigördült árva udvarunkból, S kigördülőben már Csupa csillagot szórt a szekere. Aranypor kavargott nyomán. Elment megint. Most messze van. S megint királyleány.
1934 december 26. Karácsony másodnapján
„KELJ FEL ÉS JÁRJ!”
Egyhangú dallam - s talán mégis új
Zeng az erdő - Bár kopár s lombtalan Zeng az erdő. A cinke Mi mindent rejt egyhangú dallama: Hóvirág csenget, Somvirág sárgáll S ibolya kékell benne, Ibolya A cinke Színeket rejtő szürke dallama Most köszöni és így köszöni meg Mindenkinek, Hogy él, Hogy irgalomból, kegyelemből, Ingyen kapott szeretet-eledelből Kibírta a telet.
S zengek most én is. Kopáran bár, és lombtalanul még: Utánozom a cinke énekét. S hangomban mintha Pedig milyen egyhangú dallama Oly különösen, mint még tán soha Sírokról lopva bár, És oda visszalopva -: Hóvirág csengne,



Somvirág sárgállna, S ibolya kéklenék, Ibolya...
Budapest, Hűvösvölgy, 1933 március 10
A vakond napba néz
Sárika húgomnak, szeretettel
Kékebb az ég és aranyabb a lomb A fájdalom se fáj, csak halkan zsong A süket földből kibújt egy vakond.
Csodálkozott, hogy napba nézhetett A napba nézett s beleszeretett És szárnya nőtt és fölemelkedett.
De azoknak, kik lent nyugosznak mélyen, Vagy fent szikráznak, fent a fényes égen: A csodát, mely a vakonddal esett Már nem mondhatom meg.
Pedig ó, hogy örülnének velem! Milyen ölelőn, milyen melegen Símogatnák megújult életem!
Gyötörtem bánattal az életük, Gyötörtem bűnökkel az életük, S most - gyógyultan - nem lehetek velük!
Tudom: örülnek, hogy én örülök, Hogy nélkülök is, mégis örülök Az ő szerelmük tiszta és örök.
És néha mégis félelem fog el, Hogy hűtelenül hagytam őket el, Őket, kiket Avar takar Hamar És nemsokára a hólepel.
Mikor ujjonganék Visszanyert életemért hangosan, Mikor lángolóbb színe gyúl a szómnak: Egyszerre csak elszégyellem magam. Úgy érzem, a halottak hangfogóznak, Magamba térítnek, belémfogóznak: Hogy valahogy el ne bízzam magam. Szelíd karjukon erdők avarán És rétek bársonyán vándorolok, S ha elengednek, kiderült szemem



Egy áldott árnyalattal Komolyabban ragyog.
De aztán ismét nyugosznak ők mélyen, Vagy tündökölnek fent a fényes égen, S a csodát, mely a vakonddal esett, Nekik mégsem, Mégsem mondhattam meg.
Annak mondom hát, ki itt maradt még: Aranyabb a lomb és kékebb az ég És ezerjófű a testvériség.
És százszor édes érzés: élni, élni, Szeretni, munkálkodni és remélni: Vakond-lét helyett sas-életet élni. Ki itt van még, ó, örüljön velem, Ki itt van még, ó, maradjon velem, Szeresse megújuló életem, Helyettük is, Helyettük is Mint ahogy én Élő szíveken át Most a porladókat is szeretem.
1935 november 10
Te drága szín!
Klorofil - mondja a növénytudós: Levéli-zöld. Reménység - mondja a szomorú szív, S ha elviselt, Ismét magára ölt. Zöld, zöld. Te drága szín. Tündér-ruha Szavakkal szeretnélek Most körülírni: Csuda. Csuda. Sajgó szemem Sem nap-aranyán, Sem mennyország-kékjén, Sem hó-fehérjén Meg nem pihen. Minden szín idegen neki.
Csak te nem vagy, Te nem vagy idegen.



Te drága szín, Már mi mindenem voltál Mi mindenem: Betegágyam fölött Virrasztó-lámpa voltál. Vad világ-fények elől Hűs szem-ellenzőm voltál. Költészetem körül Árnyékos erdő voltál. Erdélyi múzsám Erdő-haja voltál. Az ifjúságom, Az ifjúságom Zászlajának utolsó színe voltál!
1935 április 27
A feltámadt Lázár litániáiból
1
Könyvek rohannak rám és kiabálnak: Lapozz, lapozz, Ezeroldalakat, Rohanjon szemed, mint a gyorsvonat, Pótold, pótold Napok alatt Az éveket, az évtizedeket, Az ó s az új világot: A mulasztottakat!
Látások jönnek, édesen gyötörnek, Szünetlen kavarognak, És könyörögnek, És parancsolnak: Véss a kőbe minket, Minket, minket, Hamar, hamar, Megoldatlanul ne hagyd titkainkat, Elillanni ne hagyd a ritka kincset. Mit fogtál eddig? Csak cigányhalat. Most jönnek a mélytengeri halak, Aranyhalak.
És jönnek élők, jönnek emberek S szólnak: szeress, szeress, Hisz nem szerettél eddig sohasem, Mindent szeress és mindenkit szeress,



Olyan édes az emberszerelem, A minden-szerelem. Olyan nyirkos, hűvös a sírverem. Ott feküdtél te ki tudja, mióta, Mit tudsz te róla Mit tesz égni, fájni, Ujjongani, Örökkévaló társakra találni? Egy kicsi népről levenni az átkot, Vagy tartani, feltartani Erős karral a süllyedő világot?
És jönnek a halottak, Az én halottaim. Mint nyírfalombja éjjel, úgy susognak: Eljöttünk a könnyeid megkeresni, A könnyeiddel tartozol nekünk, Most, hogy már sírni tudsz: Holt szempillád alól Nem bírtak kibuggyanni. A halott nem tud halottat siratni.
Könyvek, látások, lelkek, emberek, Elevenek, halottak: Az Istenért mit tegyek veletek, Mit tegyek hamarabb, Hogy álljak ellent, Vagy hogy engedjek ennek a rohamnak? Megálljatok, Ne rohamozzatok, Olyan gyenge vagyok. Ki tudja, meddig feküdtem a sírban? Csak most támadtam fel. A semmi és az üresség után Most perzselőn a Minden rámlehel. Egy percre még megálljatok, Mert különben az élet küszöbén, A fényben és örömben A boldogságtól összeroskadok. S nem támaszt az Úr másodszor is fel.
2
Uram, aki feltámasztottál, Le látod rajtam A síri gyolcsokat. Im, könyörögve kérlek,



Ne engedd, hogy elbízzam magamat, S elkápráztasson nagy kerted, az élet. Nagyon mélyről jövök, Nagyon bűnös vagyok, Nagyon tied vagyok. Nagyon-nagyon hatalmadban vagyok. Kis fényes porszem a sötét világon, Kis gyertyaláng roppant karácsonyfádon Csak ez vagyok. Megtapasztaltalak, Tudom, ha akarod, A sorssal, vagy önnön bűnös kezemmel Kis lángomat, ahogy meggyujtottad Elolthatod.
3
Nem. Ez még nem nyugalom. S nem a Te békességed ez a láz. Égig repít, és sárig lealáz, De még nem a tied, Nem a Te erősséged ez a láz.
Én nem tudom, Csak Te tudod a jót. Az örökkévalót. Az egyesegyedül nekem-valót. Pihentess el magadban, S ha túlhangos vagyok: Tedd rám a hangfogót.
1933 április 7
Zuhanók vigasztalása
Némethy Irénnek
I. Sikoltás
Jaj, fenn, a fényes tiszta csúcson A balkezű sors meglökött, Alattam a hegy röge porlik S a mélybe hullva dübörög. És hullok én is, - percek, évek Porlanak lábaim alatt? Már nem tudom, - talán az élet Csak egy ily hulló pillanat.



A csúcs felé, a csúcs felé Kitárom árva két karom, A mélybe le, a mélybe le Ragad a baljós hatalom. Csak mielőbb, csak mielőbb Lennék már egészen alant, S pihentetné a szikla-ágy Mindörökre a nyugtalant.
2. Szózat a mélyből
Én vagyok itt, - nem a halál, Csak egy vadrózsa-ág, Akármily gyönge vagyok is, Megfogom a ruhád. Kezed talán felvérezem, Hegesztem a szíved, Sziget vagyok vad sziklák közt Szelíd tündér-sziget. Én vagyok itt, - semmi vagyok, Kis, névtelen öröm, Mely örvények közt hirtelen, Váratlan rádköszön.
Én vagyok itt, - semmi vagyok, Kóbor, parányi fény, De éjbezuhanók alatt Mindíg virrasztok én. Én vagyok itt, - semmi vagyok, Egy illat, lehelet, Keresztezem a rohanó rögöt S a zúgó végzetet. Én vagyok itt, - semmi vagyok, Alaktalan alak, De ha egy kicsit Te is akarod: Megállítalak, és megtartalak.
1930 február 10
Törött hajók
Űzött a szél, a hab, az átok, A félelem s a fájdalom. Testvér-hajók: törött hajók, Most itt fekszünk a zátonyon.
Nézzük, a messze láthatáron Hogy haladnak az ép hajók,



Szél lengeti árbocukon A csillaghímes lobogót.
A mi árbocaink letörtek, Iránytűnk tengerbe veszett, Egészségünk Amerikáját Nekünk ki mutathatja meg?
Kolumbusunk lesz-e minékünk: Földi, vagy égi orvosunk? Kinek bűvös „legyen”-szavára Rongyból új vitorlát vonunk.
Tudnánk-e jó széllel repülni, S kikötni áldott partokon? Itt heverünk és álmodunk, Csak álmodunk a zátonyon.
Lehet, hogy túlsó part nincsen is, Lehet, hogy minden így marad. Mindegy. - Halvány sugárral néha A zátonyra is süt a nap.
1930 február 10
Hála
Dr. Nyirő Gyulának
Szívfájdító tavasz. És olyan jó. És olyan jó. És mégis olyan jó. Most alkonyul. A fák Fínom kis seprő-ágaikkal Csodás színekbe mártva állanak Nagy-mozdulatlanul. Rügy ring az ágon, Ütemre ring, Hintáz az ág vele, Mint duzzadt, hálatelt kis szív, olyan. Ha pattan Ez az egyetlen kicsi rügy az ágon: Talán elárad az egész világon. Az alkonyatnak Felváltva dalolnak
A rádió S az erdőben egy feketerigó, S nem vesznek össze,



Összezsonganak. Tavasz, szívfájdító. És olyan jó, És olyan jó, És mégis olyan jó. Mert látó lettem újra. Mert halló lettem újra. Mert, bár halottaimat hantolom: Húsvét felé megyek. Húsvét felé megyek. Mint zengő szél az ágon a rügyet: A hála emeli, Felemeli duzzadó szívemet. Ha pattan Ez az egyetlen kicsi rügy az ágon: Talán elárad az egész világon.
Budapest, Hűvösvölgy, 1933 március
Kiadom a részed
Én a rivaldán lámpafényben álltam, Te messze, messze, hátul, a homályban.
Engem mindenki látott, - senki Téged: Most kiadom a társ-szerzői részed.
Felét a zúgó, tapsoló tömegnek, Felét a fénylő, szomorú szemeknek.
A néma döbbenetnek is felét, De a szeretet egész erejét.
Egy vershez adtam ritmust s rímeket, Te „csak” ihlető szenvedésedet.
Egy roppant sorsot példáztunk mi ketten, De rád nézett az Isten szívesebben,
Ki, - míg én égő fény-gyűrűben álltam, Álltál, szerényen, hátul, a homályban.
1930 február 17
Májusi biztatás
1
Megépültél, Megépültél törött hajó. Megépített Megépített



A nagy Mindenható. Új árbocok és új vitorla És új kormánykerék És május van És végtelen a tenger És végtelen az ég. Nincs hátra más: Az iránytűdet vedd, Az iránytűd: szived. Egy kicsit reszket még. De nemsokára nyugodtan mutat. Bízzál hajó: Kis türelem. Kedvező szél - Fölszedheted aztán horgonyodat.
2
Egy rózsa-ágon fönnakadtál. Mondtam, ugye? És megtartott az ág. Most már testvér, kapaszkodj fölfelé És el ne engedd jósorsod kezét! Hallod, hallod A gördülő kő tompa dörejét? Én zuhanok tovább...
1935 április 29
„Boldog vagyok”
Váró Évának, kicsi menyasszonynak
Jaj, jól hallottam-e? Van-e olyan vakmerő valaki, Aki e végső világhervadásban E kikelet-igét, E kikelet-igét Merte kimondani: „Boldog vagyok” -?
Kislányom, mondd még egyszer. Írd le nem egyszer, de százszor, ezerszer. Írd, mondd, rebegd, ujjongd, kacagd, kiáltsd, Dobd fel a szót És dobd fel a szíved, Mint szép, piros labdát a csillagoknak, Amit a szférák zengve visszadobnak:



„Boldog vagyok”.
Ne bánd, ne szégyeld, ne törődj vele: Ily agg világban illik-e vagy se. Hadd fájjon s főjjön a világ feje. Mondom Neked: Ezt a te tiszta boldogságodat Nem irigyelik meg Sem az emberek, sem az istenek. És érzed, milyen ragadós a szó? Rám is ragad. - Az Isten is megáld: Terjeszd el ezt a bűbájos ragályt, Ezt a gyermeki, drága, szent dacot: „Boldog vagyok”.
Jöttem végtelen temetőkön át, Árnyak nyüzsögtek bennük: emberek. Egy szót próbált formálni néma szájuk, S tudták, hogy én is egy szót keresek. Az igét, a kikelet-igét lestük A világhervadásban. És egymás ajkán hiába kerestük. Mert nem volt bennünk sem hit, sem erő, Áldott, ki helyettünk is vakmerő, S a zord estébe így beleragyog: „Boldog vagyok”.
Világ vén kertjét dudva veri fel, Bűn is, bánat is, halál is terem, De mindíg gyom, és mindíg idegen. S gyomlál a kertben szűz, örök erő S virraszt az ifjúság s a szerelem. Éva ne félj! Csak mondd, csak mondd, csak mondd győzelmesen: „Boldog vagyok”.
1933 október 12
Egy kicsi szó
Egy Szociális Testvérnek
Akinek az Isten Minden nehézségben, Bajban, betegségben Hű vigasztalója: Nincs annak szüksége Hívságos beszédre, Földi fecsegésre,



Virág-színű szóra.
Isten virágának, Jézus jegyesének Pogány nótafámról Vízkereszti ének, Virágtalan fámról Téli virágének Kell-e hát, kell-e hát? Mégis megpróbálom, Hátha nem róják fel Szárnypróbálgatásom Odaát, - odaát...
Hátha szabad mégis Kicsi énekemmel, Kicsi nótafámmal Kicsit odamennem, Isten nagy szavához, Vigasztalásához Egy kicsi szót mégis, Mégis hozzátennem.
1934 január 7
Tiszaparti jelenet
„Boldogok, akik sírnak”
Egyik költői vándorutamon, Az Alföld mély szívében, Szegeden Fiatal lányt mutattak be nekem. Ahogy kezembe símult a keze, Így, ismeretlenül: Egyszercsak lehanyatlott a feje, A válla megvonaglott S a szeme csupa könnyel lett tele. A verseim... A verseimről mondott valamit. Alig-alig lehetett hallani A kettétört mondat foszlányait. Hogy neki sosem volt ily öröme.
Megrendültem. E csendes könnyek partján, Mint a Tisza partján, Úgy szerettem volna megállani. Tapsok felé hajbókolás helyett Megsímogatni azt a gyermeket.



Nem kérdezni: miért sírsz, gyermekem? Csak mondani: boldog vagy, gyermekem. S én minden talmi kincsem odadobnám, S minden hírem-nevem, Ha egyszer sírni tudnék, Valamin, Akármin, Ily szívből jövőn, tisztán, melegen.
1933 április 28
Örök Tihany
Egy szép, visszhangos perc emlékére
Uram, Teneked legyen hála, hála, Hogy Te Tihanyt teremtesz mindenütt, S ha akarod: zeng riadó leánya.
Hogy a szirt fokán nem kell némán állni, Sírásóként hangot hantolva el, Hogy lehet még, hogy érdemes kiáltni!
Úgyis fogy a hang, - zihál a tüdő S ha egyszer mégis felcsap szabadon: Az Echó úgy kell, mint a levegő.
Mi lenne, ha ránk hullván a setét, Lezárná mindég nyíló ajkainkat Nagy, címeres önismeret-pecsét?
Mi lenne, ha hágván hegyormokat, Szívünk, a tompán zörgő gyász-szekér Daccal hurcolna hang-halottakat?
S mi lenne, ha eltűnne mindenünnen Tihany tündére, felül és alul, És az utolsó S. O. S. kiáltás Lábunkhoz hullna - visszhangtalanul?...
1930 november 19
Zöld csillagok
A kisvasutat befútta a hó Szánon jött a havasról valaki. Éjjel, havon és holdvilágon át. Fagy megkímélte, farkas elkerülte, Fenyők kísérték: Isten katonái, A rengeteg mint gyermekét ringatta: Lélekringató fehér rengeteg.



Megérkezett frissen, vidáman. A telefonban úgy csendül a hangja, Mintha sziklák közt szabad szél kacag Azt mondja: százszor szebbek odafenn És óriás nagyok És zölden, zölden, Zölden ragyognak a csillagok!
Zöld csillagok: szíven fogott a szó. Mióta nem nézek az égre én! Nincs mit keresnem, nincs mit várnom onnan. S ha egy-egy este fel-feltéved A tekintetem révetegen mégis: Olyan kopottak, közönségesek, Fakók és nem-nekem-valók, Színehagyottak, idegenek, unottak, Betegek, akár én, a csillagok. És nem tudnak rajtam segítni
Zöld csillagok: szíven fogott a szó. Ez az egy színes szó szíven fogott. Én Istenem, Te nagyon jól tudod: Nem kívántam soha sokat. Csak egy egészen kicsikét Emberül és igazán élni. Tebenned hinni, szeretni, remélni S meghalni zöld Reménység-csillagok alatt.
1935 január 20
Boldog testvérünk
Izzó nyáron és télvíz idején Boldog testvérünk, Te élsz a Hegyen. Fenn a Hegyen. Ahol a Mindenütt-jelenvaló Leginkább van jelen. Ahol még én is megtaláltam Őt, A kegyetlenül is kegyelmeset, Tőlem vonakodót S rejtőzködőt. A választottak közül is bizony Kiemelt Téged. Sziklák, fenyők közé besorozott Hű testőrének. Mi minden történt idelenn azóta,



Hogy titokzatos, hívó harangszóra Elindultál könnyű, szabad szíveddel Kis kápolnából mérhetetlen Dómba! - Hozzád a völgyek fájó moraja Tán nem is ér fel. És ha felérne, rögtön összeolvad A csúcsok énekével. Ott lehet ünnep igazán az ünnep, Milyen ünneped lehetett Neked! Sas-szárnya nő ott a Hallelujának S ezer fenyővel együtt zengheted. Beszél hozzád A szívre súlyosodó roppant csend S a szíved mégis könnyű és szabad És mint az angyal csengetyűje cseng. Gyönyörködsz a ködben s a napsugárban, Ott gyorsan borul és gyorsan derül Gyönyörködsz a remegő rengetegben, Ebben az óriási orgonában. Tapossa billentyűit a vihar: Dicsőség Istennek a magasságban!
Hiányzik itt a testvérek közül Arcod nagyon. Én pedig fájdalmasan irigyellek, Hogy hegyen élsz Gyönyörű szolgálatban, szabadon! Én minden mélységnél mélyebbre estem És tehetetlenül csak vonszolom Jóra képtelen, lélektelen testem. De üzenek a fentvaló világnak: Még tisztelem a nagyságos sziklákat, Még szeretem a szakállas fenyőket, Ó, símogasd meg helyettem is őket! És mondd a ködnek s mondd a napsugárnak: Reménytelenül is híve maradtam A nagy Dómnak s a zengő Magasságnak. Azt mondják: értem is imádkozol. Ó, imádkozzál értem! Hogyha már emelkedni nem tudok, Zengjem a szürke kétségbeesésben, A tépettségben és idegenségben, Azértis, azértis, Amit az első kábel-távirat Zengett mélyen a tengerszín alatt, Szörnyek közt, örökkévaló sötétben:



Dicsőség, Dicsőség, Dicsőség Istennek a mélyben!
1935 január 2
Így kellene
Angyal-könnyedén, tündér-könnyedén Ül meg a dróton a fecskék raja. Apró szemükben déli tengerek Aranya vibrál, azúrja remeg, S a téltelen táj távol mámora.
Ők haza készülnek, - mindég haza.
Köztük a borzasztó áram feszül, Az ezer-voltos vak halál halad, Ők ülnek rajta angyal-könnyedén: Fél-bohémek és fél-zarándokok Vidám búcsúzók csudás csapata.
Szárnyuk az élet ütemét veri, Halállal, földdel nincs kapcsolata.
1930 szeptember 19
Papp Demeter kalauz
Voltam sokak becézett betege, Lázrózsáimat rózsa fedte be, Rózsa, szekfű, dáhlia, viola: Virágba borult a betegszoba.
S barát, ismerős: tenger szeretet Nagy ívpapírra rótta fel nevét, Mert hozzám belépni nem lehetett. Gyűltek, gyűltek a nevek hosszú sorba, Illatos, színes, dús, tarka csokorba.
S nevek közt egy név: Ahogy felbukkan nagyhirtelenül, Szegényen, szürkén, ismeretlenül Pár szál virág szerény kíséretében Nem tudom, mi zeng e muzsikátlan névben: Papp Demeter kalauz.
Kicsiny néptengeremnek foszlányhabja Betegágyamig vajjon mi loccsantja? Tán egy versem hullt harmat gyanánt egyszer Búterhes homlokára? Tán egy színem vegyült el valaha



Csíraként gondjai szürke porába? Álmom tán verejtékét szárítgatta. Tüzem tán fojtott tüzét szítogatta. Betegágyamnak barna éjjelébe Mért lép be most kopott munkás-zekébe, Növekvő, világító csillagképen, Fogyó erőm felcsapó lángjaképen Papp Demeter kalauz?
Azt hittem, hogy gyökértelen vagyok S íme, gyökerem van, Gyökerem van, Gyökerem van a népben! A titokzatos mélyben, Túl baráton is ismerősön túl Az ezerarcú ismeretlenségben.
Ívpapíron nevek, Színesek, illatosak, hosszú sorba Dús, tarka pompás, ragyogó csokorba, És mindenikre megdobban szívem.
De egynek láttán szökött szemembe könny. Ismeretlen testvérem, Árva magyar, Egy a népemből, Papp Demeter kalauz: Köszönöm.
Református kórház, 1934 szeptember 22
Diakonisszák
A keményített fehér főkötő A homlokukra szorosan símul, Széles pántja finom kis hegybe nő, S feljebb mintegy sisakká tornyosul.
Krisztus fegyverzetében járnak ők, Az Irgalmasság önkéntesei: Olajgondozó szűzek, mécsvivők.
A sisak sejteni sem engedi: Alatta hajuk szőke, barna-e, S olyan kevéssé kíváncsi reá Az Isten rájuk bízott betege.
A fehér köpeny fölé csak kihajlik Egy keskeny csík, egy kis darabka ég: A formaruha gallérkája kék, Szelíd világoskék,



Mint nyári délelőtt A folttalan, sugaras messzeség. S olyan derűsek ők, Mindíg-vidámak ők, Mint az a fényes, tiszta nyári ég.
Csak akkor ül a szemük alá árnyék, Ha egy-egy beteg bús, reménytelen, És itt, valamely kórházi szobában, Tiszta fehér szobában Örökre elpihen.
S nincs több ily ápoló, Ilyen odaadó, Mint e Krisztus sisakját viselők, Derült szűzek, Örökké virrasztók és mécsvivők. S életáldozatuknak nincs jutalma más, Csak az, hogy egyre hallják a vigaszt: „A nyomorultak közül aki eggyel jót tesz, Mondom néktek: Énvelem tette azt.”
1934 szeptember 25
Láz
Piros köd szemem előtt - semmi más, És égés, égés - kínpadi parázs, Csontigható hő - s egy vigasztalás: Hogy ez talán már a tisztítótűz, S belőlem minden rosszlelket kiűz. Most ég ki belőlem a sok salak S mi megmarad: a lélek érce csak. Most ég ki minden idegen elem, Amit a sátán gyúrt össze velem, S ez égésből ha újjáéledek, Aki lenni szeretnék: az leszek. Leszek tűzlátta phönixmadár, Ki célja felé nyílegyenest száll. Gúzs nem köti és nem bántja bilincs, Röpte: ajándék, akadálya nincs. Sosem-látott kék egek emelik, Hálákat ad, ahogy emelkedik. Önön hamvából győztes szárnyra kel, És a földnek a mennyről énekel.
1934 szeptember 24



Oroszlánketrecben
Nagyot lökött a végzet rajtam újra, Orvul lökött meg, alattomosan, S vettettem fenevadak ketrecébe. Fenevaddá nőttek meg a férgek A láz ködében nőtt a vízió. Arra virradtam: - gonosz éber-álom Hogy oroszlánok kerülik körül Nesztelen roppant macskalépteikkel Leterített mezítlen testemet. Hörgő morgással karmuk mutogatják És vicsorítják szörnyű fogsoruk. De mellettem állt az Idomító, A Szelidítő próbált ostorával: A Tudomány. És fényes fegyverekkel Verte le rólam a bősz bestiákat, Amikor sunyin ugráshoz lapultak. S a zordon ketrec kellősközepén Imádkozott egy másik Géniusz, Alázattal az eget ostromolta, És zörgetve kért bebocsáttatást, Amíg én lázban Istent káromoltam.
S egyszer csak intett a szabadulás.
1934 szeptember 24
Hőmérő
Volt néha úgy, hogy negyvenet, Sőt szinte negyvenegyet mutatott. Akartam tudni. Ámde a testvérek Szentül és nagyszerűn tudtak hazudni. Sohasem vallottak be többet Mint harmincnyolcat s egypár tizedet. Egy testvérem volt, ki nem hazudott. Csak mondta halkan és határozottan: „Miért kíváncsi rá? Tükröt s hőmérőt betegeknek Sohasem mutatok.”
Aztán a higany lassacskán esett, Leszállt a vörös Rubikon alá És szépen ott maradt. Harminchat hat...



Harminchat hat... Tűz többé nem égette testemet - Akkor egy Kéz belém csóvát vetett S égig növelte lelki lázamat. Ó, áldott nyugtalanság, Melyből vers vers után Mint a virág fakadt. Ó, Szentlélekkel teljes Kórházi éjjelek Ezt a lázat Vajjon milyen hőmérő méri meg? De akadt hőmérője ennek is: Ama testvér szeme. Csak rámtekintett reggelenkint s tudta: Rohan a lázam Bíboruszállyal ismét felfele. Tudta: sugárzó homlokom mögött Valami készül, vagy talán már kész S mielőtt kiment, mosolyogva mondta: „Megint befele néz...”
A higany akkor is szenvtelenül Mutatott harminchat hatot Az én testvérem hőmérő szeme Negyvenegyen felül Nagy, szent, gyógyító lázat olvasott.
1935 január 5
A legszebb szó
Testvér, testvérem: ez a legszebb szó a világon. Ha jól nem tudtam volna régesrég, Most megtanulhattam a betegágyon.
Testvér, testvérem: Ez a legszebb szó a világon. Ahogy kitágul ősi jelentése És túlnő lassan véren és családon De visszatér mint gazdag bujdosó, Lélekkel hintve meg S szentelve meg, mi vérszerint való.
Testvér, testvérem: Ez a legszebb szó a világon. Mikor így szólhatok valakihez, S nem a lapos, hűvös szóval: barátom Az nekem békességem s boldogságom.



Testvér, testvérem: Ez a legszebb szó a világon. Harmat a réten, Illat a virágon, Barackvirágszín sejtelem a tájon, Hogy fakad még rügy minden száraz ágon.
Testvériség: Nincs szebb szó a világon. A szabadság s az egyenlőség álma Elbukott sodró időn, ezer gáton, A bebizonyult Lehetetlenségen S a vérrel mocskolt, őrült akaráson. A forradalom örökségeképen A Háromságból lobogó fehéren Egyedül a testvériség maradt, Omló világok romjai alatt.
Testvériség: Nincs szebb szó a világon. S én hinni, hinni vágyom. Én minden széllel szemben hinni vágyom: Ez az egy álom nem csalóka álom. Rend-társ, polgártárs, elvtárs, honfitárs: Eltűnnek egyszer mind e szólamok És elvesznek a mélyben. Parttalan semmiségben. S egy szó zeng majd csak a világ fölött, Örök Üdvözlégyképen: Testvér, testvérem.
1934 szeptember 26
A keserű pohár
Ó, nem voltam türelmes szenvedő. Testem a szenvedéshez nem szokott. Az élet nem edzett, csak puhított.
S hogy megjelent a keserű pohár, S felém libegett titokzatosan, Mondván: most eljöttem, hogy kiigyál: Megragadtam vadul a poharat S falhoz vágtam. Ezer darabra ment. De rögtön csorbítatlan megjelent.
S szólt másodszor is a sötét pohár: Ím itt vagyok, hogy te is kiigyál. És igazság ez: szenvednek sokan,



S a Te részed még mindíg hátra van. S most kiiszod, ha akarod, ha nem.
Dühöngve vágtam közbe: nem! Nem sóhajtok: „Múljék el, ha lehet” S fölvetettem daccal a fejemet. Nagyot reccsent a csend S a makacs pohár újra falnak ment. Ezer darabra ment.
De jaj, mert harmadszor is megjelent. S akkor tudtam, hogy dühöm hasztalan, Enyém, sajátom e sötét pohár És ki kell ürítenem poharam. Az ajkam kinyílt félig-öntudatlan, A karom kinyílt félig-akaratlan, S felmérve csillagszabta sorsomat, Fogtam s lassan fenékig ürítettem A poharat.
1934 szeptember 26
Hát ők?
Heteken át, Hosszú heteken át, A lebocsátott függönyökön át, A haldokló nyár s a születő ősz Egy-egy elsikló sárga sugarát Fogta csak fel szemem. Háttal feküdtem ablaknak és égnek S az egész teremtett világ nekem Oly távoli volt s olyan idegen. És tudtam jól, az Isten szép világát Hajszál kötötte össze csak velem. S tudtam, e hajszál könnyen elszakad, S a reménytelen éjszakának sokszor Átadtam magamat. Vagy kérdeztem kihívón, keserűn: Hol vagy Isten? Mit értek emberek? Mit számíttok nekem? Kicsoda könnyít az én terhemen?
Pedig milyen jó dolgom volt nekem!
S jaj ők: A valósággal poklot szenvedők, A nyomorultak, fázók, éhezők, A betegek, az ápolatlanok,



A börtönök lakói, A bűnös és a bűntelen rabok. Bukott hatalmasok. S a hűség hősei, Kicsik, nagyok. A Szenvedés állandó dallamára Vérrel kottázott sors-változatok. Tépett képek Ahogy most villanva elibém lépnek: Napoleon Ilona-szigetén, Redostóban Mikes: Kivetett kagylók tenger fövenyén -... Kalitkába zárt annyi énekes! A hadifoglyok szerte a világban, Állati sorban, hazasíró vágyban, Egyhangú, szürke, tompa mélabúban -... És Kuncz Aladár Noirmoutier-ban. Jaj ők! Az igazában poklot szenvedők! S itt, most, mindenki, aki valaki Egy csontignyúzott népnek fiai. Ha panaszkodtam, - nem panaszkodom Mi voltam én? Kényeztetett beteg Egy kipárnázott szoba lágy ölén. Hős nem voltam, és nem voltam lovag Kis változat a komor Dallamon: A Szenvedésnek epigonja csak.
1934 október 3
Őszi csodák
Dr. Filep Gyulának
Ülve a karosszékben, Ma legelőször néztem Szemközt az utcasort. A tekintetem rátévedt egy fára: Nini még most sem sárga. Zöldnek tartotta meg Szép reménység-ruhában Az, aki megtarthat mindeneket. És én is élek, És én is élek S megvannak mind, akiket szeretek. S e nekem-láthatatlan tündér-őszben



Eljönnek hozzám az őszi csodák: Másodszor borulnak tündér-virágba S hoznak pici, fanyar, fura gyümölcsöt Az almafák.
S a drága földön, nem is olyan messze Másodszor érett meg most a cseresznye, Az elnyílt őszi-kikerics helyén, Őszi bánat és lila gyász után, Októberi dombok oldalain Pompázik a tavaszi kankalin. Rügyet bont minden ág S belőlem is szinte nap-nap után Kihajt egy vers-virág. S ki tudja még mi lesz? Lehet, hogy a közelgő karácsonnyal Zúgni fogok erdőkkel egyetemben Lombkoronás, orgonás áhítattal.
Ülve a karosszékben, Ma legelőször néztem Szemközt az utcasort. Az utcasor felett Egy színes felleget. A szemem újból rátévedt a fára. A reménységben megtartatott fára, S akkor gáttalanul, Feltarthatatlanul, Elbírhatatlanul Robbant ki szívemből a hála.
1934 október 11
Fekete vasárnap
Ez nagy küzdelem volt. És végveszedelem. De mégis, De mégis Ünnep volt, ha sötét is. Nagy, fekete vasárnap. Mert tudtam: vagy győzök, vagy meghalok. S most jönnek, újra jönnek Jaj, a régi napok, A szürke, tövises hétköznapok. Pedig ha most nem fordul, Most nem fordul a szél



S meg nem fordul vele az életem, Gyökeresen és tökéletesen, Ha jóság, tisztaság, Békesség és erő Új, szent forrása szívemből nem fakad: Ó, akkor jobb lett volna, Ha ezt a rózsaerdőt Ágyam helyett síromra szórták volna, S pihennék föld alatt.
1934 október 10
Zsolozsmázik a kórházi szoba
Fenn a függöny s az ablak nyitva-tárva. Özönlik be az őszi nap sugára.
Fertőtleníti, mossa a szobát, Lemossa szenvedéseim nyomát.
Elöttem vajjon kik feküdtek itt? Lemosta-e ittlétük titkait
Az éjszakákon győzedelmes nap? Vagy belőlük valami itt maradt?
Róluk nem szólott nekem e szoba, S most mégis, mégis mintha vallana.
Elődeim mozdulnak meg a csendben, S utódom hangja is lelkembe döbben.
A szenvedés nem apad el soha: Zsolozsmázik a kórházi szoba.
És soha el nem fogy a szeretet: Zendül vissza reá a felelet.
Mikor majd ezt a szobát elhagyom, Magamtól tisztán másnak átadom.
Egy kívánságot hagyok örökül: Mint engem, annyi lélek, tisztaság És annyi szeretet vegye körül.
1934 október 16
Vízválasztó
Ha kegyelmesen úgy tetszik Neked Sorsom, vagy Istenem, Hogy e mostani megpróbáltatásom Vízválasztó legyen, Amelynek kopár hegytaraján túl Eztáni életem



Új forrása ered: Legyen, kérlek, e forrás Mélyebbről fakadó, Nem magának-való Tisztultabb szeretet. Legyen e tiszta nedv Felbuzgó munkakedv, Önzetlenebb erő, Malmot hajtó patak, Szolgáló akarat, Sziklából feltörő.
Ha kegyelmesen úgy tetszik Neked Sorsom, vagy Istenem, Hogy e mostani megpróbáltatás Vízválasztóm legyen, Amelyen túljutva Egészen más a táj -:
Hadd mosolyogjak én Azon is, ami fáj Azon is, ami e Világban vaksötét, Fáklyavivő legyek, Míg tart e furcsa lét. Legyek összeszedett, Szelíden is kemény, S hogy ne ítéltessem, Mégse ítéljek én, Nevessek a világ Játékai felett, De ez a nevetés Legyen egy ölelés, Amellyel mindenkit Magamhoz ölelek.
Elmúlik a világ És játékai is, Még kívánsága is, Szél szórja szét a színes szavakat, De sorsom lényegének, De lelkem Istenének Beszéde megmarad.
1934 szeptember 27
Szemeimet a hegyekre emelem



(121. zsoltár )
1. Még egyszer
„Szemeimet a hegyekre emelem. Onnan jön segítségem.” - Zsongott bennem a zsoltár ritmusa, De eltemetett, bús szerelemképen. Tompán, fojtottan, mint búvó patak. Nem mertem szemeimet fölemelni. Láttam a boldog vetélytársakat, A tetők víg, szerencsés szeretőit. S maradtam otthon, roskadtan, magamba, Mint kit egy hangos szívverés is rémít. S most még egyszer mégis csoda esett: Jöttem, láttam, győztem a hegyeket, S a csúcsokat csókoló napsugár Nem vakította meg A hegyekre fölemelt szememet.
2. Négy nap
Négy ragyogó, verőfényes, igaz nap. Négy naptárból kiszakított aranylap. Négy örökkévalóságba iktatott, Kibeszélhetetlen, boldog, mély titok.
3. Jó komoly barátok
Ezek a szürke, hallgatag kőszálak Papok, s nem prédikálnak, Próféták, de senkit nem feddenek, Se vétkes királyt, se vak népeket. Csak állnak s várnak Mindenkit, aki fáradt, Mindenkit, aki megterheltetett. Időtlen idők óta Itt állnak s várnak: Örökös szürke vőlegényei A Csendnek, a Havas menyasszonyának Hallgatnak, várnak. Jó, komoly barátok. Sok balgatag kérdésre nem felelnek. Nem avatkoznak a mi életünkbe. De ha hozzájok megyünk: fölemelnek.
4. Kő-evangelium



Szikla. Döbbentőn tornyosodik föl. Csak tekintetem kúszik föl reá Függőleges falon. És visszahull. Alul Szeszélyes rajz cifrázza a követ. Runák, rovások, hieroglifek: Kő-evangelium. A föld történetéből Egy ősi, titokzatos fejezet. Felírva találjátok ezeket A Nagykőhavason. Írták az áradó és apadó S lassan visszavonuló tengerek Anno egyben, Ama első napon. Az Embernek előtte. Mikor csak Isten volt és a hegyek.
5. Együgyű mennyország
Pásztorgyerek. A szava idegen. A szeme mosolyog. Nincs benne gyűlölet, sem félelem. Tetszik nekem. Szentgyörgynapjától Szentmihálynapig Itt terelgeti nyáját csendesen. Emberrel itt alig találkozik. A gondja csak a máé S nem veti árnyékát a holnapig. Kenyere málé, túró, vadgyümölcs. Igénytelen és bölcs. Százesztendős imakönyvben lapozgat, A „Szív tükré”-ben. Húsz lejért vette. Tudja, hogy őt is Isten teremtette. S nem tudja, hogy az urak mit forralnak Párisban, Bukarestben, Budapesten. Tilinkóz egy sort. Hallgat azután. Mosolyog, méláz, ül a szikla fokán. S az együgyűek mennyországa nyílik Szívében kéken, mint az encián.
6. Háromszázan
A medve jött. A rémület riadt.



A legelőkre nem volt vissza-út. Vad szirtfalba hajlott a lanka le. Szökellt a vezér kos őrült irammal, Szelíd szemére vér-fátyol borult, Az otthonos táj irtó idegen lett. Táncoltak körös-körül a hegyek. S vérködös szemmel ugrottak utána Háromszázan: aranygyapjas sereg. Gyönge testekből hörgő piramid: Szirt tövén véget ért a vad menet.
7. A régi határkő
Melitskó Saroltának
A Nagykőhavason Egy kicsi kőhalom.
Ez emberkézre vall Simára csiszolt oldalaival.
S mért, mért nem: ez még áll. Határkő. Elment tőle a határ.
S tulajdonkép minek Ezen akadni meg?
Megakadnak a vándorfellegek? Ledülnek töprengeni a szelek?
Mi lehet, mi e magasban is fáj? Innen s túl egy az ég és egy a táj.
Innen s túl egyformán szegényesen Gyalogfenyő és boróka terem.
A Nagykőhavason Egy kicsi kőhalom.
Egy kicsi kőhalom. Egy kicsi sírhalom.
Alatta mégis egy világ pihen. Láttam, ahogy valaki ráborult És sírt keservesen.
8. Törpefenyő
Ahogy a hegyek nőnek, Úgy törpülnek a fák. Nagy szálfa-gőgöt nem tűr A magasság.
A törpefenyő fája



Alázat fája itt. Nem hívja ki öntelten, Mindíg viharközelben A menny villámait.
Hanem azért próbáld Tövestül tépni ki: Beleszakadsz, de ő Magát nem engedi.
Indája szikla-szívós, Acél a gyökere Rácsap, de belecsorbul A Bucsecs kard-szele.
A rádühödt szelekkel Dühödten birkózik, Vad oromtalajába Vadul kapaszkodik.
A földre fekszik néha, Mint tanult birkózó, Vélnéd: vég-kimerült, S ím: talpra-pattanó.
Nagy, büszke rokonságból Kis mostoha-kölyök: Legárvább, legkeményebb, Ki ide felszökött.
Törnek a szálfák lennebb, Roppan ezer derék. De él itt fenn e hajló, Magát mindenkép tartó, Megpróbált nemzedék.
9. Felleg a szobában
Menedékház a Nagykőhavason. Ezernyolcszáz méter tenger felett. Emberfeletti csend. Az ablak nyitva van.
Az ablakon beúsznak Méltóságosan, kézzelfoghatón, Kisértetiesen a fellegek. A völgyben éltem le az életem, De mindíg-mindíg felleg-űző lázban. A mélységből kapkodtam fel utánok. Most ők nyúlnak utánam.



10. A Cenk lámpája
Leszállt az éj. Eltűnt a Cenk. Magába, magasan Fent, fent, Mindíg rokontalan: A Cenk lámpája leng. Gyökértelenül, szinte csillagképen, Inkább a semmiben, semmint az égben. Eltűnt a Cenk. Fent, fent A cenki lámpa leng.
Minden lenti láng idegen neki, S a csillagok csak fél-testvérei, Szánják és szeretik, És mégsem tehetik, Hogy végleg otthon érezze magát. S lent otthontalan város és világ. Fent, a szeplőtlen csillagkoszorúban A cenki lámpa szégyelli magát.
Se föld, se menny, Se lenn, se fenn, Testvérek közt is fájón idegen, Erdélyi éjben együtt csak velem: A Cenk lámpája leng reménytelen.
11. Találkoztam a szabadsággal
Zord magaslat: a Fellegvár ez itt. Erőszak rakta s tartja falait.
Ember-önkény és változó uralmak Láncot csörgetnek és rabot tartanak.
Szurony, szörnyű rend, vessző, fegyelem Itt sötét börtön-flóraként terem.
Rém-madárként egy emlék suhan át: Nyögnek a befalazott katonák...
Ezerhatszáz... olvasom egy falon - A doh s a penész ma is hatalom.
S mily nagy erősség ez itt, nézve lentről, S mily vakondtúrás fentről, a hegyekről.
Bucsecs, Csukás, Királykő, Kőhavas: E fellegvár alattuk mily avas.



A Nagykőhavason mentem én átal És találkoztam fent a Szabadsággal.
Ment nagy léptekkel: világ számüzötte, Fenyőszag tömjénezett körülötte.
Kalapján virított a sziklarózsa, Vissza se nézett a völgybe alóla.
Vándorbotjával verte a követ, Minden ütése villámot vetett.
A hátizsákja telve ezerjóval, Ezerjóval, embernek nem-valóval.
Fütyölt. Visszhangjaként víg füttyszavának Túlvilági viharok orgonáltak.
A déli nap, ahogy zenitre hágott Nézte az elszabadult Szabadságot.
Ment nagy léptekkel, bottal, tarisznyával, Szemére vont virágos kalapjával.
Ment völgyből fel, világból kifele: Ki-ki lássa, mire megy nélküle.
Ment, az embertől egyre távolodva, Ment csúcsról-csúcsra, csillagtávolokba.
Kincse túldrága volt méltatlanoknak: Vitte ajándékul az angyaloknak.
12. Csak a levele
A sziklarózsa régen elvirult. Amit most hoztam: csak a levele. Kicsi, fénytelen, fakózöld levél. Nincs egyebem. Érjétek be vele.
Brassó-Nagykőhavas, 1933 augusztus
Kelj fel és járj
Íme - most másodízben élem át Az első ingadozó, tétova, Bizonytalan léptek gyerekkorát.
Akkor Apám állt a hátam megett, S csalogatott tárt karokkal Anyám: Hol távolodott, hol közeledett.
Így volt bizonnyal. Ámde ködbe hullt Fekszik fejemben emléktelenül,



Fekszik hamu és hó alatt a mult.
Két „testvér” fogja most a karomat És néha elengednek kedvesen: Lássuk, a lábadozó hogy halad.
Vigyázva védik lépteimet ők - És szánakozón néznek ide be Elérhetetlen erdélyi Tetők.
Imbolygok át a kórházi szobán, Az élet delelőjén messze túl Imbolygok, mint az élet hajnalán.
De érzem, ahol magyar csak lakik, Figyelik léptem szerető szemek, S vágyva várnak még tőlem valamit. A magyar Akarat járni tanít. Olyankor rogyó lábam megfeszül: Azértis, rajta, új iramra fel! Mélyből - a magasságba - egyedül.
Nem, nem egyedül, szíveken is túl Egy nagy Szív szól: én megmentettelek, Most többé ne sírj és ne lamentálj, Vedd bűneid s bánatod nyoszolyáját, Aztán hajítsd magadtól messzire: Kelj fel és járj!
1934 október 23
A szíveteket köszönöm
Szeretteim, emlékeztek ugye: Egy Szívbe írtátok a nevetek - Milyen nagyon gazdaggá tettetek Úgy adtátok nekem Isten szívét, és benne magatok. Én veletek olyan boldog vagyok. Oly tiszták, drágák vagytok mind a ketten, A szíveteket hogy is érdemlettem, S hogy Veletek ilyen boldog vagyok? A nap leszáll, hanyatlik életem, A nap leszáll. Kérlek, maradjatok Ebben az emmausi éjszakában Egymással - és velem.
1933 február



Békesség Istentől
Nincs nyugalom, nincs nyugalom, - a szív, Amíg ver, mindörökre nyugtalan. De mindörökké nyughatatlanul, Istentől mégis Békessége van. Nyugalma nincs, de Békessége van. Békesség Istentől.
Nincs nyugalom, nincs nyugalom, - vihar, Örök hullámzás a víz felszíne. De lent a mélyben háborítlanul Pihen a tenger s az ember szíve, Hadd hullámozzék a víz felszíne. Békesség Istentől.
Nincs nyugalom, nincs nyugalom, - s ez a Nyugtalanság, mint a járvány, ragad. Te sugarazd szét békességedet És szóval, kézfogással másnak add. Az Isten Békessége is ragad. Békesség Istentől.
Reggel mondd, délben mondd és este mondd A Feltámadott első, szép szavát. És ragyogóbbá lesz a reggeled És csillaghímesebb az éjszakád. És békességesebb az éjszakád. Békesség Istentől.
Békesség Istentől: mi így köszönjünk, Hogy köszöntésünkben lélek legyen Vihartépett fák - ágainkon mégis Vadgalamb búg és Békesség terem. Békesség: köszöntésünk ez legyen. Békesség Istentől.
1935 február 5
AHOGY LEHET...
Emlékezés a tihanyi mólóra
Húsz éve most... Engem Tihanyban ért a döbbenet. A keskeny mólón sétáltunk Apámmal, S hajóra vártunk, mert hogy este lett.
Messze valaki már szelet vetett,



Vihar-köröm tépte a Balatont. Szorongva lestük a hullám-zsivajt: A felcsapó hab mily hiób-hírt mond.
Fehérlő csík a növekvő homályban: E móló volt a végső béke-folt. S jött a hajó. Rettentő rakomány: A véres jövő súlya rajta volt.
Én nem kellettem az őrült Molochnak. Deszkán úsztam meg a vér-óceánt, Magammal vívtam, s félkarral karoltam A szerencsét, a vak tündérleányt.
Engem sorba sem állított a sors. Hálát adjak, vagy szégyeljem magam? Beteg, aki gyógyulást prédikál, Vigasztaló, aki vigasztalan.
Hálát adjak? Vagy szégyeljem magam? Hogy itt maradtam, s éppen én, s miért? Talán, hogy a Szózatot visszazengjem: Jaj, annyi szív hiába onta vért!
1934 július 25
Egy „eltűnt” anyjának
Várod... még mindig várod. Én nem mondhatom Neked, hogy ne várd, Várni fogod, amíg élsz, mindörökké. Szibériából, Kínából, Japánból, Mandzsuriából - világ végiről. Tizenöt év... Mi az: tizenöt év? Egy óra sok, S az örökkévalóság is kevés Egy anyának, ki várja a fiát. A könnyeidet ki számlálta meg? Ki jegyezte fel sóhajtásodat? Szerelmed pergő ima-szemeit? Minden olvasó-szem csak ennyi volt: Hozd vissza, hozd vissza, hozd vissza... Ki kutatgatta rebbenő reményed Fogyó s növő holdváltozásait? Ki látta: hányszor volt fekete újhold? Csak beteljesült holdvilág soha. Tizenöt év.... S én mégsem mondhatom Neked: ne várd,



Úgyis várod, amíg élsz, mindörökké, S az Isten nap-nap után tesz csodát. Jönnek, - még ma is jönnek A hajdan virággal várt daliák. Szibériából, Kínából, Japánból, Mandzsuriából, - világ végiről, Feketén, vadul, ismeretlenül, Arcukon évtizedes idegenség De jönnek, jönnek Virágtalan világba vissza mégis... Én nem mondhatom ma sem, hogy ne várd. Hátha egyszer majd mégis telehold lesz S egy teleholdas téli éjszakán Valaki megáll majd a küszöbön. Arcáról a kő-maszkos idegenség Leolvad egyetlen csókod nyomán... Én nem mondhatom Neked, hogy ne várd...
Engem is így várt volna az Anyám.
1931 március 3
Budaőrs, erdő, 1930
Itt folyhatott az ütközet, A nagy harc kis, külön csatája: Egymásra fogta fegyverét A Fátum magyar katonája.
Királyok és hadak felett Nyargalt az őszi ciklon árja... Erdőn az üres fedezék Tátong: testvérharc barrikádja.
Néha futó vad veszi útját Erre, s akkor rejti magánya... De vérnyom itt már nem sötétlik, Kilenc ősz lombja pergett rája.
S vihar jön újra: őszi ciklon Derült vasárnap-délutánra, De ez nem oly ítéletes, Mert ezt csak az Isten csinálja.
Vihar jön újra, őszi ciklon, Égen komorlik baljós árnya, Tört ágak zápora csapódik Kirándulók lábanyomába.
S megbújnak rengő föld alatt, Megváltó napsugárra várva,



Királyok és idők felett: A költő meg a kisleánya.
1930 december 6
Az erdő állja
Itt, mésszel írva Erdőtalajába, Az útközépre, Fehér festékkel, hogy mindenki lássa: Kampóskereszt. Eszembe jut: Barangolva az otthoni erdőben, Ősszel, tavaly, Elémbe villant Vad-vörös mezőben Szakasztott ilyenmódon, útközépen A sarló s kalapács. Jönnek és mázolják az útközépre, A földre és a fákra, Rikoltó kicsi fény-jelzéseik Ők idecipelik A hallgató, az óriás magányba. Mi közöm hozzá? Szólna az erdő, hogyha szólni tudna, De nem tud szólni, Hát hallgat és állja A politika reklám-jeleit, Mint a szerelmesek krixkraxait. És éli körülöttük A saját egyetlenegy életét. Rügyet hajt, zúg egy boldog nyáron át, S ha ideje jön: Leejti levelét. És eljönnek a sebes záporok És eljönnek a halk őszi esők, Jönnek az erdő tündér-mosónői, A nagy, szapuló, tisztító erők És jön a hó, Az embernyomot eltakaró hó. És jönnek Az évek, évtizedek, századok, S olyan mindegy: fábafaragott szív, Kampóskereszt, Vagy sarló-kalapács volt az a nyom.



Ki látja meg a mindíg-élő erdőn És az örökkévaló avaron? -
Budapest, 1933 április 2
Új Corday Sarolta
Első tavasz-napok. Édes, enyhe meleg. Szanatórium-kert. Szent hallgatás. Sütkérező, sétáló betegek. Köztük magam. A kék csendnek furcsa varázsa van. A csillogó roppant levegőégben S az emberek sütkérező szívében Nincs semmi más: A béke reszkető nagy vágya van. A fényre szomjas minden kicsi féreg. Tavasz van s élet.
De most A csillogó roppant levegőégben, A Tavasz kitárult fényes szívében Egy kis fekete pont jelenik meg. Zord zümmögése végtelenbe száll, Amint ereszkedik Alább-alább a fekete bogár. Egy pillanat Mielőtt félrevert harang gyanánt Szívünk döbbenten kondulhatna meg S kiverhetne a veríték s a láz Már hull reánk a halál harmata, Pereg Irtóztatón és láthatatlanul A gáz... Hullnak rakásra Férfiak, nők, aggok, gyermekek. Háború?? Nincsenek szembenálló seregek. Féregirtás: mondotta valaki. Hát ez lesz, ami lesz. És nem lesz kegyelem A csecsemőnek sem, Sem irgalom, Sem fedezék, Sem védelem.



Féregirtás: hát ez lesz, ami lesz. Más semmi sem.
Első tavasz-napok, Édes, enyhe meleg. Szanatórium-kert. Szent hallgatás. Sütkérező, sétáló betegek. Köztük magam. Te tudod, Istenem, Nincs bennem semmi más: A béke reszkető nagy vágya van. Féltem magam, Gyógyuló kicsi féreg-magamat, S távol-közel, Akik engem szeretnek, Óvnának, féltenének: azokat. És népemet, és az emberiséget. Féltem e milliónyi árva férget. S értük talán, Ha nagyon kellene, Bár nincsen bennem hősi lendület: Odadobnám nyomorult magamat. Mint hajdan a nagy caen-i Leány, Zsarnokot keresek. Settenkedem utána, S nem államfőkben, nem diktátorokban, Nem hadvezérekben találom meg. Egy sötét Arcot látok valahol. Retortákra hajol, Boszorkányüstje zordul sistereg. Én látom ezt a sötét alakot. Isten neki búvár-látást adott, Röntgen-szemet, Rontás helyett teremthetne nagyot. De meggyalázta, megszeplősítette És megmérgezte a Gondolatot. Ez ő. Rémeket hív a kémcsőből elő. A Féregirtó ő, Az Antikrisztus ő, Az új Kaján. Mellette famulus a rablott gyermek: A Tudomány. Én látom ezt a sötét alakot, S a most keletkező gondolatot



Benne. S én kicsi féreg, egy a sok közül, Ha tudnám, A gondolatot belefojtanám. Settenkednék utána Mint hajdan a nagy caen-i Leány A forradalom piros alkonyán. Ezerszer kérnék bebocsáttatást, Ezerféle ürüggyel Zaklatnám ezt a torz modern Marat-t. Úgy állanék egyszer végre mögéje, Csak egy féreg a milliók nevébe, A meggyalázott gondolat nevébe, Én magam, S bár bennem A béke reszkető nagy vágya van, A Béke szent nevébe, A gyilkot, amit rég szívembe hordok: Markolatig döfném sötét szívébe.
1933 március 15
Türelem
A költő, a példátlan, régi nagy Megbélyegzett Téged s megátkozott, Állatok erényének hirdetett, Robbanó lelke teljes erejével Útált és megvetett. S nem is csillagot-söprő mozdulattal, (Hisz láthatatlan karja égig ért!) Csak egy rúgással, Ahogy oktalan állatot szokás - A sutba, messze - elrúgott magától.
Nekem Te mindenem vagy, Türelem: Szelíden fénylő álló-csillagom, Rámmosolyogsz és engem mosolyogtatsz. És Te vagy népemnek is mindene, Kit minden égi vándor elhagyott. Mi lenne, ha egy tébolyodott percben Nekem is égig érne a karom, S magam egéről és népem egéről Lesöpörnélek őrült mozdulattal: Türelem, szelíd álló-csillagom?
1931 február 15



Aki fegyvert von...
A mellére volt tetoválva: Szabadság - vagy halál. Ó, embervégzet, embervégzet, Mely eszményének menedéket Csak az orgyilkos fegyverben talál. A Szabadságért! - Ó, a szabadságnak Egyetlenegy hófehér útja van, És érte mégis piros úton járnak S piros útra tért a boldogtalan.
Gyilkolt, s meghalt. Ki ítél igazán? Széttépte a tömeg. Sírjának elképzelt kövére Két lángoló sort mégis véssetek: Nem találkozott szegény az Igével: „Aki fegyvert von, fegyver által vész el.”
1934 október 11
Zavart hangok az ének mesteréhez
Halála 50 éves fordulóján
1
Ódát nem tudok én most, elégiát sem, ditirambot sem Zengeni Hozzád. Egyszerű, tiszta, lebegő kicsi dalt se tudok, Mely szállna szívemből, szállna, mint békés tűzhelyi füst száll Kéken az őszi azúrba. Lelkem levegője tisztátalan s zavart, Úsznak benne mikrobák milliói, Nem látom boltozatját jaj, arany-egednek, Arany. Csak egy-két emlék, egy-két sejtelem csak Rezzenne réveteg, Ködlene, indulna, tapogatózna félszegen feléd, Hogy ne maradnék végleg adósod, ki költő voltam egy kicsit mégis. Körül a földet ingatják ordító vak viharok, Míg sírod ormán zajtalan suhanással siklik az idő Testi halálod óta félszázad fordul ím komoran, Az ötvenedik év suhan át E kísértetesen gyönyörű pillanatban Fogadd el ezt a fáradt hangzavart, Belédfogódzó disszonanciát.



2
A múzeumi szép szobor előtt A lábam sokszor, sokszor lett gyökér. Elnéztelek, ahogy magasban ülsz Mélán, Toldid és Piroskád felett. Gondoltam: ülhetnél máskép is itt: Mint egy Isten a teremtményeit, Nézhetnéd őket úgy. Kemény gőggel, királyi diadallal. Hiszen Te gyúrtad őket Ilosvaiból, sárból, semmiből, S létre lehelted halk „legyen”-szavaddal. Mégsem úgy ülsz, mint diadalmas Isten, Művén örvendező. Emberin ülsz, komolyan, szomorún, Hiszen lábadnál a két érc-alak Két gyermeked, kikbe szíved szakadt, Véred növelte őket ily szép-szálnak, Ha már egymásnak nem adhattad őket, Adtad a magyar halhatatlanságnak. Te nem úgy ülsz ott, mint az Alkotó, De ők tisztelnek teremtőjükképen. Ha soká nézem, Miklós vas-kezében Megrezzen a gerezdes buzogány S a láng Piroska fölvetett szemében Feléd lobogja rajongva: Atyám!
3
Atyjuk vagy, - s mégis milyen roppant úr vagy, Teremtő, eleve-rendelő, kemény, Még ott, szoborként, a Te lábaidnál, Még ott, a dicsőültség küszöbén, Még ott sem egyek Toldi és Piroska. Te szőtted sorsuk szép, szomorú szálát, Nem változtat az örökkévalóság Ezen az egyszer megszőtt fonalon. Ülnek - köztük a Rendelésnek szobra Egyik jobb, a másik baloldalon.
4
Mi voltál voltaképen? „Fájvirág”. Falakkal vetted magadat körül. Bástyát emeltél, futó-árkot ástál,



Toronyra tűztél harci lobogót, A monda s a történet köveit Illesztetted egymásba mesterin, Vár épült, az epika büszke vára, Felvonóhídján lovagok robogtak, Zajlottak a magyar előidők, S ki a várat barátként ostromolta S bevette végül gyujtó szeretettel, Túl bástyán, tornyon, felvonóhídon, Túl az epika roppant kövein, Belül, a vár legbelső udvarán A vár lelkét, tündérét lelte meg: A lengő lírát, egy szál „fájvirágot!”
5
Ki nem dobtad el végső lenge lepled, Lelked mezítlen prédára nem adtad, Ki sebeidre vontad a vasinget S könnyeidre sisakrostélyodat: Ritka költő-erény, mélységes mély férfi-szemérem, Irigyellek, áldalak, magasztallak.
1932 október 6
Bánk Bán utolsó monológja
„Melinda, drága szennyfoltos galamb, Halott szerelmem mért riasztgatod? És mért futsz Ottó, törpe nyomorék, Féltésem holt dühét mért retteged? Lófarkón hurcolt lobbanó Petur, Mért görgetsz most is átok-hegyeket? Mért árad ajkadról tengerdagályként Tiborcz, - az örökkévaló panasz? S mért leng felém - ó, nagy ellenfelem Gertrud, királynői ravatalod? Zavargó, véres árnyak, - hagyjatok. Küszöbömre mért tolakodtok föl? Én titeket elfelejtettelek, Régen betelt az én tragédiám, A láng kihúnyt, a színnek vége van. Mi dolgom van még nekem veletek? Tragédiák, vihar-sorsok felett Húnyt szemmel egy csillagot keresek. Bánki méltóság, Bánki sértődés,



És Bánki bűn, és Bánki büntetés, Kúsza kínok - hagy elszóródtatok... Az a csillag... csak azt a csillagot. Nézzétek: Bánk bán zarándok-ruhában, Mezítlen talpam alatt ég a rög: A nyugvó nappal messze készülök.
Egy kicsi-kis leányka-csillagot Láttam egyszer sok esztendő előtt, Pozsony várából napnyugatra ment A csillag-gyermek, s szent asszonnyá nőtt. A fáma mint a rózsaillatot Nevét országokon át lengeti, Be jó volna a köntöse szegélyét Ájtatos ajkkal megérinteni. Idegen népek jóltevője lett, Míg anyja itthon dúlt a magyaron... Most anyja vére ég a kezemen - Mért mentél el, királykisasszonyom? Szűz lelked egyetlen lehellete Szétfújta volna a tragédiát, Vagy úgy kellett, hogy későn, s messziről Szívjuk be lényed rózsaillatát? Átok lett itthon a meráni vér, És áldás lett az árpádházi ott. Onnan kellett ránk visszasugározzál, Hogy imádjunk, mint magyar csillagot.
Mindegy, - én most megyek, megyek feléd, És viszem ezt a tépett sereget, A teremtésben mind, mind vesztesek. Betegek, bűnösök és nyomorultak: A bosszúállók és a megbosszultak. Megyünk, megyünk, s a zordon szín után Mi békességet csak nálad lelünk, Messze-szakadt szentünk, Erzsébetünk. Tenálad vár a mindenható jóság, A mindent feloldozó hatalom, Tenálad várja Bánkot becsület, Peturt szabadság, Ottót irgalom, Tenálad fehérítik új ruháját A bemocskolt köntösű Melindának, Tenálad minden elbukottra várnak. Anyád uralmát régen leszolgáltad, Nálad lemosva szenny, törülve vér, Tiborcznak mindennapra jut kenyér.



Megyünk, megyünk, feléd Erzsébetünk. Boldog, ki leghamarább odaér.”
1931 szeptember 22
Magyar prédikátor Szt. Gallenben
Borbáth Daninak
A templom - döbbentő szó -: ezeréves. A hujrázó vad lovasokat látta. Perzselve, dúlva áradtak idáig És a világot hajtották igába. A templom fogadta be a futókat: A rettent embert és a rejtett kincset S falai visszhangozták az imát: A nyilaiktól ments meg Uram, minket!
A templom - döbbentő szó -: ugyanaz. A prédikátor olyan fiatal, Szelíd szeme dióbarnán mereng. Esett, alázott nép fia: magyar. Melegen csendül méla baritonja, Ahogy köszönti az ős falakat, S ezer esztendő reszket a szavából: Isten szemében csak egy pillanat.
1934 február 26
Szív
Szív - emberszív. Csakolyan, mint a másé. De mégis másnál rokontalanabb. A végzet jegyese S az elhagyatottságé.
Szív - magyar szív. Szív-alakú sziget. Körülnyaldossa bánat-óceán. Körültombolja sötét gyűlölet.
Szív - figyeld a rendhagyó verését: Néha szinte eláll. Aztán jön egy óriás dobbanás, A csillagokig fel - Azért sem a halál!
Szív - árva szív. Hogy fogták kétmarokra



Ezt a szívet vaskesztyűs századok! Hogy szorították irgalmatlanul! És ime mégis, azértis dobog.
Nézd meg ezt a szívet: Immáron teste sincs. Csak puszta szív, Kitépett szív. De éppen így lett mérhetetlen kincs!
Ha bűne volt: A testével elmult, megsemmisült. A pusztában önmagára talált A szegény szív S minden vadrózsája megnemesült.
Vedd ma körül áradó szerelemmel Ezt a szent, szív-alakú szigetet: Magyar szív az, Sokat szenvedett szív -: Az én szívem, a te szíved.
1934 december 10
Magyar miniatűr
Írok haza... Ó, ezek az új magyar bélyegek! Illesztgetem gondolattalanul Egymás mellé, - s egyszer megdöbbenek: Széchenyi és Kossuth Néznek itt is merőn farkasszemet. Örökkévalóság magyar egébe Feltornyosult két óriási Hegy: Ugye kibékültök e kis levélen? Mert ez a levél... Mert ez a levél haza - Cluj-ba - megy.
Budapest, 1933 február 27
Erdélyi március
Egy tizenötös szám. És március: Az első tavasz-hónap közepe. Kimondottam így egyszerűn, Ne féljetek, ne féljen senkise.
Ne féljetek: nem tüzesednek át Halk hangolás után a vers-sorok, Nem temetni és nem lázítani,



Csupán figyelmeztetni akarok.
Oly csendben nő a versem, mint a fű, Úgy duzzad, mint a rügy duzzad a fán: Nem szavalok, - szavaltunk eleget, - Nagyon sokat - március idusán.
Volt egy tanítóm akkor, - igazi, Nagy nevelő, - gyökérig leható. Ő mondta: csak úgy ünnep ez a nap, Ha munkát s imát összefoglaló.
Magányos hangját zsivaj nyelte el. - Lavina dörgött. Most, - a kő alatt Számunkra csak csendes növekedés: Valóban: munka s imádság maradt.
De szárny kell munkához s imához is! Szárny, mely röpít, s forrás, mely enyhet ad. Tört szárny, beomlott kútfő: - mégis élet, Mégis üdvösség az a régi nap.
Testvér, látod: én nem járok tilosban, De te is hidd: nem tilalmas dolog Megsimogatni otthon a fiókban Egy poros, régi, kicsi szalagot.
Aztán - - menni a hétköznapok útján, Császárnak megadni, mi az övé, S maga részét minden hatalomnak, - De Istennek is, ami Istené.
1931 március 10
„Mért hallgatott el Végvári?”
(Levélben kérdezték)
Elhallgatott: elmult a pillanat Melyben - a mélyből - hangja felszakadt.
A nagy Perc hulláma továbbfutott, Akkor az Idővel találkozott.
Kihúnyt a máglya. És jól tudta ő: Az a tűz újból nem törhet elő.
Elhallgatott, - mert visszás valami: Daltalan szívvel tovább dallani.
Elhallgatott, mert új parancsok jöttek, Új rendelése az otthoni rögnek.
Elhallgatott s a röghöz visszatért,



Mint földmíves, - a harc ha véget ért.
A sors kiáltott: válasszatok hát: A szülőföldet-e, vagy a hazát?
Ő túl régi s mai határokon: Zászlót bontott egy magyar csillagon.
Hisz abban, ami örökkévaló, Fegyverrel, csellel ki nem irtható.
Abban, mi bennünk oly magyar s oly mély, Hogy idegen kéz odáig nem ér.
Nem a mi dolgunk igazságot tenni, A mi dolgunk csak: igazabbá lenni.
Elhallgatott, - mert vad tusák közül Immáron Istenéhez menekül.
Vele köt este-reggel új kötést. És rábízza az igazságtevést.
1933 március
Elpártolt liliomszál
Liliomszál, liliomszál, Idegenhez mért hajoltál? Mért öleli karcsú szárad, Mért felejted a fajtádat? A fajtádat, a hitedet Szerelmed tüzére tetted, Messze látszik lobogása, Mi lesz, ha lesz hamvadása?
Liliomszál, liliomszál, Idegenhez mért hajoltál? Apád-anyád megsiratott, Sírván, mégis hozzá adott. Lehetsz neki százszor drága: Más világ az ő világa. Világába - ősi átok Beolvad a te világod.
Liliomszál, liliomszál, Idegenhez mért hajoltál? Ha magod lesz: drága gyermek, Nem tanul liliomnyelvet. Vagy kis lelkét összetépik, Meghasonlik, míg megérik. Két tűz között, kevert vére Kiomlik a csatatérre.



Liliomszál, liliomszál, Hajladozzál, hajladozzál. Szerelmes hajladozásod A te legfőbb igazságod. Mi szomorún körülállunk Mert más a mi igazságunk, Siratjuk a nászi kedved, Siratjuk a fajtánk benned.
1933 augusztus
Templom és iskola
Ti nem akartok semmi rosszat, Isten a tanútok reá. De nincsen, aki köztetek E szent harcot ne állaná. Ehhez Isten mindannyitoknak Vitathatatlan jogot ád: Ne hagyjátok a templomot, A templomot s az iskolát!
Ti megbecsültök minden rendet, Melyen a béke alapul. De ne halljátok soha többé Isten igéjét magyarul?! S gyermeketek az iskolában Ne hallja szülője szavát?! Ne hagyjátok a templomot, A templomot s az iskolát!
E templom s iskola között Futkostam én is egykoron, S hűtöttem a templom falán Kigyulladt gyermek-homlokom. Azóta hányszor éltem át ott Lelkem zsenge tavasz-korát! Ne hagyjátok a templomot, A templomot s az iskolát!
A koldusnak, a páriának, A jöttmentnek is van joga Istenéhez apái módján És nyelvén fohászkodnia. Csak nektek ajánlgatják templomul Az útszélét s az égbolt sátorát? Ne hagyjátok a templomot, A templomot s az iskolát!



Kicsi fehér templomotokba Most minden erők tömörülnek. Kicsi fehér templom-padokba A holtak is mellétek ülnek. A nagyapáink, nagyanyáink, Szemükbe biztatás vagy vád: Ne hagyjátok a templomot, A templomot s az iskolát!
1925
Zászlótartó leányok
Egy klub - s egy zászló. Lányok zászlaja. Nincs cifra ünnep, Nincs zászló-anya. Egyforma mind Ki sereglik ide, Nem hívság hozza, Csupán a szíve. A felszentelés Egyszerű nagyon A Lélek szól: Megáldom s átadom. Oltalmazzátok Lélek-követők: Ti csendes harcra Elszánt egri nők. Oly átkozott A férfiak keze, Beletörik A lobogó nyele. A színét sár és Vér itatja át Vigyétek hát Ti A világon át!
Vegyétek hát Ti A zászlót körül Drága leányok Hátha sikerül - Zászló s leány: Két messzeeső szó Álommá halkult Vad trombitaszó...



Egy klub s egy zászló. Lányok zászlaja. Talán selyem S ha arra nem telik, Vászon legyen. De rajta hímzés És arany betű: Aki ide áll, Az halálig hű. Aki megáll E szűz zászló alatt: Isten leánya És magyar marad.
1934 október 24
Ismét a Kapuban
Itt állok hát ismét a Kapuban: Kapujában kettévált életemnek Nyugatra tengerlik a rónaság, Keletre meredeznek a hegyek. Egyik kezemet Kelet fogta meg, Másik kezemet fogja napnyugat, Annyi fájdalom s annyi szeretet Kapaszkodik kétoldalról belém: Nehéz, nehéz meglelni az utat, Kettészakadt világom közepén.
Nehéz, nehéz, mert sok a szeretet És sok a vágy és sok a fájdalom, De hivatás csak egy lehet: Kelet. Élni csak ott kell és csak ott lehet, Nekem csak ott A furcsa, kettős magyar életet.
Várad, Kapu, két élet közt Közép, Enyhe tavaszod virágfátyolával Te kösd be most a töprengő szemét. Ne nézzem Nyugatot, sem Keletet. Csak a fákon az ütköző rügyet. Itt nem kíván most tőlem senki semmit, A szellő felejtetőn símogat. Ne hívjon most hegyeken villanó fény, Pusztákról besugárzó alkonyat. Kettészakadt világom közepén Hadd gyüjtsek erőt kettős életemre



Itt, a Kapu alatt.
Nagyvárad, 1935 április 7
Levél a györgyfalvi leánykonferenciáról
„Egy ifjúsági konferencián, Reggel, korán, A földön ülve, Térdemre fektetve a Bibliám, A Biblián
(Amíg szunnyadnak még a többiek) Írom Magának ezt a levelet. Hogy tudja: Városunk határán e kis falucska
Most Isten tanyája lett. Zsoltárok szállnak, versek zengenek. A Magasságos beszédeivel Csordultig a szívünk, S akarva-nem-akarva Maga is itt imádkozik velünk, Míg alacsony szemöldökfa alatt, Kis ablakokon az ég benevet...”
Megkaptam és elolvastam mohón, Nem egyszer ezt a kedves levelet, Ezt a kedves, Ezt a kemény erdélyi levelet. És a sorok: Apóbetűs asszonysorok Úgy zengtek, mint a reformátorok, Hajdan, Üldöztetések irtó idején. Valami nagy, végső népi remény Izzott fel a sorok között ragyogva, Valami múlhatatlanba-fogódzás: „Tebenned bíztunk eleitől fogva!”
Én Istenem, tedd hát, ha teheted: (Míg szunnyadnak, Szunnyadnak a ránk bízott többiek) Úgy írjuk mi is minden dolgainkat, Mi: otthon-maradt pennaforgatók, Mint az a lélek azt a levelet. Olyan egyszerűn, olyan igazán, Túl bölcselkedésen, politikán,



A puszta földön ülve, Reggel, korán, A térdünkre fektetett Biblián.
1933 április 6
Ahogy lehet
Fogcsikorgató türelemmel, Összeszorított szájjal Krisztus-követő bús próbálkozással, Majd daccal, lobbanóval, Fojtott igével és visszanyelt szóval, Tenyérrel, mely sima örökké, Csak a zsebben szorul ököllé Keserű, tehetetlen nevetéssel Békülve meg akármi rendeléssel Nem csodálkozva már - és csodálkozva mégis, Hogy rajtunk ez is, az is megesett: Hordozzuk, testvéreim, ezt a hordhatatlan, Kínszenvedést virágzó életet. Ahogy lehet...
Megalkuvás zsoltárát énekelve, Végtelen rabmenetben csak megyünk, Nincs semmi fegyverünk, Fegyvertelen a lelkünk lázadása, Pedig a vérünk minden csöppje vágyik, Vágyik a Péter vad mozdulatára, Amikor Istenének védelmében A Málkus fülét hirtelen levágta. Kik vagyunk mi? Ó, nem az Alázat, Csak a megalázottság fiai. Nemzedékek büszke hídfői közt Görbülő ív, görnyedő átmenet:
Testvéreim, bizony nem élünk jól mi, Nem apáinknak tetsző életet. De aki máskép tehetne helyünkben, Az vesse reánk az első követ! Minden percünk kínzó kiegyezés: Ahogy lehet...
Testvérem, korcs hős, alkuvások hőse, Félbenmarad, megmásul mondatod? Egy szikra talán mégis zengve pattan Lángörvényből, mely benned kavarog.



Dagadnak benned árvizes erők, Zúdulna niagarás zuhatag: Elégedj meg, ha megtöltesz belőle Kristálytiszta vízzel egy poharat. Visszaszorítnak, hátrább, egyre hátrább, És amit hagynak, egyre kevesebb: Hát vesd meg lábad ott, ahol megállhatsz, S azt mentsd, azt a talpalatnyi helyet, Szikrát a tűzből, cseppet a folyóból, A töredéket eltört mondatodból, Minden megmaradt árva keveset: Ahogy lehet...
Láttad a Karsztok szirt-sivatagában A liliputi termőföldeket? Pár négyzetméter - amit a lavina, A kőgörgeteg könnyen eltemet. S a Karsztok boldogtalan magvetője, A földmívelés madárijesztője Ezt a kis humuszt mégis szereti, Kicsi kőkeritéssel keríti. Pedig szinte sírjának is kevés. Ó, karszti sors; ó, karszti temetés...
Te is, testvérem, karszti sorsodat Fogadd el, s védd meg karszti földedet, Azt a sírodnak is kevés humuszt, Azt a pár négyzetméternyi helyet, S azt a fölséges Isten-lábnyomot, Mit a lavina minden rohama Eltörölni még sohasem tudott. Védd ezt a talpalatnyi telkedet, Cserépkancsódat és tűzhelyedet, Utolsó darab száraz kenyered! De azt aztán foggal, tíz körömmel. Démoni dühvel és őrült örömmel Ahogy lehet...
Ahogy lehet...
1935 április 11
ROMON VIRÁG
Romon virág
Visegrádi fénykép, Imre Gyurinak



Körül feketecsipkés rom-falak... Sziklába markol még a gyökerük. A Duna ballag a várhegy alatt S a nap a málló kövek közé süt. Nem ostromol, - csak besétál a szél, Itt-ott tátong egy kapuboltozat Messziről ide kékell a Pilis A régi méltóságból ez maradt. Nap, szél, Duna, és messze kitekintés: Nagy Lajos udvarából ennyi csak.
Körül feketecsipkés gyász-falak. Mily otthon ez? Mélabú otthona. Olyan, mint a darabokra tört gyűrű, Mint a megrepedezett korona.
Ó, életünk, - rom-életünk, Lehettél volna te is korona.
Feketecsipkés gyász-falak között A várkút - mondják: feneketlen mély, Vagy legalább is a szirt gyökeréig, Várhegy talpáig, Duna-szintig ér. A kút torkára kő-káva szorul, A kő-kávát meg érc-lemez fedi, Rajta lakat. Tán jó, hogy nem lehet Multunkba mélyen letekinteni.
Az érc-fedőn, a mult érc-takaróján Egy kisfiú ül, és kacag, kacag... Lógatja lábát... Szinte hallani E himbálódzó víg harangokat. Nem sejt vidám ülőhelye alatt Várkutat, iszonyú mélységeket, Harangoz... e harangszó, ha leér: Megcsiklandozza lent a nagy vizet. Mit neki repedések és romok! Csak Dunát érez, szelet és napot; És hátha elvisz nevető szemében A Pilis kékjéből egy darabot.
Nézzük, - és egybeölelünk vele Távol hegyet, szelet, napot, Dunát, Nézzük, és e látástól elfelejtjük Életünket, a tört rom-koronát. Lehet rom, és lehet reménytelen: Virág nő rajta mégis: friss virág!
1931 június 14
Katonaköpenyeg



Jékely Mártának
Ütött-kopott, ködszürke gallér: Zsákmányolt hadiköpenyeg, Alatta édes béke-ritmus: Tízéves kisleány piheg.
A köpenyt néha fülig húzza, Alatta kuncogva kacag, S tovább morzsolja egérfoggal A napraforgó-magokat.
Hűs szél leng át a kis verandán, Üvegfalán is áthatol, A köpeny első két gazdája Sóhajtott mostan valahol.
Az olasz, aki elvesztette, Mikor a fűbe harapott, S a magyar, aki hazahozta: A nagybácsi, a rég halott.
Egyszerre sóhajtottak ketten Nagyot, mélyet és boldogat, Fehér kézzel megsímogatták A barna kislány-karokat.
Termetükre hiába illett A zordon kényszer-köpenyeg: Meg volt írva, alatta egykor Az Idill édesen piheg.
1930 augusztus 31
Jofka
9-ik születésnapján édesapjának írom
14 augusztus... a csillagok Hullani akkor indultak az égről... Béke egéből árva bukó-csillag: Akkor indult egy ifjú katona Millió mással a végzet elé. De Jofka fogta az ő végzetét.
A hullni indult ifjú katona Háta mögött aranyló délibábok, Első lángolás, - első csalódások... Álom-magok, - de nem nőtt csoda-fájok. Mert Jofka várt a messze Ázsiában, Vladivosztokban, vérben, pusztulásban, Hogy ott üsse fel kis virág-fejét A vörös csillag-hullás közepén.



Oroszba oltott halk magyar remény.
1930 január 13
Turistavezető
Szőcs Ágnesnek
Tizennégy éves most a kisleány. Kedves komolyság hamvas homlokán, És nyilt szemében acélos derű. Egészen anyja arca volna tán... Csak bátrabb, merészebb minden vonás, Elfogulatlanabb a mozdulás: A belső ívelés, a ritmus más. Finomka szerkezet, - de minden porcikája: vas Báj, mely fiús, és szinte férfias.
Anyja kertjében nyílnak, most is nyílnak Szűkös kenyérhez számlálatlan rózsák - Az ő léptei már ki tudja mely Titkos jövő tövisbozótját róják... Vagy - hátha ő már boldog útra lépett, Itt hagyja ezt a fojtó láp-vidéket. Hátha ösvénye felkanyarodik, Vér-gyűrűs jelző-fákat hagyva el: Tetőre, mely ragyogóbb, emberibb.
Tizennégy éves most a kisleány, A gondok nyílnak a rózsák nyomán, A lomha évek fürgén futnak el. Pálya, állás, kenyér, - megélhetés, Hogy lesz? - minderre már gondolni kell. Féltréfásan megkérdi valaki: Hát: mi leszel, hogy is lesz a jövő? Csend. Egy percre lehajtja a fejét, Gondolkozik. Kicsit zavarba jő. Aztán acélos fénnyel felveti Napba néző szikrás tekintetét. A gondolata merész, meredek, Vonulnak benne nagy processzióban Irányjelző-fák, szirtek, gleccserek. Tárul előtte végtelen határ, Nem iruló-piruló csitri már, Mint a megütött érc: úgy feleli A kérdésre: mi akar lenni ő - S hangjába szokatlanul elegyül Halk ábránd és szegescipős erő -: „Szép, nagy hegyeken turistavezető!”



1931 július 14
Kicsi menyasszonyok
Kicsi lányok: kicsi menyasszonyok Jöttek ma itt is, ott is szembe vélem, Fátylasan, koszorúsan, nagyosan, Tiszta fehérben. Csupa-csupa kicsi fehér menyasszony... Jártak az utcákon, a tereken, Fehér volt tőlük város és világ, De valamennyi: vőlegénytelen. Vagy talán mégsem... mert a vőlegény Láthatatlanul köztük lebegett, Mint egy májusi mély lélekzetvétel, Mint egy pünkösd előtti lehelet. A templom előtt áhítattal álltak, S oly furcsa áhítattal néztem én: Bérmáló lánykák, első áldozók, Mennyi menyasszony, - s csak egy vőlegény. Ezen az egyen nem lehet vitázni, Ez az egy mindíg, mindenkire vár, A Tavasz ő, a Szentlélek maga, Örök ifjúság, mennyből jött sugár. Zenghet aztán Énekek éneke: Valódi nászok bíbor kardala, Ily üveg-hangon nem zeng semmi már, Mint ez a májusi litánia. És jöhet aztán a tündérkirályfi, Akkor sem lesztek ilyen boldogok, Fehér virágok, első áldozók, Vőlegénytelen kis menyasszonyok.
1931 május 14. Áldozócsütörtök
Találkozás
A budai Verbőczy gimnázium ifjúságának, 1932 március 5. emlékezetére
Fiúk, én nem tudom, ez hogy esett: Egyszer csak ott álltam közöttetek.
Fölöttem lomhán úsznak szürke évek, És hónapokig nem érzem, hogy élek.
A mának szürke közöny-óceánján Magam is úszom, közönyösen, árván.
Aztán, néha, egy déli szigeten



Zöld ág lobog, illat száll melegen’.
Ilyen szigeten álltam köztetek: Fiúk, én nem tudom, ez hogy esett.
Kikeltek rég elhullatott magok Amikre itthon alig gondolok.
És tapintható nagy-nagy közelségben Elém lobbant nem-sejtett szép vetésem.
Ujjongó, ifjú déli szigeten Zöld ág lengett, illat szállt melegen.
Szeretnek, gondoltam, - tehát: vagyok. Nagyot dobbant szívem, a tetszhalott.
Hát mégis, mégis tettem valamit, Jó helyre szórtam lelkem magvait.
A legjobb helyre, a dél szigetére, A legjobb helyre: a jövő szívébe.
Nekem nincs se fiam, se tanítványom, És mégis virul kettős apaságom.
És mégis zöldel nem-sejtett vetésem Túl szürke ködön, rejtett messzeségben.
Akkor is, ha itt földig ver a kétség És sárban hagy az illanó reménység.
Suhog az én vetésem szabadon, Míg itt leőrlöm rabszolga-napom.
Fiúk, én nem tudom, ez hogy esett, Egyszer csak álltam, s szóltam köztetek.
1932 április 3
Fáklya-futás
Az én kezemben égett úgy-ahogy: De többnyire lefele-fordítottan. A füstje több volt, mint a lángja, S céltalanul, vak iramban futottam.
Mögöttem robajlik az ifjúság, Elér, elhagy, a fáklyát elragadja. Isten, add, hogy száguldjon cél felé S a futó tüzet fennen lobogtassa...
1931 március 6
Őrült telekre őrült tavaszok
Költő-társam költő fiának



Jégtömbök a méltóságos Dunán: Szomorún úszó, csendes karaván.
Azt írtad: „Lech mezőről vert sereg”, Valahol messze széttöredezett.
Ballagnak szégyenülten, zajtalan, Viszi őket a zajtalan folyam.
Ifjú fantáziád meggyulladott, Bíborba vont sok bús jégdarabot.
Most égnél csak, lobognál igazán E víz- s jégszagú szörnyű éjszakán.
Így nem ordított a Szamos soha, Egy ordítás a sűrű éjszaka.
Ordít, dübörög, harsog és rohan, Vad-barna, zord-fekete színe van.
A jég, mit sodor a hidak alatt: Nem vert sereg, csak dúlt rohamcsapat.
Súlyos jegek mint könnyű pelyhek jönnek Hidlábnál fenyegetőn mennydörögnek.
Reketóról a rönkök leszánkáznak, Nagy ős-fenyők - mint faltörő-kosok Százával - hajrá - zúdulnak a gátnak.
A beton reng, a beton birkózik, S ki tudja: bírja-e még holnapig?
Őrült telekre őrült tavaszok - A havas a Szamosban kavarog.
Tán a folyóba szakadt mindenestől. Valamit számon kér az emberektől.
Vagy minden nyomorúság benne árad, Morajjal tölti meg az éjszakákat.
Ez valami szabadság indulója? Fiatal szíved talán a tudója.
Ha itt volnál ezen az éjszakán, Az ütemet kihallanád talán.
Vigasztalót, nemcsak félelmeset, Néznéd a bilincstörő vizeket.
Hídról hajolnál a sötét folyóra, Csapongna hajad szőke lobogója.
Néznéd áradó, friss, szabad-magad. Én döbbenve nézem a partokat.
A fürdőhelyünk most milyen lehet?



Éjfél. Gondolni rá alig merek.
Holnap, - ha lát a világ holnapot, Meglátom a vad Szamos könyökét, S hogy áll-e még elhagyott házatok.
1932 április 2, éjjel
Versek
Egy csipkegalléros kisfiúhoz aki valaha én voltam
1
Olyan messze vagy tőlem, mint a béke, Olyan messze vagy, mint a kegyelem Egy örök Isten megváltó kezébe Olyan messze vagy, mint a csend, Amelynek nyitját sehol sem lelem, Oly messze vagy, mint minden, ami elmegy, S lesorvad szívemről és cserbehagy, Oly messze vagy, mint egek csuda-kékje, Mint a mennyország, olyan messze vagy.
2
A te lakod egy kis üvegkoporsó, Amelyhez sok-sok titkos út vezet, Előtte sápadt örökmécsek égnek: Élet, Halál, Önvád, Emlékezet. Én néha meg-megnézem arcodat S nyitott szemed, amely nem változik, Én elfelejtem minden harcomat, S szívem neked meggyón s megáldozik.
3
A csipkegallért gyermek, add nekem, Hogy, ha valaki nagyon szomorú, Engesztelőn a vállára tegyem. A csodatevő gallért add nekem. E csipkét Styx és Lethe vize mosta És rajta van az elmúlás fehérje, Az örök dolgok égi illata, A végtelen derűje és a béke A csodatévő gallért add nekem.
4



Valakinek odaadtam a képed, Aki azt mondta: testvéred vagyok, És úgy szeretett, nem engem - de téged. Valakinek odaadtam a képed, S nem én szerettem, Te szeretted őt, És a te tiszta kis szíveden át Kívántunk egymásnak jóéjszakát És csöndes pihenőt...
5
Én mint a vakond, a föld alatt élek, De te vagy az én drága, jobbik énem: Sötét lelkembe lámpavivő lélek, Aki még mindég vissza visszajár: Parányi szentjánosbogár, Hozzám - a temetőből.
6
Valaki egyszer azt mondotta nékem: „Csitt, csendesen, egy percig így maradjon, Most éppen olyan, mint azon a képen” Akkor te jártál bennem, régi gyermek, S egy csöpp nyugalmat loptál a szívembe, S nem ásítottak előttem a vermek, A tépelődés farkasvermei. „Csitt, csendesen, egy percig így maradjon.” S én úgy maradtam volna mindörökké... De már a következő perc keze Letörölte az arcomról az arcod, Én vívtam tovább hittelen a harcot, Egyszer volt, - soha többé... A varázs megtört, eltűnt, tovaszállott Aki látta: csak kisértetet látott.
7
Szeretném letépni az arcomat, Mint egy álarcot, úgy szaggatni le, Lekaparni az évek rétegét, Mígnem alóluk kibukkannál te! Úgy irigylem a fehér homlokod, S a hajad fodros aranytengerét, S te gyermek nem irigyled semmimet: Ó, hiszen minden kincsem a tiéd.



Erős férfi ha nem lehettem már, Ha rombadőltek mind az élettervek, Lennék legalább újra kisfiú, Mindent előlről kezdő tiszta gyermek!
8
Ó, de a szemed egyebet beszél, A szomorú szemed A szemedben a sorsom van megírva: Hogy máskép nem lehet.
Előlről mindhiába kezdeném: Csak odajutnék, ahol most vagyok, Ha száz más úton indulnék is én. Poétának szólított el a sors, S az életbe ily félszegen ereszt el, S így kell bolyongnom itt, ily felemásan, Babérral és kereszttel És mindég egyedül.
9
Te tőlem külön élsz, Te elmult, drága, győzedelmes gyermek, És sosem kínlódol és sosem félsz. Engem, ha néha szívendöf az élet: Te csak mosolyogsz üvegkoporsódban, Nem érint az téged.
10
Találkozunk nagynéha társaságban, Gyakorta réten, erdők rejtekén Akkor kis kezed letör egy-egy ágat, S egy-egy fehér virágot dob felém. Ki-kivirul egy rég elhalt tavasz, A multból fel-felszáll egy üzenet, Aztán - nem látom, csak a szürke tájt És a folyóra hajló fűzeket.
11
Néha szólok neked: maradj velem, Te vagy a Csend, S a Béke nyitját nálad meglelem. Te vagy az Isten rámhulló kegyelme, Egy angyal, aki meg-meglátogat



S hoz nekem színeket és álmokat. Maradj még: imígy könyörgök neked. De te nem szólsz. Csak halkan csóválod a fejedet.
12
Valaki őrzi most a képedet, Valaki most magánál tartogat, S te, aki szelíd, jó fiúcska voltál, Te jól viseled nála magadat. Maradj vele hát, s el ne hagyd soha, És vigasztald, ha kell, s szeresd nagyon, Könnyét töröld le, álmát édesítsd meg, Gyermek, te nálam nagyobb hatalom.
1920
Rádióba mondom
Ifjú lelkeknek csendes tanácsképpen, magamnak késő vád gyanánt
Egy kis türelmet kérek, - induló, Doboló, zajló, zászlós új sereg, Egy kis türelmet, - nem lesz sok szavam, A mikrofontól aztán elmegyek.
Én most leadó-állomáson állok, Vannak, kik azt mondják: a posztomon: A nemzedékek őrváltása jő, Egy éjjel át kell adnom, jól tudom.
Higyjétek el: nem szívesen megyek: A mikrofonnak mély varázsa van, Szédít a hit, hogy ez az én igém, Mely láthatatlan szikraként rohan.
És mégis, mégis boldogan megyek. Szívemről legördül a szikla-vád, Hogy nem hallgattam elég áhítattal Más, nagyobb állomások dallamát.
Hogy nagymerészen adni odaálltam; Mikor felvenni kellett volna még, Soká voltam leadó-állomás, Alig-alig felvevő-készülék.
Én nem füleltem éber értelemmel Az élet orgonázó titkait, S mögöttük a legnagyobb Leadót,



Kit minden állomás csak közvetít.
Csak azt kívánom: az új arcú más, Ki helyembe a mikrofonhoz jő, Mielőtt szikra-szárnyon szava szállna, Lett légyen soká néma felvevő.
A nemzedékek őrváltása jő... Én boldog alázattal elmegyek. A legfőbb Leadóra hangolom Megromlott felvevőmet: szívemet.
1931 december 5
MAGAS FESZÜLTSÉG
1940
Össze ne tévesszetek véle
Sík Sándornak
A verspillangó felrepült. Tágul a kék ég körülötte. Mint a báb: bámulok utána Báb-életét szétfeszítette.
A verspillangó felrepült, Engem üresen hagyott s holtan. Meg kell nyugodnom: nem szülője, Csak eszköze és burka voltam.
Össze ne tévesszetek véle: Ő immáron a napsugáré. Hernyóformában, báb-alakban Én maradok a föld poráé.
Misztikus vándor: megszáll engem, Csal, mintha magzatommá válna, Aztán gőggel lendíti szárnyát Egy fölényesebb, más világba.
És mégis jó, hogy háza voltam, Egy darabig eszköze, őre S jó a bábnak, ha néha-néha Hall egy virágtól hírt felőle.
1936



Egeres körül
Egeres... a táj egyre otthonabb, Otthonibb színű a föld és az ég. S már látom a vas-polip-karokat A magasfeszültségű vezeték Városom felé, rajtuk át halad. Szikár, merész acél-madárijesztők, Hegy-völgyön át dombról-dombra szökellők. Kézről-kézre adják az áramot, Mely itt fejlődik s innen indul el, Erdélyi erőkkel itt telítődik És meg nem áll a „kincses” háztetőkig. Egeres... Otthon, az én kicsi lámpám Verset bevilágló sugár-köre Innen ered. Fénynek és költeménynek Itt van talán a rejtett gyökere. Nyár van. Vonatom még csak nem is lassít Áramfejlesztő Egeresnek táján. De töprengések téli éjszakáján Egeres lát el engem titkos fénnyel, S ahogy száguldok, megtelik itt lelkem Magasfeszültséggel.
1937
Nem születtem hódítónak
Molter Károlynak
Voltaképen barbár hódítás volt. Vagy szelíd erőszak legjobb esetben. Vagy még inkább: meddő tusakodás, Amit a természeten elkövettem -, Hogy embert, fűt, fát, folyót, felleget, Hajnalt, alkonyt versbe kényszerítettem Prokrustes-ágy e szomorú nász ágya: Nem fér el benne s fölkél józanul, Hajadonfővel, a legyűrt világ. Egy harsány, éles, büszke rigófüttyben Hallom hajnaltájt lekottázhatatlan Dallamát.
Nem, nem születtem hódítónak. S ahogy őszülnek mindinkább az évek: Én, ki a dalra tettem sorsomat, Érzem: az Élet nagyobb, mint az Ének.
Lehetnék most keserű is nagyon.



Sorsomat föl mégsem panaszolom: Hogy az Életbe vissza nincsen út S hogy az Ének is hűtlen és hazug. Nem, nem az Élet, és nem is az Ének, Én, én vagyok egyedül a hibás És az, hogy lassan őszülnek az évek.
S ha ráeszmélek: minden hódítás csúf, És minden násznak egy kis szennye van S csak, amihez én ujjal se nyúltam: Az hófehér, s az színarany. Oly szép minden önnön körén belül, Míg az én mohó, sötét, salakos, Békétlen lelkemmel nem egyesül. Oly szép az erdő önmagában, Hajnalában és alkonyában, Oly szép az erdő tündér-egyedül Amíg a versembe nem kényszerül.
Nem, nem születtem hódítónak. És ahogy lassan őszülnek az évek, Úrrá lesz rajtam valami szomorkás, Mégis derült és sugaras lemondás. A hozzámhajló Hangulatnak is Mind gyakrabban mondom: Béke veled. Menj ahhoz, ki hitvesévé tehet.
S ahogy mindinkább őszülnek az évek, Mondom az egész gyönyörű világnak: Énekem bűvköréből elbocsátlak. Mondom: te Rózsa, szirom-milliódból Nekem már szelencényi rózsabalzsam, Szűrt égi illat sem kell, rózsa-pára Szent Margitom ravatalára.
Ember, fű, fa, felleg, folyó Hajnalok, alkonyok, Kiket le nem bírhatott énekem: Maradjatok hát hódítatlanok! És te világ szűz légy és győzhetetlen -
Ne érintsenek még az álmaim sem.
1936
Érik
Érik az anyatestben a gyermek, Akit majd űző viharok vernek.



Aki tengert sír, és kurtát nevet, És vihart arat, mert szelet vetett. Ha lány lesz - talán férfi hagyja el. Ha fiú - talán frontra menetel S jegyese lesz a vérnek, a vérnek! Anyatestekben magzatok érnek.
Érik a fákon szűz hajnali csöndben, Érik az alma, a körte, dió. Érni hajnalban, alkonyi csöndben, Ezüst esőben, aranyos hőben, Érni a fákon minden időben, Érni, s gyümölccsé lenni be jó!
Érik a lelkem koronás fáin, Érik a vers, és zamatosul. Érik hajnalban, alkonyi csöndben, Ezüst esőben, aranyos hőben - S majdan a megért, győztes időben Lelkek ölébe, csengve lehull.
1937
Taps
Éjfélre jár. Úgy találomra csak Kinyitottam hirtelen mozdulattal A világ zengő száját valahol.
Taps... Fergetegesen, fülsiketítőn Ujjong, hálát ad, árad, ostromol, Ölel, ünnepel S dobol: Mint nyári jégeső a kőtetőn.
Halkulva már - viharzik újra fel. Az órám nézem: döbbenetes ez. Nincs vége hát, s tán sohasem is lesz?
Forró vérhullám az agyamra csap: Tombolj, tömeg! Tapsolj, míg véred harmatozza be Tapsoló tenyered! Amíg alkotott, vért harmatozott Ő is - neked!
Ő... Vajjon ki Ő? Talán győzelmében is remegő



Az ismeretlen, éjji állomáson. Műve elzengett, csak a taps dörög Mérhetem művét ezen a hatáson?
A mű elzengett. Én a tapsra nyitottam. Most csak a taps dörög, Mintha örök, Világvégezetéig tartó volna!
Szeretném tudni: jól-esik neki? Vagy úgy esik csupán Az önmagáról megfeledkezőnek, Mint nyári jégeső a kő-tetőnek?
Mit áldozott vajjon? S mit vesztett vajjon el Életéből mily égő darabot Hogy égig zúgjon körülötte fel Ez a viharzás?!
S vajjon nem esnék-e jobban neki, Ha tomboló ezrek helyett Hozzálépne egyetlen valaki? S egyetlenül és egyszerűn És szótlanul Szorítná meg kezét.
Amit nem bír leszaggatni e taps: Leszállna békült szívére az ég.
1937
Mikor a villany elalszik
Elvész a fény, A földi esték arany dicsősége. Csak a menny éber ezüstszemei Tekintenek a csöndes szobamélybe És bennem villózik egy költemény.
Elvész a fény, Mely minden fény-elődjét Nagy-büszkén megvetette És még az Isten házát is bevette. Kezünk öreg szer után tapogat: Egy árva gyertya hazajáró lángja, Ősi, magas ezüst-tartóban állva, Kezdi riasztgatni az árnyakat.
Riasztgatja - és idézgeti őket.



Minden eszembe jut, Mi akkor történt, az új fény előtt... A gyertyalángon átmerengve látom Gyermekkorom, a csöndes hegytetőt, Honnan már csak lefele vitt az út És Tündérország kristálykapuját, A ködbe süllyedt, rég bezárt kaput.
Nézd ezt a lángot, hogy ágaskodik, És hogy roskad magába Most mint egy szív, Oly elkülönült, számkivetett, árva. A villanyfény ezredmagával ég A gyertya mindíg, mindig csak magába.
De most, most nézd! Elkeskenyül a lángja! Most olyan, mint egy tőr, Brútus tőre; mely a sötétbe döf, És Caesar szívét mégis eltalálja! Mint élesre fent lelkiismeret Mely tompán hull majd ismét önmagába.
Elvész a fény, A földi esték arany dicsősége. Csak a menny sok-sok ezüst-lámpása int Vigasztalón s fenyegetőn a mélybe.
1936
Így emlékszem
Így emlékszem most-mult szörnyű napokra: Ha tudtam volna imádkozni akkor, Így imádkoztam volna: Uram, kimondhatatlan rettegéssel Nézem, hogy indul teremtett világod Szakadni szerteszéjjel Hogy indul válni vérré és üszökké, Amelyből nincsen feltámadás többé. Szívszorongva számlálom mindenütt Közel és távol szeretteimet, Jajdulva kérdem, hogy mi lesz velük S mivé lesz a kicsiny magyar sziget De minden szörnyűségnél szörnyűbb kérdésem ez: Uram, a lelkemmel, a lelkemmel mi lesz? Így várjam a véget tompán, tunyán És szívet vesztve és vesztve fejet? Segíteni ne tudjak senkinek?



Ne tudjak egy tiszta tekintetet, Bátor, tudó pillantást vetni fel Az égre, amely füstben tűnik el S a földre, amely alattunk inog? Így találjanak, szégyenteljesen Kapkodva, az apokaliptikus Pillanatok?! Én Istenem, tartsd fel a végzetet, Takard be irgalmadnak fátyolával A nőket s a gyermekeket Kegyelmezz a bűnös világnak, Mindennek, ami itt hamis És nekem is Ám ha mégsem lehet: Velem tedd meg ezt a csodát: Érjem fel, bárha ágaskodva is Lélekkel a roppant tragédiát! Legyen számomra legalább nyitott könyv A Jelenések Könyve A szívembe, mint gyüjtőmedencébe Zuhogjon mindeneknek vére, könnye. Lelkemet köszörüld ki, mint a kardot, Éles legyen, mint a beretva, Kiköszörült élén csillanva tükröződjék A világ bíbor-sötét alkonyatja Bármi jön: tudjak vele szembenézni!
1938
Mindenki megy...
Vagy így, vagy úgy, de mindenki siet Mostanában tőlem valahova Nem volt ily kurta azelőtt a perc, S az óra ily kiszabott, mostoha. Mindenki megy és mindenki lohol, Egyik csomagol - másik haldokol. Vagy messze néz, vagy éppen sírját ássa: Jövevények és vándorok vagyunk És nincsen itt senkinek maradása. Néha borzadok s fázom élni, lenni: Ebben a maradástalan világban Nekem is útra kellene már kelni... Körülnézek: ma este merre menjek? S lassanként nem lesz már többé hova, Nem lelek többé otthont, menhelyet



Szabott a perc, az óra mostoha. „A világ végezetéig veled!” Ezt Jézus mondta, s ő is messze van, Emmausba betért egy pillanatra - S a végtelen elnyelte nyomtalan.
1937
Mindenki a magáét
Gy. Szabó Bélának
A köröket, a köröket ne hagyd: Mindenki a magáét El ne hagyd magad dolgát-örömét, Kicsi virágát az egész világért. Rajzold, rajzold buzgón és elmerülten És rendületlenül Rajzold, rajzold pontos köreidet Míg a vihar elül.
S ha halni kell: akkor is úgy találjon A végzet: a vak katona: Polgár- és művész-gőggel mondd neki: A köreimet nem adom oda.
1939
Szeretnélek mellenragadni...
Ember, akárki légy Ha államfő, népvezér, sorsot-forgató kormány kormányosa vagy, Ha forradalmár, ellenforradalmár, hadiszerkészítő vagy, Ha akármilyen hatalom van a kezedben - annyival inkább: Szeretnélek mellenragadni! Szemedbe nézni igéző, iszonyatos fekete nézéssel Sokáig, végtelen sokáig S szeretném megkérdezni azután tőled: Tudod-e vajjon, hogy meghalsz? Tudod-e vajjon? Nem úgy, ahogy tudni szokás, Nem azzal az olykori, vagy mindennapi, de mindíg távoli tudással, Nem azzal, hogy persze, egyszer mindnyájan meghalunk, Én is, hogyne, de talán mégis hamarabb a másik, Nem így, ahogy tudni szokás, Hanem azzal az egészen személyes, közeli borzadással, Teljes bizonyossággal, mely most az én szívemben van: Ember, meghalunk rákban, vagy tüdősorvadásban,



Vagy szívbajban, vagy vesebajban, vagy gutaütésben, Válogatott fajaiban az újonnan felfedezett betegségeknek, Vagy végelgyengülésben az emberi kor legvégső határán, Kimondhatatlan szenvedések után - ágyban párnák között is!
Ember, akárki légy Gondoltál-e valaha már erre, a gondolatnak Azzal a teljes tökéletességével, Amellyel most én erre gondolok, Gondolok iszonyodva, Ámde a borzalomnak Milliomodrészét sem bírom kifejezni? Ágyban, párnák között is így Résztvevő emberek, orvosok, ápolótestvérek között is így Természetes halállal!
Természetes hát a halál? Szükségszerű, de nem természetes. Ágyban, párnák közt sem természetes. Végelgyengülésben, az emberi kor legvégső határán sem az. Nézz magadba ember, akárki légy, Az én mostani nézésemmel nézz magadba. S tagadd, ha tudod ezt!
Mióta vagy, mióta embervilág létezik, Egyetlenegy ellenséged van csupán ember neked: a halál. Egyetlenegy: aki ellen küzdeni, reménytelenül bár: méltó feladat Ha ugyan érték valóban ez az élet És isteni ajándék, amint papjaid nem győzik hirdetni eléggé.
S te mit cselekszel? Mit cselekszel időtlen idők óta? Egyetlen ellenséged pártjára álltál, A halál szövetségesévé szegődtél önmagad ellen, Mióta Kain Ábelt agyonütötte, Emberléted embervértől véres hajnala óta. Nem elég neked a természetes halál iszonyúsága, Nem elég a himlő, kolera, pestis, minden dögvész kaszája. Kiegyenesítetted a halál természetes görbe kaszáját, Mögéje álltál szuronyerdeiddel, Mögéje tankjaiddal, tengeralattjáróiddal, repülőgépeiddel. Aratását megezerszerezted. Jó munkát és hihetetlenül gyors munkát végeztetsz vele. Agyrémeid, melyeket világnézeteknek nevezel, Melyektől világod jobbrafordulását várod, Melyek tövét vér-óceánokkal áztatod: Nem érik meg egyetlen ember egyetlen kiontott csepp vérét sem soha!



Ember, akárki légy Gondoltál-e már igazán arra, hogy közeleg a vég, Az enyém, a tiéd, az övé, mindannyiunké? Közeledik az embervilág embervértől véres napnyugovása Az utolsó Ábel és az utolsó Kain Egyetlenegy utolsó rettentő baltacsapással Egymást ütik agyon.
S a porondon a te őrületed hű szövetségese, Öröktől való egyetlen, könyörtelen ellenfeled marad csupán Egyedül?!!
1936
Történelem
Kerelőszentpáltól Krakkóig az út Hosszú volt - - s mégis győzelmes-rövid - Báthory! - pedig nem volt repülőd, Motorkerékpárod. - Sem tankjaid Nem voltak. Mégis, hatalmas karod Erdélyi súllyal sujtott egyaránt Székely pártütőt s orosz zsarnokot. Futott előled gyáván, nyomorultan Békés: a nevét meghazudtoló, S futott előled Rettentő Iván: Cár, minden oroszé, mindenható. Apám ajkáról hallgattam először Lázas-büszkén a zord tündér-mesét: Volt egyszer hol nem: két országnak Őre -... (Megfizetett a muszkának előre, 48-ért is! gondoltam titokban S megnőttem e gyermeki gondolatban S abban, hogy mindezt más magyarok nélkül, Kicsiny Erdélyből csinálta vitézül. S hogy elhagyott is: gondunkat viselte Lengyelek Királya, Erdély Fejedelme.) Hallgattam a zordon tündér-mesét Apám ajkáról régi-régi télen. Szunnyadtak az új kísértetek még.
Pilsudszky sírján dísz-őrséget áll most Más hódító. Póz az, vagy becsület? Mindegy. Te, ó Fejedelem s Király, Zárd imádba kicsiny Erdélyedet. A te sírodon lengyel ég alatt most Dísz-őrséget - fájdalmasan lebegve



Aligha áll más, ha nem Pókainé Árva, szegény - és kiengesztelt lelke.
1939 szeptember
Jaj, nagyot kértél...
Jaj, Barátom, nagyot kértél tőlem, lehetetlenül nagyot! S ezen az egy ponton én kegyetlenül makacs vagyok.
Tizennyolc éve prédikálom: maradni, s a fészken megülni: Én segítsek Neked innen kimenekülni??
Nem segítek. Ha tehetném is: nem akarom. Szakadjon le tőből inkább a két karom!
Híd ha lennék: vízzel vitetném el magamat. Viadukt ha lennék: beomlanék a lépteid alatt.
Alagút ha volnék: rádszakadnék szörnyű robajjal. Asszony ha volnék: tartóztatnálak hosszú jajjal.
Farkas ha volnék: riasztanálak üvöltéssel. Ha útonálló: állnék utadba hosszú késsel.
Erdő ha volnék: kigyulladnék sorompó-lánggal, Tűz-esőben haladhatnál csak rajtam által.
Holttestemet vetném elibéd akadálynak, Csak azon át inthess búcsút Erdélyországnak.
Tizennyolc éve prédikálom: maradni, s a fészken megülni. Láttam a vért az ereinkből cseppenként folyni, s zúgva dűlni; Én segítsek Neked innen kimenekülni??!
1937
Feketén bólogat
Gróf Tisza József halálára
Nem ismertem. Csak ifjú álmait Teregette gyöngéd kéz asztalomra. A vers-soroknak néhol szárnya nőtt, Véltem: fiók-sas, egykor szállni fog S átszeli egét: a magyar jövőt. Amerre fut, kormányon a keze És nem a balsors fut szembe vele. Nagyapjáról írt halkan, hódolattal, Komor-szerényen s kissé keserűn, S fájdalmasan, hogy óriás a mérték S ő hiába nő a kopár gyepün A vértanúság roppant árnyékában



Sosem lehet igazán önmaga
Ország szemében, övéi szemében Mindíg csak a nagy-ember-unoka. Így tépelődött ifjan, mélyre nézve S a szörnyű sors valahol máris várta, Öltözve egy útszéli eperfába: Jaj, neki csak azzal volt ütközése. Rohant a hajnalban a gépkocsi, Kezéből percre kibillent a kormány Vajjon nem így billen ki mindenütt Ország-kormány a legbiztosabb kézből, Mikor a végzet villáma leüt S szürkületből feketén bólogatva Egy eperfa kibukkan?!
Ó, eperfa, fekete lombbal intő, Ki alkony- s hajnal-szürkületben állsz, Család és ország fölé tornyosulsz És vágyak fölé és remény fölé Ejts hűs lombot e holt ifjú fölé! S mondd, vajjon nem vértanúság ez is? Vér-bizonylat, hogy emberek vagyunk, Esendők, gyarlók, balgák, nyomorultak S nem mindegy végül, hogy szembe mi jön, Ránk fekete fátyollal mi köszön: Háború harsog, forradalom forrik, Vagy egy magányos Eperfa komorlik S nem lehet kikerülni??!
Ó, Eperfa, mindnyájunk Eperfája!! Áll és feketén bólogat a lombja. Egyszer mindnyájan belé ütközünk.
„Este van, este van, ki-ki nyugalomba.”
1938
A szépség Egy-Isten nevében
Sándor Juditnak
1. Papszentelés
Kislányom, hajtsd meg a fejed! Nem mintha büszkén tartanád De szertartás ez itt most, ládd. Vén bűnös pap: ifjú paptársamat A Szépség egy-Isten nevében, Ki ezer változásban egy marad:



Én Téged most megáldalak. Istenemnek méltatlanul bár Hivatalos szolgájaképpen, Szolgálatára szentellek föl: Légy az Övé most már egészen. Szíveden szivárványpecsét ez, Eszme s forma mind mélyebben tiéd Költő vagy és költő leszel, Hirdetned kell egy száműzött Igét.
Kislányom, hajtsd meg a fejed, A Szépség egy-Isten nevében Teszem rá megátkozott kezemet. Ha van rajtad is költő-átok: Szépségben oldódjék fel mindíg S ragyogjon a szomorúságod És világoljon messze földre Ez legyen a feloldozásod.
1936
2. Költő-káté
Kislányom, hasztalan a bánatunk, Hogy megmutattuk túlságig magunk. Erre rendelt a Szépség-Isten minket: Kitárni kincseinket, sebeinket. És vallani, örökké vallani - Rá a megértő igét hallani, S mit mások tán gyóntató-papnak szántak: Fülébe gyónni az egész világnak. Erre rendelt a Szépség-Isten minket. Mi-fajtánkból a legszemérmesebbnek, Legmimózábbnak is ez a sorsa, átka, Tragédiája s felmagasztalása. Más titka övé, de a miénk másé. Szent szemérmetlenség: ez a költő-káté.
Hiába vonnánk vissza hát szavunk: Kislányom, nem a magunké vagyunk. Kitárni sebeinket, kincseinket: Erre rendelt a Szépség-Isten minket.
Világ titkának kivallói, mi: Egy világ helyett tudunk vallani. Csak: szent legyen a „szemérmetlen” szó, A sorsfolyóba súllyal-csobbanó. Döbbentő és hökkentő, mint a kő,



Mit lezúdít egy rejtelmes tető! Gyermeki lehet, naiv ne legyen, Rajtunk ne mosolyogjon senki sem! Felénk megilletődött részvét szálljon De ki részvétet érez, sohse szánjon! Érzésünk levetkezett gyönge testét Verssoraink páncélba öltöztessék! Szavunk, mint kötéltáncos a kötélen, Örvény felett fusson borotva-élen. Le ne szédüljön se jobbra, se balra, Nagy lélekzettel az iramot tartsa, S mint a kilőtt nyíl: a célt úgy találja
Máskép, Kislányom, elveszett a játszma!
1937
Elődeim emberségéből
Keményen éltek ők, Kereskedvén a vassal, Dolgoztak verejtékkel, Éjt egybetéve nappal, Raktak garast garasra, Szereztek házat, telket, Maguknak nyugodalmat, Nekem független lelket Az én elődeim.
Kenyerem mindíg megvolt, És nem egyszer kalácsom, És kevés küszködésem És soha adósságom. Mikor a léghajósnak Nincs homokzsákja semmi: Könnyű magasra szállni És poétának lenni, Görnyesztő gond híján.
Én mindent készen kaptam Áldott elődi kézből, Éppen csak a szivárvány Hiányzott még az égről. Vén vasoszlopokra Szivárványként feszültem, Egemet ők tartották Mohosan és derülten:



Nincs semmi érdemem.
Ó, ritka költő-sors ez! Látom: körös-körül Az író-becsületre Mily sok súly nehezül. Érdek-csapdák között Hogy kell haladnia, Jó, amikor nem kell Lelkét eladnia Darab száraz-kenyérért.
Ó, ritka költő-sors ez! Intem is magamat: Míg van vas-tartalékod: Becsüld meg sorsodat: Magam emberségéből Én senki-semmi lennék, Vasnak és verejtéknek Dícséret és dicsőség. Dícséret és dicsőség.
1936
Tempósan
Kacsó Sándornak
Tempósan, békén, hegynek ballagok. Még majdnem hajnal van, csillog a harmat Rezgőfüvön rezeg De milyen mámortalan hajnalok S mégis szépek ezek.
Nem űzök immár királyi vadat, Ajzott íjjal tűnő romantikát. A szemem nemcsak merőn néz - de lát.
Látom a lomb közt a búvó gyümölcsöt. Megállapítom: gyér s zamattalan, Mióta jó Apám a sírba van. Tisztán tudom: a barack elfagyott, Az alma, szilva hull - dió se lesz S körte csak, amit pár fán dús teherrel Az aszály meghagyott. Meglátok minden csemetét külön. Én egyetlen fát sem ültettem itt. Most legalább - későn - megbecsülöm. S ha versre gyúlna olykor lelkem láza:



A perzselt fűre hull tekintetem: A szénának az idén lesz-e ára?
Mámortalan, szép kék hajnalokon Én így lépegetek Apám, Nagybátyám, Nagyapám nyomába.
1936 július
Másokat megszabadított...
Dr. Filep Gyula emlékének
Ó, drága Orvosom! Bölcs és derült férfiú, atyai jóakaróm Te! Borzasztó betegségben haldokolsz hónapok óta. S ezreken segítettél, ezreken! Ha akadna káromló száj: mint ama Názáretihez, szólhatna Hozzád: Másokat megszabadított, most magát megszabadítani gyönge! Jaj, nincs hatalma senkinek megszabadítani Téged!
Isten tudja, s én tudom, érettem is mit cselekedtél! S én, mit cselekedtem éretted én, mióta ágyhoz szegezett a kór? Virágot vittem kétszer, s háromszor ha meglátogattalak mindössze talán. Mosolyogtál, mindíg mosolyogtál, tudón, megadón és fölényesen. S szóval elibém kerülve, könnyűvé s egyszerűvé tetted Számomra a szív súlyától irgalmatlan-nehéz beszédet.
Betegszobádba benézni, ne haragudj, nem tudok, nem merek immár Halálosan értelmetlen, mindkettőnknek értelmetlen volna ez immár. Megyek sok-bánatos, ritka-örömös utamon tovább S megpróbálok ritka-örömöt szerezni azoknak, kiknek még lehet. S elhagylak Téged, sorsodra hagylak Téged, - tehetek-e máskép? Kiránduláson leszek talán a havasokban, Amikor meghalsz és eltemetnek Téged. És talán ki sem is kísérhetlek akkor a temetőbe. Az élők élnek, a betegek szenvednek, nyugosznak a halottak, Ha én feküdnék így, ilyen tökéletesen reménytelenül: Kis-unokáddal játszanál ugye Te is, Ha már beadtad a zsongító injekciót az örök-estére nekem? S rám gondolva, csak néha-néha komorulna el tűnődve az arcod, S kijőve szobámból, odabólintanál a hűséges munkatárs kérdező szemének: „Baj van, Amália Testvér, baj van, bizony nagy baj van itt. -”
1937
Legyen még valami!
György Ágnesnek
Oly édes, gazdag volt a nap,



Mint a málna s a méz S bár régesrégen nyugta jött, A nyughatatlan kis csapat Pihenni mégse kész. Állunk az erdészház előtt, Kicsit tanácstalan, Le kellene feküdni már: Csak ez, mi hátra van. Csak ez... Ámde szívünk szorul: Mért ment le ez a nap? Mikor jön vissza ez a nyár? Oszlik az így összeszokott Kicsiny testvér-csapat? Körös-körül nő a homály, A fenyves feketül Erőltetett a hangulat, A csend ránknehezül. S ekkor hirtelen kiszakad, Hogy messze hallani, Egy lány szívéből a sikoltás: „Legyen még valami!”
Tudom, nem így volt, édes lányok, Vagy mondjuk: nem így ép. De engem már rég ez kísérget, E kísértetibb kép. Nevettünk akkor jólesőn A furcsa mondaton, S hogy nem tudtunk betelni semmikép A lélekmézzel ama szép napon. De most, de most, hogy feketül Minden körös-körül, S a csend lassan panasztalan Szívemre nehezül, S úgy érzem, nincsen hátra más: Le kell feküdni már, Elemlámpás fénykört nem ír, Nem száll jánosbogár: - Szeretném, ha szívemből kiszakadna Egy sikoltás, mit messze hallani: Irgalmas Isten, napnyugta után is: Legyen még valami!
1936
Visszanyert fény



Járosi Andornénak
Sötét a fenyves, sötét a világ. Előttem az út egyre feketébb. És mégis olyan biztosan megyek, Ó, kibeszélhetetlen Békesség Kezemben olyan békés fegyverek: Jobbkezemben szeges bot, egyszerű, Balkezemben zsebvillanylámpa ég. Ha eloltom, sem félek semmitől, Véd az erdő és segít a sötét. Futtatom magam előtt fényemet S fel a fákon, mint víg mókusokat: Táncoltatom a szelíd sugarat.
Sötét a fenyves, sötét a világ. Mögöttem messze, milyen messze már Fülledt, gyötrelmes kórházi szobák Végnélküli orvosi rendelők Tátongnak, mint vak, süket folyosók. Ó - és itt - most - sziklák, fenyők, erők, Gyanta, tömjén, olajok, illatok És balzsamok. Nem is ezen a világon vagyok.
Sötét a fenyves, sötét a világ. De fenn a fenyőn vidám mókus ül. Fény-mókus. Én futtattam fel a fára. Ül és fütyül a fekete világra.
Sötét a fenyves, sötét a világ És háború van s ó, annyian félnek! Uram, bűnömül ne vedd - én nem félek. Bízom, hiszek, s fényem táncoltatom
Ó, visszanyert Fény - Ó, Lámpa - Ó, Lélek!
Hohe Rinne, Szebeni-havasok, 1939 szeptember
Jólész
Vilma néninek
Jólész -: felsőgömöri kis falu Bűbájosan most mért zeng a neved? S mért jut eszembe éppen most és itt? Jólész - a lelked oly messze virít, Mint Negojtól a Gerlachfalvi csúcs; Mint Szebentől a pelsőci hegyek Mint a Leány-kő: Anyám lány-kora.



Jólész - oly messze virít a neved.
De erdők, erdők vannak itt és - ott. Erdők, erdők, szűzek, hallgatagok Erdők ölén itt vándorolgatok S érzem, Jólész, a neved illatát. Erdőid ölén tűzte fel Anyám Sírba-vitt menyasszonyi fátyolát S feltűzte tiszta kézzel, öntudatlan Mindazt, mibe én belesodortattam: Minden bűnömet s minden versemet. Jó-lész?? kérdezte komolyan Anyám. Bár felelhettem volna: Jó-leszek.
Erdők, mélyek, szűzek, hallgatagok: Ó, erdők, erdők vannak ott és - itt. Erdőt lélekzelt gyönge tüdejével Anyám, s beszívta erdők titkait. És erdő-mester volt a nagyapám. Én nem vagyok az erdők Mestere Az erdők az én nagy Mestereim. Úgy ülök a sziklák közt hallgatag: A legnagyobb Iskola padjain.
Jólész, felsőgömöri kis falu: Három kislány hajdani otthona, Van-e most körülötted olyan béke, Mint itt, hol léptem puhítja moha? Van-e most körülötted olyan Béke Jólész, amilyet én kívánok Néked? Míg dübörög észak felé a föld, S északi-fényként ezer-faluk égnek?!!
Hohe Rinne, Szebeni-havasok, 1939 szeptember
A betlehemes
Jékely Mártának
Az ott Szeben - Három fenyőfa közt elfér a képe. A látcsövemen át Nézem ezt a kis játék-skatulyát. Oly óriásnak érzem magamat, Oly vidám óriásnak, Úgy megemeltek engem a Hegyek: Jő, hogy kezembe fogjam, felragadjam S magasra tartsam Azt a messzi kis játék-skatulyát



És benne minden jajt s minden kacajt És minden megfeszített életet:
Mint a jászolt a Betlehemesek.
Hohe Rinne, Szebeni-havasok, 1939 szeptember
Csak ítéletnapján
Misztikus, mohos óriások Vezér lehetne köztük bármelyik Köszöntöm őket kar-felemeléssel De közülük egy sem vezérkedik. Nincs kit vezetni - és nincsen hova. Szent, szent, szent mozdulatlanság ez itt. Minden roham őrült és ostoba. Szétfutva messze, roppant gyökerek: Én is, majd hogy nem gyökeret verek. Ha szivárog itt-ott a gyanta-vér: Istennek tetsző illat-áldozat.
Fenn a magasban roppant zöld karok Amerre elmegyek - csak áldanak. Minden roham vétkes és ostoba, Szent, szent a Mozdulatlanság Ura.
Misztikus, mohos óriások. Főpapi erdő. Hogyha egyszer ez Megindul és rohamra orgonál: Egész biztos: Ítéletnapja lesz.
Hohe Rinne, Szebeni-havasok, 1939 szept.
Az encián megkékül
Dr. Nyirő Gyulának
Havasi hajnal. Vagy hajnal se még. Pitymallás csupán. Alig-körvonal A tárgyak képe. Tartja őket még, Fogva-tartja a rabtartó sötét.
Gyerekkoromban volt ez így talán, Karácsony első-napja hajnalán. A Szent-estén-jött fényes Fát nem láttam, Még nem - de tudtam: ott van a szobában.
Havasi hajnal. Vagy hajnal se még. A tárgyak képét tartja a sötét. Fogja és fojtja még a színeket De valami már zeng, moccan, remeg,



Intonálja a szín-szimfóniát. Pitymallat csak - de lassan szürke lesz A szegen lógó jó loden-kabát. Látom lilán a szobám ajtaját Pár perc még, kevés türelem talán, S asztalomon felmagasló csokorban Győztesen megkékül az Encián.
Ó, Encián! Így álltál felmagasló Kék csokorban életem asztalán Kristály-üvegben - és nem láttalak. Mert derengés volt életem csupán S nem láttam, csak alkonyi árnyakat. Most megkékült, édes Enciánom, Én édes és egyetlen Életem S látlak - bár alkonyodik mindenütt A zivataros és véres világon!
Hohe Rinne, Szebeni-havasok, 1939 szeptember
Komppal
Az idő minden új csodája megszűnt. Millió gép hiába dübörög, Millió gőzös hiába szeli Zakatolva a roppant vizeket. Se hang, se füst el nem hatol ide. Megrakva elcsendesült emberekkel, Egyszercsak megindul ez ősi jármű, Amilyen engem nem vitt még soha. Társaimat nézem: oly csendesek. Az állatokat nézem: azok is. Lovak, bivalyok szekerek előtt: Mintha tudnák: nem eshetik bajuk. Valaki bennünket eloldozott, Az innenső partról eloldozott, S mindünket fel is oldozott talán. Visz a víz. Nézem e furcsa vizet. Egy hulláma, egy loccsanása sincs. Nem fodrozódik ez a víz sehol, Tükrét nem töri e jármű sehol. Megszűnt a nagy törvény: az ellenállás. Megszűnt a nagy törvény: a küzdelem. Víz se mozdul, komp se, mégis megyünk, Mintha egy volna már a víz s a komp. S egyszercsak a túlsó parton vagyunk.



Enyed-Csombord közt a Maroson, 1936 július
Szentképek
Szentképek sora templom-falakon: Ezek lelkem csarnokában a nők. Így mondta rólam komoly férfi-szó. Lelkem falai nem templom-falak, nyomorúságos vályog-falak azok. De hogy az ott függő nő-képek szentképek: bizony igaz.
1937
Hűtelenül
Szerettem a virágot. De választott virágom Nem volt nekem soha S azt sem tudom: e sorsom, E furcsa sorsom édes Volt-e vagy mostoha.
Egyetlen választottként Én nem szerettem senkit. Lelkemnek pilleszárnya Mindegyre tovalendít Szürcsölni lélek-mézet Egyik virágról a másik virágra.
Igaz: nem ígérgettem Nem ámítottam senkit Örökkétartó szerelemmel S beértem egy-egy fényes, tiszta perccel. A percnek nem volt sodró szenvedélye, Észbontó mámora De fanyar, hideg hajnala se jött, Temetése, tora Soha.
Amit itt átéltem a szerelemből: Egyetlen sugár volt csupán a mennyből. Talán nem is volt szerelem. Kevesebb is, több is a szerelemnél. Édesség, mely Éden-kerten is túli Titok-fákon terem. Amit itt átéltem a szerelemből. A Szűz jegyében, Különös csillagok alatt: Nem volt szimfónia.



Halk hangolás - símogató varázs: Preludium maradt.
Én senkit meg nem csaltam. S valahogy mégis hűtelen vagyok. Mindenkihez. - De főképen egy sírhoz, Mely messze ködlik S foszló párákból néha felragyog. Talán Ő volt mégis az igazi. Mindenki másnál mégis igazibb. Porló szívéből nő most egy virág, Most, hogy tél sem volt s már tavaszodik.
Szeretnék mostan odaszállani, Bódultan ejteni a sírra le Két hűtlen pilleszárnyam S elrejtőzni minden virág elől Az egyetlenegy, síron nőtt virágban.
Ó, de hiába volna, mindhiába! Hiába sóvárognék lenni Síri virágom örök remetéje. Ő szólna - ó, hogy emlékszem mosolyára: „Édes Barátom Nincs tehetségem a féltékenységre.” Hiába sóvárognám szívni Kelyhéből a hűség halálos kéjét A végső békességet: Ő jobban ismert Tudná, hogy harmatot gyüjtök és mézet, Hogy költemények születhessenek, Mindíg új költemények.
S válaszomat se várva Ő küldene tovább Egyik virágról a másik virágra.
1936
Álmodsz-e róla?
Álmodsz-e róla, mondd? Eljár-e hozzád olyan suhanó, Nesztelen léptekkel, mint életében? Érzed-e édességét közelének? Barna haját, fájdalmas-nagy vadgesztenye-szemét, Lélek-kitágította pupilláját, Lezárt ajkát, a keskenyvonalút, Mely hallgatni, jaj, régen megtanult,



Jaj, szinte oly jól, mint a koporsóban: Haját, szemét, arcát, ajkát, alakját Álmodban látod-e? S azt a nehány apró, keserű ráncot, Miket az elfojtott betegség, S övéiért örök aggodalom Olyan korán szántogatott Vonásainak finom földjébe mélyen, mélyen? Hát ritka mosolygását látod-e? S még ritkább nevetését, Mely, ha kibuggyant, mindíg könny buggyant vele, Mintha mondaná: Nevetés közben is fáj a szív -?
Álmodsz-e róla, mondd? Álmodnod kellene. Hiszen vele élted az életed. Feleséged volt, életed fele. S szeretted, Szeretted százszor erősebben nálam. Mert bírtad, s merted életedhez kötni Életét, ahogy férfimódra kell. S boldog voltál, és boldog volt veled - - ... Vagy - én szerettem jobban mégis, én, Aki nem mertem karjaimba vonni, Mert tudtam: nem lehetek semmije, Álmok szőnyegét teregethetem csak Szegény, megfáradt lábai elé?
Álmodj róla! Álmodnod kellene! Éltél hiszen annyit a közelében! Lényének ezer apró részletét Ismerted, mely nekem rejtve maradt. Tudtál ezer nem-sejtett édességet S lelke rejtett, pókhálós zugait, Hol mégis őszi napfény bujdosott S a pókfonálon csillogott a harmat S ezüstrezgéssel reszketett a dér: Te tudhattad talán csak - egymagad. Mit ismertem én? Pár nagy vonalat. Vajjon e pár vonal volt lényege? Nekem freskó volt - neked mozaik. Álmaidban még összerakhatod. Álmodj hát, rettentőn kifosztott ember! Gazdagok lehetnek az álmaid! Az álmaidban még gazdag lehetsz!



Láttad annyi drága hétköznapon, S jóban-rosszban oly bensőségesen Osztozkodtál vele... Osztoztam én is, ó igaz, De csak kivételes nagy ünnepen. Nem bírtam, nem mertem és nem akartam A két karomba zárni. Féltettem összhangját a szíveinknek, Féltettem őt az élet vad kezétől, S féltettem kényes, önző magamat. Elengedtem hát, hogy megőrizhessem, Mint pók a fonalat -: Helyette - róla szőtt álmaimat!
Álmodsz-e róla, mondd? Én, amíg bús fölénnyel És képzelt diadallal Csak hagytam peregni az életet Álmodtam róla szakadatlanul Tündéri szépeket. S kiálmodtam magam. És most nincsenek többé álmaim. Se nappal nincsenek, se éjjelente.
Mit nem adnék pedig, Ha láthatnám egyetlenegyszer bár! Érezném édességét közelének! Barna haját, vadgesztenye-szemét, Mellyel most játsznak őszi angyalok Lélek-kitágította pupilláját, Egy-egy barázdát arca drága földjén, Egy mosolyát, ha láthatnám! - Egy könnyét Ha érezném forrón kezemre hullni! Aggódnánk együtt és nevetnénk együtt, S fájna szívünk nevetés közben is!
Álmodtam róla egész életemben, Kiálmodtam lelkemet, magamat. S álmaimban most meg nem látogat Soha, soha!
Álmodsz-e róla, mondd? Mert ha álmodsz, hiába veszteséged: Kettőnk közül Te vagy a boldogabb!
1937
Én elengedtem...



„Nem, mégsem engedem el a kezét!” Írta, mikor már szinte haldokoltam. S megértették egysoros levelét Akkor az égben s a pokolban. Sikoltása forró szélvész gyanánt Becsapta menny és pokol ajtaját. Pedig kettő közül valamelyik Engem akkor már tárva-nyitva várt. „Nem, mégsem engedem el a kezét!” Pedig messziről írta egysoros, Kétségbeesett és akaratos, Gyönyörű levelét.
Nem telt bele egy év: Én álltam ágya mellett. De nem tudtam úgy ostromolni mennyet. És fogtam szinte végig a kezét.
És elengedtem mégis a kezét.
1936
Szeretném tudni
Annyit néztük a Göncöl szekerét. Szeretném tudni: együtt, Együtt valaha fogjuk nézni még?
Annyit néztük a hegyek vonalát Vannak-e másvilági havasok Fogjuk-e nézni őket oda-át?
S lesz-e ott naplemente és Szamos? A csendes víz alkonytól rózsaszín -? Vagy minden csupán kék lesz s aranyos?
Ó, rettentőn vágyom a túlvilágra, Csak hinni, hinni benne nem tudok S mit ér nekem, ha ott meg is találom Meleg szemét, mint hideg csillagot?
1936
Nem sokat szeretett
Ő nem sok embert szeretett. A szíve mély, de zárt világ volt: Különös kőfallal kerített, Mély futó-árokkal határolt. S hogy őt szeretik: alig hitte: Őt, önmagáért, semmi másért,



A szívébe zárt mély világért.
Úgy szeretném megmelengetni most Az ő szívénél melengetett kézzel A nem-sok embert, akit szeretett. Itt most ezt a két drága gyermeket: Testvérének gyermekeit: Testvéremnek gyermekeit. Be jó lett volna gyönyörködni bennük, S egy-öleléssel fogni őket át Nekünk, kik szerteágazó családfán Maradtunk mind a ketten: oldal-ág.
1936
Emberentúli kék
Oly kurta volt az élet. Oly csonka volt a szépség. Oly ritka volt a béke - S minden fél-boldog percbe Annyi fájdalom s félelem vegyült: E szín-skálának kellene legyen Emberentúli kékje: Valahol egy ősz, hosszú és derült. Ahonnan vissza-látva Szükségszerű minden gondunk-hibánk. Fénylik felénk értelme-felfedetten - De már többé nem tartozik reánk.
1936
Csak egymáshoz
Ha most, mikor oly érthetetlenül nehéz a szívem: Valaki jönne és karonfogna szépen, szelíden
Nem is karon, csak kézenfogna, mint árva gyermeket a másik És sétálnánk napnyugtától a legelső csillagsugárig!
Valaki, akinek most nem volna gondja semmi másra, Csak arra, hogy én szomjazom csendes-szavú vigasztalásra
Aki jönne mellettem főlehajtva egy órácskát hallgatagon S a hallgatása azt mondaná: panaszkodjék, én hallgatom.
Újat nem mondanék, tán inkább ezerszer elmondottakat, De új volna így, ily zavartalan-ketten az esti ég alatt
Egy óráig, amíg a csillag felragyog és reánksugároz: Nem volna köze semmi máshoz, nem volna közöm semmi máshoz.
1937



Maradj velem!
Maradj velem - hisz nem kívánok semmit Tetőled, csak hogy néha lássalak. Maradj velem, csak hogy mint illat lengd be Néhanapján nagy árvaságomat! Maradj velem, szólj hozzám néha-néha, S ha én is szólok: rossznéven ne vedd Szeresd versem rendetlen ritmusát S számláld rendetlen szívverésemet! Különben maradj hites uradé - Különben maradj Krisztus uradé -
Az egyiktől is ennyit kértem én. A másiktól is ennyit kértem én. Te tudod Isten: bűn volt-e vajjon Ez a könyörgés és ez a remény - -? Elvitted egyikét a föld alá, És más tájékra most a másikat. Itt hagytál engem tehetetlenül Könyörtelen csillagaid alatt.
Hisz néha fényes híd a messzeség, De máskor mégis nagyon-nagyon kell A biztonság, hogy kéznyujtásnyira Itt van valaki - kell egy kis „közel” A néhanapos drága lehetőség: Az egy-város, a szomszéd-utca kell. S egy hozzámhajló röpke pillanat, Mely megsimítson, mint virágos ág. Elmúlhat tőlem különben örökre: Mit szerelemnek szólít a világ.
Maradj velem! Leszáll az én napom. Bagoly huhog szálló napom felett. Maradj velem! E jajra ki felel: A világ végezetéig veled?! Maradj velem! Oly örök ez a kérés! És tiszta, mint a hó kristályai. Maradj velünk: Jézust is erre kérték Alkonyba-hulló tanítványai.
1937
Három pad
Szédülve és félelmes-betegen,



Káprázó szemmel és tétova lábbal Vonszoltam magam késő esti órán A holt-emlékű sétatéren által. Hol vannak, kikkel hajdan jártam itt? S boldog magányom zengő titkait Az éji lomb most vissza mért nem zúgja?
S ahogy így testben, lélekben letörten Vonszoltam a sétányon magamat: Előttem elkáprázott három pad.
Ahogy így vonszoltam magam sután, Mellettem három pad egymásután Eltűnt és elmaradt.
Egyiken szerelmes pár üldögélt, Ölelték egymást, őket a sötét. Az életemből ez a jelenet Hiányzik, de nem bánt az engemet.
A másik padon egyedül egy férfi. Felbámul, szeme az egeket méri. Magában van, és mégis vele minden, Mereng a neki jutott drága-kincsen, Övé minden csillag és minden asszony, S a varázs-ige, hogy mosolyt fakasszon, Vagy könnyítő könnyet - ahogy akarja.
Békessége van, nagy gyötrelmek árán, De végül semmi, semmi sem zavarja. A teremtésben mégsem ő a vesztes, Mert minden dolgok lelkébe szerelmes. Felbámul, és némán hálákat ad, S szállnak kezére égi madarak.
Ez lehettem volna, - s félig se voltam, E férfi: az én vágyam, félig-holtan.
A harmadik pad a sorban üres volt. Azon nem pihent sem eleven, sem holt. Gondoltam: ha ráülnék pillanatra: Az a pad akkor is üres maradna.
1937
A ti unokáitok
Jó Szüleim, ott messze túl Minden hívságos földi vágyakon: Ne haragudjatok: Benépesítve látni árvaságom



Asszonnyal, gyermekeddel, Lett volna legfőbb vágyatok.
Hogy magyarázzam meg A magyarázhatatlant, Az elemezhetetlent: Mért nem lehetett és mért nem lehet Végső titkát végzetes életemnek Hogy magyarázzam meg? Előttem is homály A végzet gyökere Csak egy-egy fényes, tudatos fonál Vezet a mélybe le.
Meghalok, és a kripta ormán Címert fordít meg az Idő keze. Meghalok s velem az Apám neve Meghal. - De meghal-e valóban? Hát az a sok-sok vérpiros virág: Vérem cseppjei az erdélyi hóban?
Jó Szüleim, Én nem adhattam nektek unokát. Szöszkét, barnát, amolyan igazit, Akivel játszani lehet, Aki meglovagolta volna térdetek. Dehát Adtam mégis egész hadsereget. Először csak vad szabadcsapatok Voltak: népfelkelés, Fésületlenek, rakoncátlanok. Nem csoda, ha oly bizalmatlanul Nézegetted őket Apám, szegény Édesanyám, csupán Te simítottál Titokban végig mindenik fején. Ó, versek, versek, lázas látomások, Megfeszített szívem Anyaméhéből teljes fegyverzetben Kilendült suta óriások -
Ó, Szüleim: Megannyi unokátok. Vannak közöttük törvényes fiak, És vannak törvénytelenek A hatalomnak Nem nagyon kedvesek. De most már fegyelmezett hadsereg, Halálosan komoly,



És komoly-számba veszik mindenek. Nyolcszáz legény Ütemre lép. Nem szerteszét lohol. Ha kell, beássa magát valahol. Mikor szükséges, várat ostromol, Ó, szüleim, Ha megfogant is rajtam Valami furcsa átok Nyolcszáz bizony: ütemre lép, Dalolva lép S mind a ti unokátok. Igaz, nem bársonyarcú, símuló, Édes, csacsogó, csacska hús-vér gyermek De azért ugye mégis, mégis szép És szívdobogtató Ahogy dübörgő, zárt hadoszlopokban Jövő felé, cél felé menetelnek?! S a menyetek, a menyetek?? Ó, Édes Szüleim, E tündér-titku nő, A Múzsa Mostanság újra Mutatja magát, Hogy megtermékenyítsen engemet S unokát adjon Nektek, unokát. E pillanatban Talán a Déli Kárpátokban bujdosik, És találkozik fent a Szabadsággal. Holnap talán Kezében a felütött Bibliával Suhan szobám szürkülő csendjén által. Holnapután kézenfog s szembeállít Ellenséges erőkkel: Ahogy lehet. Ma - tegnapi hangulatot temet. Ó, szüleim Ez a ti menyetek.
S jobb lett volna Egy földi nő, Lett volna bár A földreszállt angyal maga? Anyám Az anyaszívnek még egy angyal se jó Mert akihez hozzáment: a fia!!



S ó Szüleim, Jobb lett volna talán Rettegni minden Sarokbanülő és gubbasztó rémtől? Skárláttól és diftériától, Tizedet szedő gyermekbetegségtől? Új sorozástól, új mozgósítástól És új Heródesektől?!
Így - nézzétek, az unokáitok Mennek, s ajkukon ki nem fogy az ének Mennek, vigasztalni mindeneket, S vigasztalással hozzám visszatérnek. Nekik nem árt sem vörheny, sem Heródes, Nem ártanak bíborbanjáró rémek. Mennek, és zengve nőnek fel az égig, Sem élet, sem halál nem árthat nékik. Nem árthatnak mélységek, magasságok, Nem angyalok és nem hatalmasságok, Nem jelenvalók s nem elkövetkezők És semmi teremtmény nem árthat nékik.
Mert eszmék és igék ők.
1936
Ó, régi versek
Ó, régi versek: rozsdás fegyverek: Segítsetek most, fényeskedjetek! Ragyogjon égi sugár rajtatok, Nem énmiattam, de miattatok -: Miattad, árva erdélyi Sion: Ragyogjon minden áldott alkalom, Mikor a vers: esküvő, temetés, Keresztelő és igehirdetés Összeolvad költő és lelkipásztor S ember csak az, ki szelíden is bátor.
Ó, régi versek, rozsdás fegyverek, Segítsetek és fényeskedjetek!!
1936
Nagyasszonyunk
Nem voltak fiai és lányai A hús és vér vak törvénye szerint. De voltak fiai és lányai



A szellem szabad törvénye szerint. Erős lelkében nemzedéket hordott És összekapcsolt nemzedékeket, Lelkeket ajándékozott egymásnak S mikor meghalt, - kincs: rozsda, moly helyett Nagyszerű, áldó mozdulattal mondta: Gyermekeim: Egymást öröklitek.
1938
A fügefa
És meglátván messziről egy fügefát, a mely leveles vala, odaméne, ha talán találna valamit rajta: de odaérvén ahhoz, levélnél egyebet semmit sem talála; mert nem vala fügeérésnek ideje. Akkor felelvén Jézus, monda a fügefának: „Soha örökké ne egyék rólad gyümölcsöt senki” Márk 13:14
Nem megmondottam-e néked, hogy higyj, S meglátod dicsőségét az Atyának?
Higyjek... De ép ez lenne a csoda, Elindulása minden más csodának.
Ha egyszer megtelnék a kebelem Úgy lenne tele, ahogy most üres
S leborulván, kőhöz sujtva fejem, Nemcsak szám szólná: Uram, meg ne vess!
Higyjek... - de ha hiába akarom! Ha nincs bennem, honnan vegyek hitet?
Pedig ez a Te alfád s omegád, Egyetlen és örök feltételed.
Kinyitnám Neked minden kapumat De ha merevek s makacsok a zárak!
Teremts bennem, teremts bennem hitet, Ha Teremtője Te vagy a világnak!!
Tedd, hogy lerogyjak eszméletlenül S új eszmélettel virradjak fel reggel
Le ne peregjen rólam harmatod, S bár egy rögöt mozdítsak meg hitemmel!
Állok, fügefa, gyümölcstelenül, De gyümölcstelenségem férge rág
Te jössz, szigorún int szemöldököd



S megátkozod a tehetetlen fát.
Mivel eddig nem termett jó gyümölcsöt, Ne is teremjen többé már soha
Átkod előtt is átkozott volt régen S tehetett-e róla a fügefa??!
1938
Mint ki önnön dicsőségébe tép
Rotarideszné Incze Zsókának
Jézus magához engedte a gyermekeket S szólt: senki nem megy a mennyek országába, Míg olyan nem lesz, mint e kisdedek.
Pedig tud gonosz lenni a gyermek mosolya is Ágaskodnak öröklött ösztönök Vérében - tud hazug lenni és hamis És tud lenni kegyetlen -: Kínzója lepkének, madárnak, Gyilkosa az ártatlanságnak Magafeledten Bukott kicsi angyalok bizony ők is S hátuk mögött messze, messze bizony Tündöklik jaj ködösen, ködösen Az elveszett Paradicsom.
Jézus magához engedte a gyermekeket S szólt: senki nem megy a mennyek országába, Míg olyan nem lesz, mint e kisdedek.
Engem a fenyők engedtek magukhoz, A fák, az óriási fák. Kicsoda találhat bennük hibát? Kinek ártottak, kinek vétettek ők, Ezek a mozdulatlan, szent fenyők? Nincs ösztönük, csak a növekedés, Nincs más szerelmük, egyedül a fény, Alattuk járva, - jól tudod, Uram -:
Én sem ember voltam, csak tünemény. Ők igazán nem tettek egyebet: Dicsőitettek Isten, Tégedet. És én azt mondtam: sem én, sem más, soha Be nem mehet a mennyek országába Míg olyan nem lesz, mint egy ilyen Fa.
És Te, Uram, mit cselekedtél?



Viharos-órád ostromával Kiszaggattad Szentjeid erdejét, Az én Erdőmet, amely a Tiéd. Mint egy Művész, kit untat alkotása, S vadul önnön Dicsőségébe tép.
Pedig úgyis ritkul a koszorúd. Ember alig zeng már halleluját. Vérébe ful lassankint a világ. Ez volt a Te valódi koszorúd: E holtan is hallelujázó Fák.
Uram, én nem szánom már az embernemet, Amit kapott - megérdemelte tán De mért csonkítod Isten önmagad Ezer esztendő s kilencszáz után Harminckilenc szörnyű karácsonyán??!
1939
Hová??
Haza? Hová?? Hová indul ez a vonat? Hol van még otthonom? Hol vár egy meleg hangulat? Nem hely az otthon S nem hely a haza De lélek s álom S varázs a régi arcokon S bűbáj az őszi fákon. De letépve mindenről a varázs S a bűbáj mindenről letépve, Tekintsek bár a földre le, Vagy fel az őszi égre. Honvágy sír bennem, mérhetetlen Honvágy - nem hely után. A lelkemet vesztettem el - Azért nincsen hazám.
1938
Méltatlanul
Lukács 5/8
1
Szakadoztak a halaktól a hálók A csodálatos halfogás után



S a Csodatévő már a parton állott. S ahogy vergődtek hálóban a halak S kínjukban vadul egymásnak ütődtek, Úgy ütődött sok gyötrő indulat Egymásba Péter szakadó szívében. Egész éjjel hiába fáradott, S hiába eddig egész életében S most ennyi hal - és ennyi hangulat És ennyi mélység és ennyi Csoda Ennyi szeretet, ennyi félelem Jaj, nem lehet meghálálni soha! Még szembenézni sem lehet Vele Azzal, aki a Csoda okozója. Az ő csodáit el nem bírja háló S el nem bírja a lélek rongy-hajója! Olyan jó lenne mindég vele lenni, Kék ég-csodában, mélység mámorában S mégis jó volna futni, messze menni! Hisz a szakadék áthidalhatatlan: Itt csupa szenny - ott csupa tisztaság, Itt egy állhatatlan pillangó-lélek, Amott egy égig-érő kék virág. Szürcsölni mézét egyetlen üdvösség S ugyanakkor biztos szentségtörés, Ülni mellette: simító sugár És a vesékig lehatoló kés. Mert teljességgel méltatlan vagyok, S hamisság minden, mi kijő belőlem, S fertőzi még a lehelletem is A Genezáret esti levegőjét Azért Uram: ragyogó kék virág, Ki állsz a parton mozdulatlanul: Eredj el tőlem!
2
Nekem nem volt az Istennel soha Ilyen döbbentő nagy találkozásom. De csodáit emberszívekben látom. Mindenki, akit valaha szerettem, S aki jóságát reám pazarolta: Nekem csoda volt, isteni csoda. Közel volt hozzám - s végtelenül messze, És mindíg végtelenül nagyobb nálam, És nálam mindíg végtelenül több,



Hozzásímulni alig mert a vállam S érinteni alig mertem kezét És szakadék volt így kettőnk között: Gyönyörű és borzasztó szakadék, Mint aki néma áhítatra döbben S emberben sejti meg az Istenét. Nekem minden drága testvér, barát Virág volt, kihez méltatlan vagyok: Üdvösségemre felnőtt kék virág. És mert csodának láttam és akartam, Ki áll a parton fénylőn, mozdulatlan, Ő tisztaságban - én a szennyes árban, Ő teljességben - én az ürességben, És bárha tudtam: nélküle nincs élet, Ki-kivágyott a kiáltás belőlem: Testvér, tisztaság, igazság és élet: Távozzál tőlem!!
1936
Vájd ki
És ha megbotránkoztat a te jobbszemed, Vájd ki azt, és vesd el magadtól. Olvasom százszor is, míg rossz szemem Most minden dérvirágos reggelen Az Evangéliumra ráhajol. Vájd ki azt és vesd el magadtól... Uram, ezek a kőkemény igék Kegyetlen kéjjel telítenek engem, S Te tudod, mily keserű elszántsággal Állok néha a szemeimmel szemben, Te tudod, hogy görbülnek ujjaim Ragadozó és vájó mozdulatra, Hogy macska-körömként, tigris-körömként Körmöm a kínt szememből kikaparja. S a kínnal együtt a szemem világát. Semhogy így lássak, ne is lássak inkább! Mert botránkoztat az én félszemem, És ha behúnyom, folytatja a másik, És nem láthatok semmit sem olyannak, Amilyen volt, s mire lelkem vágyik. Zavaros, szürke és ködös tavak Az én szemeim s uszkál nyugtalan. Homályos tükrükön ezer szemét, Én utálom a szememet, Uram!



Utálom, igen, s vadul gyűlölöm, És szégyellem is a szemeimet, Mosatlan, párás börtön-ablakok, S lemosni őket sohasem lehet! És ha megbotránkoztat a te jobbszemed: Vájd ki azt és vesd el magadtól -: Olvasom, míg átokverte szemem Az Evangéliumra ráhajol. Jaj, botránkoztat engem mind a kettő. És mind a kettő balga és balog És színre vak és szépségre vak immár S számára csillag hasztalan ragyog. Hogy nézzek én végtelen éjjeken Rámtekintő édes csillagszemekbe, Hogy nézzek, könyörülő Istenem, Ha ilyen tisztátalan a szemem??! Vájd ki azt és vesd el magadtól -: Uram, én egyszer csak nekik-esek, És vájok, tépek, irtok, kaparok, Míg nem hagyok, csak véres gödröket! És akkor talán mögöttük kigyúl, Kigyúl a tátongó oduk mögött Minden jóság, szépség és tisztaság, Mi látó szemem elől megszökött. Ragyog a harmat és ragyog a dér is És szűzi hamva lesz mindennek újra, Mert az én gonosz szemeim mögött Lappangott minden drága szín megbújva. S akkor öltözöm tavasz bíborába, Tél fehérébe és ősz aranyába, Felöltözöm a gyönyörű világba S felöltözöm mély, túlvilági kékbe. Világtalanul, véres szemgödrökkel, Uram, úgy megyek be az üdvösségbe.
1938
Ezt akartam
Ezt akartam: végső leszámolást: Mostantól fogva nincs hozzá közöm. A nagy Nevet, a nagy Megszokottságot Szótáramból irtom és törölöm. Írhatom: Titok, Sors, Véletlen, Végzet, Ezer névvel nevezhetem. Csak egy nevet nem ejthetek ki többé,



Nevedet: Istenem. Ezt akartam, de mégsem lehetett. Egy anyát láttam, s még karjában tartott Kétévesforma halott gyermeket. S ez az anya béke volt s szeretet.
1936
Önmagamba falazva
Mi ez? Hol vagyok én? Hogy kerültem ide Megint? Falak, falak: Égigérő falak Vesznek körül Elrendelés szerint.
Kéz nem nyúl rajtuk át. Hang nem hat rajtuk át. Egy csillag sem üzen. Tán vétkeimből nőttek e falak Köztük vakon vergődöm, Némán és süketen.
Tűrnék, Uram, tudod Békességgel más, nagy fájdalmakat Csak ezeket elvennéd, Csak ezeket elvennéd! E vastagodó kripta-falakat.
Adnál erőt elveszteni magam Vagy szabadulni: erőt a karomba. Voltam szabad, Most újra rab Élhetek-e tovább Így, befalazva önmagamba?
Voltam szabad Az egészség mámorát kortyolgattam, Szürcsölgettem a munka gyönyörét, A szeretet ős-ózonát. S falak, falak... Valakinek, aki szeret, Aki tiszta, aki szabad És aki lát: Add kezébe a jerikói trombitát.
1936



Igaz beszéd hitem dolgában
Most vallani kell, végsőt vallani. - Volt-e hited egy szikra bárcsak? Pár porszeme reámtapadt Hívő lelkek virágporának.
- A virágporral mi lett, mondd meg?! Áldozatul esett esőnek. Sokszor éreztem idegennek, De néha áldott ismerősnek.
- Istent, mondd, érezted-e mint Atyát? Soha. Ködös volt, ködös valami. Legtöbbször a Szépségben láttam. Nem tudok róla többet vallani.
- Jézusoddal hogy mint volt dolgod? Mutatott néha tiszta útat. De kinek ő csak itt reménye: Minden embernél nyomorultabb.
- S a Szentlélek szállott-e rád Valaha is szelíd galambként? Ó ez igaz. Hogy írtam volna Nem önmagamtól annyi költeményt?
- A bűnnel, a bűnnel hogy állasz? Bántam sokszor - most már nem bánom. Kényszerítőn szükségszerű, S magaménak azt sem találom.
- De te hirdetted a Kegyelmet! Most azt mondanám: szent véletlen. Akkor is megduzzadt bennem a szó, Jaj, ha bárkit félrevezettem.
- Hiszel-e a Feltámadásban? Hagyjátok ezt a bús-édes mesét. Dante vándorolt három túlvilágban. Nekem az ösvény síromig elég.
1936
Nem lesz kit ütnöd
Én Úr vagyok és erős Isten S megbüntetem az atyák vétkeit Hetediziglen fiaikban
Lehetsz Úr s lehetsz erős Isten, És büntethetsz, ahogy akarsz, De én vétkemért csupán engemet.



Egyedül állok szemközt véled Vétkeimmel Te bosszúálló Megszenvedek, és vége aztán.
Aztán széthullnak testem rostjai, Elkeverednek a hegyekben Büntesd a sziklát, az nem érzi.
Aztán szétfolynak vérem csöppjei, Elkeverednek a vizekben Vesszőzd a tengert, az nem érzi.
De emberszívet, érzőt, égőt Zsákmányul neked nem dobok, Hogy ostorozd hetedíziglen.
Ha van még nékünk számadásunk: Itt vagyok: végső szem a láncban, Őrült májusban józan, száraz ág.
Üss Uramisten, amíg bírod Utánam nem lesz kit ütnöd tovább.
1936
Pecsételjetek le
Angyalok, angyalok, Fekete angyalok, Hallgatni jól tudó Néma-szép angyalok: Fekete pecsétet Én számra nyomjatok, Halálig némává Engem csókoljatok.
Minden tüzes igém Bennem megdermedjen, Minden izzó jajszóm Bennem megrekedjen. Unt panaszaimnak Ne legyen kiútja: Unt panaszaimat Az Isten is únja.
Az Isten is únja, Az Isten sem érti: Belsőmet mi bántja, Lelkemet mi vérzi. Beszélni balgaság, Hallgatni nem tudok. Pecsételjetek le



Fekete pecséttel Fekete angyalok!
1936
Szeresd az Istent s tégy, amit akarsz
Fölény - de nem bánt. Nem héjázik fent. Derű - de égi. Józanság - de szent. Bent a világban, Mégis kívül rajt: Hódítni lelket Jézusnak óhajt. De tapintattal Tágasságot ád Lélek ne hordjon Semmilyen igát. Mikor búcsúzik: Nincs szemébe könny
Egyszer mindenki Úgyis visszajön. Advent idején Temetőbe jár Sírok közt röpköd Mint a fénybogár. Az új halottól Vídám-kedvesen Kérdi: hogy aludt Első éjjelen? S szól az Élethez: Engem nem zavarsz - Szeresd az Istent, S tégy, amit akarsz!
1940
Én őszöm
Én őszöm, mosolygó vagy borongó, Világfeszültséget feloldó, Én kínomat is csillapító, Én békémet is megígérő: Olyan vagy mint az őszi Jézus, Olyan vagy mint egy leánykérő. Olyan vagy mint az őszi Jézus: Szelíd és alázatos vőlegény



Minden lélek menyasszonyod ma S talán még én is, én. Én őszöm, mosolygó vagy borongó, Az őszi Jézus bizony benned jár És felszed minden színes levelet És fakó levelet, Koszorújába mind beletalál. Ó szedj fel s tűzzél töviskoszorúdba Engem is, eltaposott levelet Te, kit várnak romlottak és szüzek, Jegyese minden lehullott levélnek! S fogadd el tőlem ezt a levelet, Napsugárral írtam és őszi kékkel, És reménnyel és kétségbeeséssel És benne egész esett-magamat Hozom, s minden nyomorúságomat, S az életem hozom Fogadj el így, ahogy vagyok Ó Őszöm, békességem, Jézusom!
1938 október
Angelus
Uram - mióta első este ez, Hogy a kezem nem tördelem, De összefonom áldott mozdulattal, S az ölembe leengedem? S úgy figyelem a másik mozdulást: A harang lengő lebbenését, Ahogyan hangra válni indul Szinte-szinte súlytalanul A kínzott érc-tömeg. Remeg, remeg. Ámde emberi hang végre-végre S meleg - meleg. Áhítatnak és szeretetnek, Biztonságnak és értelemnek, És reménységnek és hála-adásnak, Más szívből való szent felolvadásnak És minden jónak: enyésző kevés De legalább már nem félreverés. Szörnyű, Uram, ez: mindíg félre, mellé, És összevissza mindíg Harang-kötelem ördögök cibálják, De most egy angyal Angelusra csöndít.



Az agyongyötört; kétségbeesett, Mindíg hamis-hangra kényszerített, Mindíg félre-rángatott érc-tömeg Külső és belső háborúkon át Ma megtanulja, megtalálja mégis Az estharangszó ősi dallamát. A hóolvadásos enyhe sötétbe Ma kicsendülök, kicsendülök végre Én, én, magam, magam, Figyelem lelkem lengő lebbenését, Ahogyan indul szinte súlytalan. Remeg, remeg Ámde emberi hang végre-végre S meleg - meleg. Kevés, kevés, háromszor is kevés Minden jóra ez a kicsike hang De legalább már nem félreverés.
1940
Nem kérdezem már
Szomorú Testvérem, én megpróbálom Nem kérdezni többé tőled, miért vagy szomorú. Nem hessegetem s nem riasztgatom többé Tapintatos, vagy akár tapintatlan szóval Az árnyékodat, mely csupán tied, Tied, megoszthatatlanul. Szerény vagyok én, vigasztalni vágyó testvéred, Azt kívánom csupán, Lássalak úgy, ahogy láttalak utoljára: Ajkad körül nyoma sincs dacnak, keserűségnek, Fájdalmas, kemény, szigorú önuralomnak sem, Áttetsző orcádon kifinomult, éteri virág a bánat, Ha földi gyökere volt e drága virágnak, A gyökeret mintha elmetszette volna kegyesen arany olló. Két szomorú szemed két nyugtató fényű lámpás. Fényük már a szelíd öröm távoli rokona talán. Az Ő szomorúságának fénye visszfénylik bennük, Ki maga mondta: Szomorú az én lelkem mindhalálig. Szomorú Testvérem, látod, Így is fáj, fáj, De nem nyugtalanít már úgy a szomorúságod.
Szomorúak a szemeid, ezek a csendes csillagok? Magadba nézel, s nézel magad köré: Tiszta szemed hogy ne volna hát szomorú csillag?



Látó ember szeme lehet-e más, mint szomorú? S elvehetem-e én szemedből ezt a szomorúságot? Hiszen, ha felnézek az égre, érzem: Millió szelíd, szomorú csillagszemével, Valami legmagasabb, éteri szomorúsággal Néz a világ éjjelébe az Isten is. Az Isten is.
1937
Háromság
Opfermann Ernőnek
Három rózsabimbó Nyílik a szobámba Pohár-vízbe nyílik. Hogyha szívem tisztább Illatuk lehatol, Lehatol a szívig. Három rózsabimbó Azt sem tudom, honnan Került a szobámba. De mióta itt van - S régóta, hogy itt van Mióta itt virít A vizes pohárba: Nincs tovább-fejlése, Nincsen változása. Nézem csudálkozva, Nézem reggel-este: Milyen harmat-tiszta Három rózsabimbó Megdicsőült teste. Ottkinn őrült nyár van, Nyara szenvedelmes, Gyilkos nap-verésnek, Gyujtó káprázatnak Vagy ez káprázat itt: Három rózsabimbó Lengedező teste: Mint a most-hullt harmat. Mint a hajnal, melyre Álmodó-gyöngéden Ráhajlik az este: Naptalanul nyílik, Soha ki nem nyílik



Három rózsabimbó Titokzatos teste. Három rózsabimbó Nem tudom én mikép Került a szobámba Remegő ujjakkal Dédelgetem őket S háromszor naponta Friss vizet csorgatok A vizes-pohárba. Egyszerű pohár-víz: Szent kehely lesz lassan. A titkos bimbóknak Titkos háromsága Benne hervadatlan. Tombolj csak őrült nyár, Tombolj, őrült élet: Nyara szenvedelmes, Gyilkos nap-verésnek, Gyujtó káprázatnak! Három rózsabimbó Megdicsőült teste Itt ring a pohárban Mint a tisztult lélek, Mint a most-hullt harmat. Nézem reggel-este Lélekzet-elfojtva, Napon át, éjjen át: Vajjon meddig tart még Ez a csendes, édes, Változatlan, földi Örökkévalóság??!
1938
János evangéliuma
Ravasz Lászlónak
Összehajolnak Máté, Márk, Lukács, És összedugják tündöklő fejük Bölcső körül, mint a háromkirályok, Rájok a Gyermek glóriája süt. A gyermeké, ki rejtelmesen bár S természetfölöttin fogantatott: De fogantatott mégis, született S emberi lényként, tehetetlenül,



Babusgatásra várón ott piheg. A gyermek, a nő örök anya-álma, Szív-alatti sötétből kicsírázott
Rongyba, pólyába s egy istálló-lámpa Sugárkörébe. Bús állati pára Lebeg körötte: a föld gőz-köre. A dicsfény e bús köddel küszködik. Angyal-ének, csillagfény, pásztorok S induló végtelen karácsonyok, Vad világban végtelen örömök Lobognak, zengnek - mégis köd a köd. S mindez olyan nyomorún emberi S még az angyalok Jóakarata, Még az is emberi és mostoha.
De János messze áll és egyedül. Nem tud gyermekről és nem tud anyáról, Nem születésről, nem fogantatásról, Csillag, csecsemő, angyalok kara, Jászol, jászol-szag, - József, Mária, Rongy és pólya, királyok, pásztorok, Induló végtelen karácsonyok: Nem érdeklik - vagy mint rostán a szem Kihull az ő külön történetéből, Kihull mindez, és mindez idegen, Apró, földízű, emberi dolog. Nagyobb, nagyobb, ó nagyobb a Titok!
János, evangelista, negyedik Külön áll, világvégén valahol, Vagy világ-kezdetén, vad szikla-völgyben S a fénytelen örvény fölé hajol. És megfeszül a lénye, mint az íj, Feszül némán a mélységek fölé, Míg lényéből a szikla-szó kipattan S körülrobajlik a zord katlanokban Visszhangosan, eget-földet-verőn, Hogy megrendül a Mindenség szíve:
Kezdetben vala az ige. S az Ige testté lőn.
1939
Nem a teljes pohár
Járosi Andornak



Uram Jézusom, jaj, én nem tudom: Júdásod vagyok-e vagy Pétered (Jaj, csak a gyávaságban Pétered...) Vagy egy a farizeusok közül, Ki üres életének nem örül S kiontja mégis újból véredet S hazudik újból minden új napon. Vagy jobbik esetben Pilátusod Vagyok, ki mossa hűvösen kezét És véli: kívül áll a dolgokon. Vagy vagyok még jobb: éjféli beszéd: Nikodémus éjféli surranása Félig szégyelli és félig imádja Titokban fölkeresett Mesterét. Vagy ennél is jobb vagyok, úgy lehet: Én, József, az arimathiai, Ki kertjében ad temető-helyet. (Adhatott volna vajjon egyebet?) S tovább: Tamás, talán Tamás vagyok, Aki csak akkor hisz, ha lát s tapint, S hálásan csak a dicsőült sebekből Vonja vissza fekete ujjait. Legeslegjobb mégis akkor vagyok; Ha felbúgok: hiszek hitetlenül - Uram, Jézus, légy segítségemül!!
Akárki legyek én ezek közül: - S bizony mondom, hogy mindenik vagyok A többiekkel összefogódzkodva, Szörnyű kórusban feléd jajdulok: Uram, Jézus, mennytől a pokolig S pokoltól mennyig ívelt szenvedésed, És megkóstoltál ecetet s epét - De egyet mégsem: azt, hogy mi a vétek!! Azt is, hogyne - ahogy egy Isten kóstol, Ki a fekélyre csókkal rálehel, De nem úgy, Uram, nem azzal az ízzel, Mint ki a bűnt maga követte el!! És nézi némán és kővé-meredten, Borzadva, vagy már érzéketlenül, Bűnből hogy lesz bűn gomba-szaporán: Egy félrecsúszás ezer újat szül. Üvöltene: hogy jutottam ide?? Újjászületni: hova, meddig menjek? És forgolódik verejtékes ágyán: Bűnösnek higyje magát, vagy betegnek?



(Jaj Orvos, Orvos kéne bármelyiknek!) Kutatja kínnal átkát önmagában Majd vadul nekivág a végtelennek. Megelevenül sziszegő kígyókkal, Rémekkel népes lesz a bűn-bozót, Rátekerőznek a megfulladóra - S már a jóakarat is átkozott! A szeretet is kár-tevő csupán, Romlás már minden lépés, mozdulás A bánat engesztelő kenetéből Dühöngés lesz: a Teremtő hibás!! Mért így alkotott: gyenge-nyomorultnak? Vagy mért nem adott tiszta szenvedést? Mért engedte, hogy a fertőbe hulljak?!
Uram, mindezek Tetőled elmultak. A Pohár alján a végső üröm Elmult tetőled és megkímélődtél, Átmentél tisztán a földi tüzön. Te nem árultál el senkit soha, Te soha senkit nem tagadtál meg, Nem hazudtál és Tehozzád a szenny Még gondolatban sem férkőzhetett. Szentül álltál és kívül a világon, S hidegen mégsem vontad ki magad, Bíráidra Te emelt fővel néztél S nem titkoltad világosságodat. Vissza-fogtad az érted fogott fegyvert: Fogtak-e fegyvert szentebb ügy nevébe?! (Egy intésedbe került volna csak A Birodalom megsemmisítése!!) De Neked nem kellett a mások vére. És hinni, hinni könnyű volt Neked: Te s az Atya egy voltatok bizony Akkor is, amikor pokolra szálltál, Tudtad: megdicsőülsz harmadnapon. Uram, rettentő szenvedéseidnek Teljéből Isten törölt egy vonást: Nem ismerted az ember-őrülést, Nem ismerted a lelkifurdalást. Nem érezted Te, hegytetőkön-járó: Mily örvény-húzású az ingovány, A láp virága mily kívánatos, A lidérc milyen kék-lángú talány. Még a kísértésed is lelki volt, Még a sátán is a csúcsokra vitt,



Nem ismerted, nem ismerted Uram A szív leggyilkosabb gyötrelmeit. Megaláztak, megköpdöstek, Uram, Ahogy embert e földön csak lehet, De Benned mártír-mámor muzsikált Emberfölöttin: Nem érdemled meg!! Uram, Tetőled mégis csak elmúlott A Pohár alján a végső üröm, Nem hajtottad fel a teljes pohárt: Átmentél tisztán a földi tüzön.
1940
Ne ítélj
Istenem, add, hogy ne ítéljek Mit tudom én, honnan ered, Micsoda mélységből a vétek, Az enyém és a másoké, Az egyesé, a népeké. Istenem, add, hogy ne ítéljek.
Istenem, add, hogy ne bíráljak: Erényt, hibát és tévedést Egy óriás összhangnak lássak A dolgok olyan bonyolultak És végül mégis mindenek Elhalkulnak és kisimulnak És lábaidhoz együtt hullnak. Mi olyan együgyűn ítélünk S a dolgok olyan bonyolultak.
Istenem, add, hogy mind halkabb legyek Versben, s mindennapi beszédben Csak a szükségeset beszéljem. De akkor szómban súly legyen s erő S mégis egyre inkább símogatás: Ezer kardos szónál többet tevő. S végül ne legyek más, mint egy szelíd igen vagy nem, De egyre inkább csak igen. Mindenre ámen és igen. Szelíd lepke, mely a szívek kelyhére ül. Ámen. Igen. És a gonosztól van Minden azonfelül.
1939