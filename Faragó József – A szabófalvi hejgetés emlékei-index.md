---
master_file: "[[@FaragoJozsefSzabofalvi]]"
---
# Index for Faragó József – A szabófalvi hejgetés emlékei.pdf

Faragó József
A szabófalvi hejgetés emlékei
1. Az Új Magyar Tájszótár talán legtömörebb meghatározása szerint a hejgetés moldvai csángómagyar „újévi népszokás, melynek során a legények vagy gyerekek csapata házról házra járva, furulyálás, dobolás, ostorpattogtatás kíséretében rigmusokkal köszönti az új esztendőt".1 A szokás szócsaládjának a moldvai magyar szókincsben egy főnévi, egy melléknévi és egy igei alakja van: hejgetés, hejgető és hejget, csángó nyelvjárási változatban többnyire hégetés, hégető és,héget. A szócsalád töve a hej hangutánzó és indulatszó, a hejgető énekben a felkiáltás, a zajkeltés eszköze. Noha ez a szó az ének ma ismert három töredékében csak egyszer hangzik el, mély hangú társával, a hajjal váltakozva annál gyakoribb a hejgetés dunántúli, hasonlóan archaikus műfaji rokonának, a sok változatban összegyűjtött újévköszöntő regölésnek a refrénjeiben.2 Ha a hejnek van egyenértékű mély hangú változata, akkor a hejgetésmk is kell lennie, ez pedig kizárólag a dunántúli regösénekek egyik műszava hajgat és hajgatás formájában.3 Eszerint a moldvai hejgetés mintájára a dunántúli regösénekeket hajgatásnak is nevezhetnénk. Archaikus rokonságuk további nyelvi bizonyítékaként a dunántúli hajgatnak kizárólag néhány moldvai csángómagyar népballadában bukkan fel havajgat, havalygat változata.4 Miként ismeretes, a magyarság mintegy háromezer évvel ezelőtt vált ki az ugor nyelvközösségből; azóta van önálló és megszakítatlan magyar nép, magyar nyelv és magyar kultúra. Ennek ellenére a hejgetés moldvai csángómagyar szócsaládja csak a három évezred legutóbbi évszázadában bukkant fel a tudományos kutatás számára a nyelvészektől hozzávetőleg egymillióra becsült magyar szókincs, tengeréből5 - a szócsalád bármelyik tagját ugyanis hiába kerestem összes jelentős szótárainkban.6 A népszokás neve nyomtatásban mai ismereteink szerint első
1 Új Magyar Tájszótár II. Bp. 1988. 912. (Ezután ÚMTSz.) Vö. még Magyar Néprajzi Lexikon, II. Bp. 1979. 521. 2 „Hej (sej, ej) regö (rege, regü) rejtem" stb. több változatban Sebestyén Gyula gyűjteményében: Regös-énekek. (Magyar"Népköltési Gyűjtemény, IV.) Bp. 1902. 3 Sebestyén Gyula idézett művéből és más forrásokból hejget és hejgetés címszó alatt több adatát összesítette az ÚMTSz. II. 795.
4 Veress Sándor: Népzenei gyűjtés a moldvai csángók között. Ethn. XLII(1931). 138: „Szép fehér pekulár magát havajgassa", Somoska; Faragó József-Jagamas János: Moldvai csángó népdalok és népballadák. Bük. és Bp. 1954. 114: „Szegény árva legény magát havajgassa", Klézse; Seres András-Szabó Csaba: Csángómagyar daloskönyv. Moldva 1972-1988. Bp. é. n. 327: „Havalygatás" (szöveg nélküli hangszeres zene furulyával), Klézse. Vö. még ÚMTSz. II. 888: havajgat.
5 Szabó T. Attila: Hány szó van a magyar nyelvben? (1968) = Nyelv és múlt. Válogatott tanulmányok, cikkek, III. Buk. 1972. 81-89. 6 Magyar tájszótár. Buda 1838; Kriza János: Vadrózsák. Székely népköltési gyűjtemény. Kvár 1863. 489-524: Tájszótár, Czuczor Gergely-Fogarasi József: A magyar nyelv szótára, II. Pest 1864; Ballagi Mór: A magyar nyelv teljes szótára, I. Pest 1873; Magyar nyelvtörténeti szótár, II. Bp. 1890; Szinnyei József: Magyar tájszótár, I. Bp. 1893; Szamota István: Magyar oklevél-szótár. Bp. 1906; Bárczi Géza: Magyar szófejtő szótár. Bp. 1941; A magyar nyelv értelmező szótára, III. Bp. 1960; A magyar nyelv történeti-etimológiai szótára, II. Bp. 1970; Lakó GyörgyRédei Károly: A magyar szókészlet finnugor elemei. Etimológiai szótár, II. Bp. 1971; Magyar értelmező kéziszótár. Bp. 1972; Szabó T. Attila: Erdélyi magyar szótörténeti tár, V. Bp.-Buk. 1993; Etymologisches Wörterbuch der Ungarischen, III. Bp. 1993. - Megjegyzendő, hogy a szócsalád bár nagyon ritka, de a régiségben sem ismeretlen nyelvünkben, anélkül azonban, hogy a földrajzi távolság miatt kapcsolatba lehetne hozni" a moldvai hejgetéssel. így Szabó T. Attila: i.m. V. 15. a háromszéki Kökösről idézi az 1765-ben lejegyzett hejegetés szót, „hej-hej kiáltás"-sal értelmezve: „Tudom, hogy egy éjtszakának idején nagy hejegetés, hogatás s szekér tsikorgás volt a hátam megett." Ennél sokkal régebbi és gyakoribb adat 1438 és 1585 között a Hejgető családnév összesen hatszori előfordulása, ötször hely nélkül, egyszer Biharból Heygethe, Heygethew és Heigheteo változatban, 1. Szamota István: i.m. 369. és Kázmér Miklós: Régi magyar családnevek szótára XIV-XVU. század. Bp. 1993. 467. Nem tudni, hogy ugyanazon családközösségről van-e szó, és nevük magyarázatára sincsenek támpontjaink. Kázmér föltételezése szerint a mélyhangú Hajgató\al együtt Jajgató, siránkozó, panaszkodó" jellemnév lehet.



A SZABÓFALVI HEJGETÉS EMLÉKEI 95
ízben 1907-ben jelent meg Wichmann Györgynének az északi csángó Szabófalva népszokásairól közölt tanulmányában: „Mind az ifjak, mind a gyermekek az ablak alatt állanak meg és engedélyt kérnek a hejgetésre."7 Öt év híján fél évszázadnak kellett eltelnie ahhoz, hogy a népszokás nevével ismét találkozzunk. 1972-ben Hegedűs Lajosnak a moldvai Somoskáról a Dunántúlra telepedett csángómagyarokkal folytatott néprajzi-nyelvészeti beszélgetéseiben hangzott el a szokás egyszeri említése: „Mikor volt ez? Újév estéjin. Hogy hívták ezt? Hejgetésnek."8 Újabb hat év múlva, 1958-ban, majd további tíz év múlva, 1968-ban közölte Kallós Zoltán azt az 1956-os szabófalvi és 1958-as lujzikalagori gyűjtését, amely a szócsalád több változatát tartalmazta: hejgetés, hégetés, héjgetés, hejgető, hégető és héget. Ugyancsak 1958-as közleményében olvasható az a szabófalvi hejgető énektöredék, amelynek egyik sora szerint „Elyöttek a hejgetők".9 Ez az a maroknyi adat, amelyet végül 1988-ban az Új Magyar Tájszótár összesített,10 de kimaradt belőle Bosnyák Sándornak az az 1980-ban megjelent gazdag gyűjteménye, amelyről néha a folkloristák is mintha megfeledkeznének. Ebben olvashatjuk Wichmann Györgyné és Kallós Zoltán után a szabófalvi hejgetés újabb leírását, a szabófalvi népköltő Lakatos Demeter11 előadásában. Csak azt a néhány mondatát idézem, amelyben a hejgetés szócsaládja is előfordul: „A hejgetést már örököljük ősapáinktól. Minden esztendőben, új esztendő elejin két-háromnégy légin, két-három-négy gyerek, szokszor gyülendnek tízen-húszan-harmincan, ahogy megegyeznek és indulnak el hejgetni. [...] Mennek bé a zudvarba, egy hejget az ablaknál. [...] Moszt újabban kezdenek járni ilyen kisz gyerekek kicsi Jézuszkával. Béteszik egy ládába ész inekelnek ilyen ima-énekeket. De a régebbi a hejgetész. [...] Amikor kész a hejgetész, akkor hívják be a házba, tisztelik meg a legineket, ott járnak táncolni, ott mulatoznak isz, sz mennek mász házba."12 Megkíséreltem, hogy az idézett Tájszótár lezárása után eltelt időszak moldvai gyűjtéseiben újabb adatokat találjak, de ez mindössze két esetben sikerült. Pozsony Ferenc a klézsei Lőrinc Györgyné Hodorog Luca folklórrepertoárját felölelő személyi monográfiájában idézi 1987-ből, hogy „újesztendőben jártak hejgetni",13 és Péterbencze Anikó 1994-es tanulmányában fedeztem fel ugyancsak egy klézsei lakos egyetlen mondatát: „Hejgették el a régi esztendőt, s örvendték, hogy elmentek bé az új esztendőbe."14 Folytatólag átnéztem a kolozsvári Folklór Archívum kiadatlan moldvai gyűjtéseit, de ott is csak két esetben bukkantam a hejgetés nyomára. Az egyik az 52 éves Kotyorka Antal fiirulyafelvétele volt fonográfhengeren, Hejgetés (urálás) címmel, Jagamas János klézsei gyűjtése 1950. december 31-én.15 A másikat magam jegyeztem le 1956. augusztus 6-án a Szabófalvával
7 Wichmann Györgyné: A moldvai csángók szokásaiból. (Szabófalváról.) Ethn. XVIII(1907). 289. 8 Hegedűs Lajos: Moldvai csángó népmesék és beszélgetések. Népnyelvi szövegek moldvai telepesektől. Bp. 1952. 134. és Szójegyzék 321. 9 Kallós Zoltán: Hejgetés Moldvában. Népr. Közi. 111(1958). 1-2. sz. 4 0 - 5 0 . és Hejgetés Moldvában. Művelődés XXI(1968). 12. sz. 42-43. 10 ÚMTSz. II. 912.
11 Lakatos Demeternek három posztumusz kötete jelent meg, bevezetőikben a szerző pályájára és költészetére vonatkozó adatokkal: Csángó strófák. (Magyar Csoportnyelvi Dolgozatok, 26.) Bp. 1968; Csángú strófák. Válogatott versek. Válogatta, a szöveget gondozta és a bevezetőt írta K. Lengyel Zsolt-Szabó T. Ádám-Szász Judit Anna. Bern 1988; Búcsú az ifjúságtól. (...) közreadja és az előszót írta Domokos Pál Péter. Bp. 1992. 12 Bosnyák Sándor: A moldvai magyarok hitvilága. (Folklór Archívum, 12.) Bp. 1980. 133. 13 Pozsony Ferenc: Szeret vize martján. Moldvai csángómagyar népköltészet. Kvár 1994. 239. 14 Péterbencze Anikó: Közösségi alkalmak és táncok Bákó környékén. Néprajzi Látóhatár (ezután N L ) 111(1994) 1-2. sz. 190. 15 356. sz. fonográfhenger a kolozsvári Folklór Archívumban.



96 FARAGÓ JÓZSEF
szomszédos északi csángó Jugánban, ahol az 56 éves Bálteanu Józiné Antaluc Veronka elmondta, hogy az öregek szerint az újévköszöntő legények valaha így kértek engedélyt a háziaktól a hejgetésre: „Szabad, hogy hejgesszük, szabad, hogy mondjuk?" - az ő életében azonban a kérdés is, a köszöntés is már kizárólag csak románul folyt.16 Az eddigieket összefoglalva mindössze öt olyan moldvai falut ismerünk, ahol a hejgetés szócsaládjára még emlékeznek, éspedig Szabófalva, Somoska, Lujzikalagor, Klézse és Jugán. Az emlékezést azért hangsúlyozom, mert a felsorolt szerzők közül egyedül Wichmann-né látta élőben és talán utolsónak a kihunyó népszokást, megjegyezve, hogy „legtöbbnyire román nyelvű vallásos ének a hejgetésük (kolinda), de Szabófalván magyar nyelvűt is hallottam".17 Eszerint a magyar hejgető éneket Szabófalván már közel egy évszázaddal ezelőtt román énekkel vagy köszöntővel cserélték fel, s az előbb idézett 56 éves jugáni Bálteanu Józiné is csak a születése előtti időből hallott a hejgetésről. Nem ok nélkül, ugyanis a hejgetést az egész moldvai csángómagyar folklórban több nemzedék óta a környező román folklórból átvett uralás váltotta fel, és az új szokás a réginek a nevét is annyira kiszorította, hogy csak a fenti néhány emlékére sikerült rábukkanni - de már ezek is véglegesen alámerülőben vannak a feledés tengerében. Így a hejgetésnek a Kallós Zoltántól 1958-ban és 1968-ban közölt, fönnebb idézett szócsaládja is alighanem nyelvtörténeti múlttá vált, mert Pozsony Ferenc újabb megfigyelése szerint „az 1970-es évek előtt ebben a faluban a fiatalok is egységesen hejgetésnek nevezték a szokást. Azóta, újabb román eredetű jövevényszóval urálásnak nevezik az újesztendőhöz kapcsolódó köszöntő jellegű szokást."18 Külön feladat volna az urálás ismertetése,19 de itt most egy alábbi tanulság kedvéért mindöszsze annyit hangsúlyozok, hogy ezúttal korántsem csak szócseréről, hanem szokáscseréről van szó. A hejgetés meg az urálás a moldvai csángómagyar folklórban az újévköszöntés két azonos funkciója, de tipológiailag önálló-különálló műfaja, és mindössze annyi kapcsolatuk van egymással, hogy a hejgetést az urálás váltotta fel és szorította ki a hagyományból. A műfajváltás évtizedeiben néhány faluban néhány adatközlő néhány esetben az új szokást is a régi névvel illette (és az öt faluból idézett példák jórészt ebbe a kategóriába tartoznak), ezt a kis átmeneti nyelvi zavart azonban nem kívánatos a szakirodalomnak is átvennie. Folkloristáink ugyanis a két szokást nem mindig különböztetik meg a kötelező tudományos szabatossággal: elnevezésüket nem egyszer vagylagosan használják, és közéjük egyenlőségi jelet tesznek, miáltal devalválják a szócsalád páratlan ritkaságát és értékét. Hadd idézzek néhány példát. Kallós Zoltán 1958-as és 1968-as közleményének egyaránt a Hejgetés Moldvában címet adta, holott az elsőben a két szabófalvi hejgetéstöredék előtt négy lujzikalagori urálás van, mindenik hibásan hejgetésnek címezve, a másodikban pedig ismét három lujzikalagori urálás, minden hejgetés nélkül. Második közleményében úgy általánosított, hogy „Kalugeren [Lujzikalagoron] kívül több csángó-magyar faluban is szokás az újévi hejgetés" - holott mindenütt csak az urálás a szokás. Ezt a hibás terminust vitte tovább nemrég Demény István Pál: „A lujzikalagori hejgetés elemzésére itt nem térünk ki"-0 - írta, holott urálást kellett volna mondania. Kallós az elnevezést a mezőségi cigányok cigány nyelvű újévköszöntő énekeire is kiterjesztette,21 ezúttal azonban egyetértünk Deménnyel: „Véleményem szerint ezek nem függenek
16 0596. sz. ugyanott. 17 Wichmann Györgyné: i.m. 289.
18 Pozsony Ferenc: Újesztendőhöz kapcsolódó szokások a moldvai csángóknál. NL. 111(1994). 1-2. sz. 151.
19 Bővebben Faragó József: A hejgetéstől az urálásig. Egy archaikus moldvai csángómagyar népszokás elrománosodása és eltűnése. Sajtó alatt a Honismeretben. 20 Demény István Pál: A hejgetés meg a sámánének. NL. 111(1994). 1-2. sz. 137. 21 Kallós Zoltán: Hejgetés az erdélyi cigányok kántáló énekeiben. Népr. Kőzi. 111(1958). 4. sz. 51-58.



A SZABÓFALVI HEJGETÉS EMLÉKEI 97
össze a szabófalvi hejgetéssel, legalábbis nem találtam egyetlen sornyi egyezést sem, és az adatközlők sem mondották ezeket hejgetésnek."22 A Magyar Néprajzi Lexikon II. kötetében a címszó hejgetés, uralás, negyedik sora szerint pedig a hejgetést „urálásnak is nevezik". Péterbencze Anikó írja, hogy „Szilveszter napján és újévkor járnak a hejgetők, román nevükön urálók. [...] A hejgetés ma is élő szokás valamennyi általunk ismert faluban." Moldvában ma már sehol sem hejgetnek, az urálás ugyanis nem a hejgetés román elnevezése. Az urálást különben szintén „hejgetés szövege Lujzikalagorban" címmel közölte.23 Gyűjteményében Seres András-Szabó Csaba hasonló módon mindkét urálást hejgetésnek címezte, holott a bevezető sorokban a lujzikalagori adatközlő maga mondotta, hogy „a legények mennek urálni". Mi több, egy ötsoros kis gyoszényi karácsonyi gyermekmondókát is hejgetésként közöltek, noha második sorából kiderül, hogy „Sokat nem urálok".24 Napjainkig jőve, Halász Péter 1994-es kutatástörténeti összefoglalásában szintén úgy fogalmazott, hogy „hejgetés (vagy urálás)".25 2. A hejgetés szócsaládjára tehát mindössze öt faluban emlékeznek, de még ennél is ritkább a hejgetés szövege, az a rituális köszöntőének, amelynek már csak három változata maradt meg egyetlen helységből, Szabófalváról. Mivel nevéről öt faluban tudnak, a szokás és annak keretében a köszöntőének valaha bizonyára elterjedtebb, sőt - mivel újévköszöntés nélkül élni nem lehet - az újabb uráláshoz hasonlóan szintén általános lehetett, de Szabófalván kívül sehonnan sem került elő egyetlen olyan adat sem, amely néhai élő voltára utalna. Mind a három köszöntőének a magyar folklór legarchaikusabb „nyelvemlékei" közé tartozik, és mivel sajnálatos módon töredékesek, egyértelmű és végleges megfejtésük hungarológiai kutatásunk adósságai közé tartozik. Az elsőt Wichmann Györgyné közölte 1907-ben:
Kelyetek fel, bojérok, Gyújtsátok meg e gyortyákat, Nyisszátok ki ez ajtókat, Vesszétek meg e padakat. Adj Isztennek szent angyala, Memből jöttünk, membe menünk, Lelketeket membe visszük, Testyeteket földbe tesszük. Gyiófából koporszó, Leveliből borító, Zágaiból legyező, Gyükeriből hangyázó. Puszta pajta fedetlen, Három beréb hat szemvei: Ahó...!
A szerző szómagyarázatai közül csak kettőt idézek: a „vesszétek meg e padakat" értelme: „terítsétek le pokrócokkal", a „hangyázó" pedig „védelmező a hangyák ellen". E két értelmezésen azonban még töprengeni kellene, ugyanis nemcsak a „védelmező a hangyák ellen", hanem a diófa ágaiból készült „legyező" mibenléte is talányos számunkra. Megjegyzem továbbá, hogy az „adj Isztennek szent angyala" helyesen „az Isztennek szent angyali" kellett hogy legyen
22 Demény István Pál: i.m. 138.
23 Péterbencze Anikó: Táncok és táncos szokások a Bákó környéki falvakban = „Moldovának szíp táiaind születem ..." Magyarországi csángó fesztivál és konferencia. Jászberény 1990. 72-73. 24 Seres András-Szabó Csaba: i.m. 68-69, 518-519. és 41.
25 Halász Péter: Eredmények és feladatok a moldvai csángók néprajzi kutatásában. NL. 111(1994). 1-2. sz. 11.
*



98 FARAGÓ JÓZSEF
vagyis a szöveg nemcsak töredékes, hanem a közösségi használatban itt-ott hibás is lett. Különben maga a szerző is bizonyára helyesen jegyezte meg, hogy „ez egy régi karácsonyi misztérium szegényes maradványa".26 „Szegényes maradvány", de a karácsonyhoz aligha van köze. A második és harmadik változatot Kallós Zoltán gyűjtötte 1956-ban, megjegyezve, hogy „Szabófalván foszlányokat lehet még hallani, azonban nem akadtam olyanra, aki egészen el tudta volna mondani." A két töredék a következő:
Kelyetek fel, bojérok, Sánjátok ki ez ajtukat, Gyújtsátok meg a fáklyukat, Tőssétek meg pahárokat, Vesszétek meg e padakat. Elyöttek e hejgetők, Adjanak, mit akarnak! Inkább kérünk csuk minkát, Sz a zutaján nagy kalácst. Sze mük köszöntjük szjépen, Ledzsik honnét adzsanak! Mász időre gyét elyövünk, Adjon Ziszten egísszéget!
A gyűjtő szómagyarázataiból: sze: és; gyét: mikor, amikor; minkát: tyúktojást. Az utóbbi esetben szintén szövegromlással van dolgunk, mert a csuk minkát össze kell olvasni, miáltal a helyes formája és értelme tyúkmonykát, vagyis „tyúktojáskát" lesz. Hibás lehet a köszöntjük is; helyesen: köszönjük. Végül a harmadik töredék ugyanonnan, a szöveg mindenik sora megismétlődik:
Kelyetek fel, bojérok, Gyússzátok meg gyortyákat, Nyisszátok ki zajtukat, Vesszétek meg padakat, Tősszétek pahárokat! Gyiófából koporszó, Leveliből borító, Zágaiból legyező, Gyükeriből hangyázó. Puszta pajta fedetlen, Három beréb hat szemvei, Árva Bori anyátlan.27
E három talányos szövegű köszöntőének részleteinek további változatai a magyar népköltészetben a lehető légritkábbak. Kriza János klasszikus népköltési gyűjteményének, az 1863-ban megjelent Vadrózsáknak az egyik udvarhelyszéki, közelebbről Keresztúr fiúszéki találós kérdése ismétlődik meg az első és a harmadik szabófalvi ének megfelelő soraiban:
26 Wichmann Györgyné: i.m. uo. Ugyanezt a szöveget közölte nyelvjárási mutatványként, a nyelvtudományban használt diakritikus (vagyis mellékjelekkel a finn Yrjö Wichmann is északi csángó és hétfalusi csángó szótárában, ez azonban későn, csak halála után jelent meg: Wörterbuch des ungarischen moldauer nordcsángó- und des hétfaluer Csángódialektes... Herausgegeben von Bálint Csűry und Artturi Kannisto. (Lexica Societatis Fenno-Ugricae, IV.) Helsinki 1936. 212, a hejget, hejgetés címszó uo. 56. 2 7 Kallós Zoltán: i.m. 1958.



A SZABÓFALVI HEJGETÉS EMLÉKEI 99
Árva bornyu, anyátlan, Puszta pajta, födetlen, Három verébnek hat szöme, Szenes csutak feteke.28
E találós kérdés első sora elárulja, hogy az utóbbi szabófalvi hejgetés utolsó sora („Árva Bori anyátlan") szövegromlás lehet az „árva bornyu, anyátlan"-ból, vagyis a moldvai sor a székelynek a félreértésén alapul. Ezért feltételezhető, de nem bizonyítható, hogy a szabófalvi hejgetés három utolsó sora esetleg a Vadrózsák találós kérdéséből folklorizálódhatott. Egymástól függetlenek is lehetnek, sőt elméletileg a találós kérdés is folklorizálódhatott a hejgetésből, ennek azonban aligha van valószínűsége. A folklorizáció viszont bizonyosra vehető a székely találós kérdés néhány, földrajzilag távolabbi változatának esetében. így Ráduly János kibédi (marosszéki) gyűjteményében a rímtelenné vált harmadik-negyedik sor tanúsítja a folklorizáció negatív eredményét:
Árva csikó anyátlan, Puszta pajta fedetlen, Három veréb hat szemű, Szenes csutak fekete.29
Szendrey Zsigmond-Kodály Zoltán nagyszalontai változata csak egyetlen szóban tér el a Krizáétól, éspedig a „csutak" székely tájszót az összmagyar köznyelvi „tőke" helyettesíti:
Árva bornyú anyátlan, Puszta pajta fedetlen, Három verébnek hat szeme, Szenes tőke fekete.30
A költő Weöres Sándor a magyar folklórterület nyugati részén szintén ismerte, és Pogány töredék címmel vette fel irodalmi antológiájának élére: „A Dunántúlon, Csöngén hallottam gyermekkoromban. Talán a magyar nyelvterület különféle tájain is megőrződött? Vagy az elterjedt Kriza-gyűjteményből szállt vissza a nép ajkára, nyomtatványból élő szóvá? Nem tudom. A csöngei változat majdnem azonos Krizáéval, csak a negyedik sor különbözik kicsit: »A szenynyes csutak fekete.«"31 Itt a folklorizáció ismét negatívan hatott az eredeti szövegre, nyelvünkben ugyanis „szenes csutak" van, de „szennyes csutak" nincs. A Vadrózsák találós kérdésének megfejtése bizonnyal döntően hozzájárulna a szabófalvi hejgetés megfelelő sorainak értelmezéséhez, ha nem olyan szimplán hangzana, hogy abbiza („az bizony"), vagyis mindenik sor semmiféle megfejtést nem kívánó, egymástól független kijelentő mondat. Másként fogalmazva, az idézett kibédi és nagyszalontai gyűjteményben is ugyanazt a „megfejtést" kapjuk. Valóban vannak olyan ál-találós kérdéseink, amelyek a megfejtő tréfás félrevezetését, beugratását szolgálják. Ráduly idézett gyűjteményében Vagy igaz, vagy nem címmel,32 Fábián Imre bihari gyűjteményében pedig Ál-talányok címmel33 egész kis sorozatukat olvashatjuk. Népköl
28 Kriza János: i.m. 348: LXXXIV. sz. 29 Ráduly János: Hold elejti, nap felkapja. (Kibédi találós kérdések.) Buk. 1990. 255: 1937. sz. 30 Szendrey Zsigmond- Kodály Zoltán: Nagyszalontai gyűjtés. (Magyar Népköltési Gyűjtemény, XIV.) Bp. 1924. 147:278. sz. 31 Weöres Sándor: Három veréb hat szemmel. Antológia a magyar költészet értékeiből és furcsaságaiból. Bp. 1977. 47. 32 Ráduly János: i.m. 254-255: 1930-1937. sz.
33 Fábián Imre: Bihari találós mesék, találós kérdések, mesetalányok. Nagyvárad 1994. 134: 1666-1669. sz.
*



100 FARAGÓ JÓZSEF
tészetünkben leggyakoribb, legismertebb közülük talán az a típus, amelynek számos - köztük moldvai34 - változata közül a nagyszalontai így hangzik:
Szarka repül a Tiszán, Ajtó forog a sarkán, Hótt ember fekszik a hátán, Kis kutya ül a farkán.35
Mi több, a két típus kontaminációja is előkerült a bihari Papfalvárói:
Puszta pajta fedetlen, Árva borjú anyátlan, Szenestuskó fekete. Varjú repül a Tiszán, Szalonna csüng a nyakán, Kuvasz ül a farkán.36
Végül a hejgetések meg a találós kérdések után egy harmadik műfajban, a lakodalmi költészetben is találtam néhány olyan sort, amely a hejgetés szövegével rokonítható. Klézsén lakodalmi poharazgatás, koccintgatás közben hangzott el, miként Seres András 1980-ban gyűjtötte:
Adjon Isten jót, [a]Mint régen vót: Diófából koporsót, Leveléből takarót, A héjából pohárkát, Hogy ihassunk pálinkát.37
3. Vajon a Vadrózsák ál-találós kérdésének, valamint változatainak nem lehetett-e valaha olyan „komoly" megfejtése, amely feledésbe merült, és azért nyert volna tréfás jelleget? E feltételezéstől sarkallva többen igyekeztek a kérdéses sorok értelmét megfejteni. Úttörőként 1939-1940-ben Kallós Zsigmond elemezte a szabófalvi hejgetés akkor még egyedül ismert 1907-es változatának szövegét.38 Terjedelmes tanulmányának lényegét Kovács Sándor Iván tömör összefoglalásából idézve, „Kallós Zsigmond úgy véli, hogy az első hét sor a regösdalok legfontosabb motívumait tartalmazza, az utolsó három pedig - az előbbiekkel együtt - a cseremiszeknél, saját elnevezésükkel mariknál megőrződött temetési szertartásra utal. A Puszta pajta fedetlen arra a szokásra vonatkozhat, hogy egyes cseremisz sírokra épületformát vagy fakerítést ácsoltak, ezzel a fedetlen, puszta pajtával pótolták az elhunyt otthonát, s ráaggatták egykori ruháit is. A Három veréb hat szemmel pedig a lélekmadár-képzet emléke: a cseremiszek (marik) hosszú pózna végére illesztett, fából faragott kakukkmadarat állítottak a sír fölé, a figyelő madár a halott tájékoztatását és szórakoztatását szolgálta, híven beszámolt az elköltözöttnek a sír körül történtekről."39 Az utóbbiakról magam is osztom Demény István Pál véleményét: „A tudomány jelenlegi állása szerint ez az összevetés nem látszik igazolhatónak"40 - de
3 4 Pozsony Ferenc: i.m. 158: 213. sz. 35 Szendrey Zsigmond- Kodály Zoltán: i.m. 147: 277. sz. 36 Fábián Imre: i.m. 134: 1668. sz. 37 Seres András: Moldvai magyar lakodalmi szokások. NL. 111(1994). 1-2. sz. 111.
38 Kallós Zsigmond: Hejgetés. Dunántúli regös emlék és a pogány magyar sírbatétel szertartása egy csángó népdalban. Vasi Szemle VI(1939). 313-321. és Dunántúli Szemle VII(1940). 32-43.
39 Kovács Sándor Iván: Egy képzelt irodalomtörténettől a valóságos rendszerig = Weöres Sándor: i.m. 30-31. 40 Demény István Pál: A hejgetés meg a sámánének. NL. 111(1994). 1-2. sz. 140.



A SZABÓFALVI HEJGHTÉS F.MLÉKF.I 101
nincs kizárva, hogy keleti nyelvrokonaink és általában a keleti népek ősrégi hiedelmeinek és szokásainak alaposabb ismerete hozzásegíthetne a szabófalvi szöveg közelebbi értelmezéséhez. A költő Weöres Sándor 1972-ben nem a hejgetéshez, hanem a Vadrózsák találós kérdéséhez fűzte részben a Kallós Zsigmondéval rokon, részben önálló gondolatait: „Eredetileg talán: a halott anya temetése. Esetleg a mythikus, ősszel meghaló, tavasszal újjászülető tehénistenasszonyé (azért marad utána »árva borjú«); esetleg bármely elhunyt családanyáé. »Árva borjú anyátlan": a halott gyermekei, családja, a gyászoló násznép. »Puszta pajta fedetlen«: a még üres sírverem. »Három veréb hat szemmel«: a jó szellemek segítségül hívása, akik hárman hatfelé tekintve vigyázzanak a megboldogultra a másvilágon. »Szenes csutak fekete«: talán a gonosz szellemek elriasztása, a holttest mosdatása faszén-porral kevert folyadékkal. [...] Persze mindez csak vak sejtelem."41 A halott faszén-poros mosdatásáról a magyar szakirodalomban tudtommal nincs leírás. Feltűnő viszont, hogy egyik szerző sem hivatkozik határozottan az első és harmadik szabófalvi változatban, valamint a klézsei koccintóban a diófa koporsóból kibontott hasonlatokra, amelyek nem jelképesen, hanem közvetlenül temetésre utalnak. Ezt mondják az újabb korok keresztény angyalai is: „Lelketeket membe visszük, / testyeteket földbe tesszük." Ebben a felfogásban valószínűbb, hogy a „puszta pajta fedetlen" nem a cseremisz sírokra ácsolt épületformát vagy fakerítést jelenti (Kallós Zsigmond), hanem a még üres sírvermet (Weöres Sándor). A kutatások stafétabotját legutóbb Demény István Pál vette át. Ő nem annyira a szövegeket próbálta értelmezni, mint inkább a műfaj néhai rituális funkcióját vizsgálta. A szerteágazó szakirodalom tanulságai, valamint saját eredményeinek summája szerint „Annyit mindenesetre megállapíthatunk, hogy a régiségben létezett egy hejgetés-hajgatás kifejezés mint műfajnév, mint mágikus-rituális ének neve, illetve jelentette a szó az ilyen ének eléneklését. Az obi-ugor (és penuti indián!) analógiák alapján nagy valószínűséggel feltételezhetjük, hogy ez a kifejezés a honfoglalás előtti sámánizmusra megy vissza, és a táltosok (egyik) énekét jelentette. Magát a szöveget nem tudjuk ilyen régre visszavezetni, illetve az ilyen nagy régiségét bizonyítani, sőt a szabófalvi hejgetést még kielégítően értelmezni sem, mindazonáltal elmondhatjuk, hogy maga a szöveg is nagy régiséget mutat." A szerző külön érdeme, hogy a keleti párhuzamokkal együtt a szabófalvi hejgetést és a dunántúli regölést első ízben közelítette közvetlen szomszédaink: a románok, ukránok, bolgárok kolindái, karácsonyi énekei felé, és közöttük nemegyszer már-már szó szerinti egyezéseket talált. Indokoltan igényli tehát, hogy „a töredékesen fennmaradt rituális énekeinket részletekbe menően össze kell vetni a kelet-európai népek, elsősorban a románok, ukránok, bolgárok rituális énekeivel. így még sok összefüggésre fény derülhet, és talán még a homályos szövegeinket is értelmezni tudjuk majd."42 Befejezésül „homályos szövegeinknek" egy még ismeretlen változatát, illetőleg töredékét közlöm. Lakatos Demeter, a már említett szabófalvi népköltő Csángu hejgetísz új esztendűnek című kiadatlan versében,43 a szokás költői leírásában idézi a hejgető mondóka két sorát, de nem
41 Weöres Sándor: i.m. 47. 4 2 Demény István Pál: i.m. 146-147. és 149. 43 Az Országos Széchényi Könyvtár Kézirattárában, Lakatos Demeter rendezés alatt álló, több mint hétszáz versét és leveleit tartalmazó hagyatékában találtam az idézett vers gépiratát, valamint Új esztendő Hejgetísz című, hasonló tartalmú kéziratát. Közlésre nemcsak azért választottam a gépiratot, mert a kézirat kibetűzése, némelyik szavánakkifejezésének értelmezése és átírása hosszas nyelvészeti munkát igényel, hanem azért is, mert az olvashatóbb gépirat a szokás mozgalmasabb és terjedelmesebb leírását adja; a hejgető mondóka két sora különben mindkettőben azonos. A gépiratról megjegyzendő, hogy a versszakok élén a nagy kezdőbetűk után sem nagybetűket, sem központozást nem használ; a j, ny és ty betűket a román helyesírás szabályai szerint igyekszik kifejezni; a hosszú magánhangzókat, valamint a mássalhangzók megkettőzését nem ismeri. Mindezeket a zavartalan olvasás végett kijavítottam vagy kiegé



102 FARAGÓ JÓZSEF
tudhatjuk, hogy ezeket a helyi szóhagyomány töredékeiből vagy pedig a szokás szakirodalmából merítette-e. Az első föltevés azért valószínűbb, mert a szakirodalom alapján bizonyára szó szerint és több egymással összefüggő sort idézett volna - így ezt az egymással össze nem függő két sort tekinthetjük a szabófalvi hejgetés utolsót lobbanó kis emlékének:
Megérkezett újesztendű, Újbul zseng ablaknál csengü, Újbul hejegetni járunk, Egísz reggelig urálunk. Újév hozzon boldogságát, Virítsand ki minden házat, Bor és kenér, kívánam, Legyen mindig asztalan.
Háram piszleny hat szemvei, Puszta pajta fedetlen. Várják új esztendűt, várják, Leginek a falut járják Hejegetni leánakhaz, Haranggal az ablakhaz. Hul a legszebb leány, ott állnak, Bort és nogy perecet várnak.
Egyik hejeget ablaknál, Mászik szaprunba csukáknál, Harmadik a tültészend áll, A negyedik hordu bornál. Másikak ökrökkel járnak, Udvarand zembernek szántnak, Huncutabb a leányt csukalja És házban a tortát nyalja.
Reggel vetnek, hul szántattak, Újbul keresik leányakat, Újbul bor és újbul perec, Búzát, pujt látsz, ahul keres-sz. így kezdűdik újesztendű, Fű fazakban disznóbendű, Iszik, táncol a nép, mulat, Szomorúság ma megfulladt.
Egyik másnak jót kívánunk, Van leginünk vagy leányunk, Kívánjuk, hogy eladudik, És légin meghászuludik. Szép gondokkal évet kezdünk, Miután nincsenek mezsdük, Máskar fíildbül verekedtek, Újévkor is nem egyeztek.
szitettem, miközben minden nyelvjárási sajátságot megőriztem. - A hagyatékra Tázlói Gábor volt szíves felhívni a figyelmemet, amiért neki ezúttal is köszönetet mondok.



A SZABÓFALVI HEJGETÉS EMLÉKEI 103
Néhány szómagyarázat: zseng: cseng; piszleny: kis csirke; szaprunba csukáknál, a Sopronban (fészerben, román §oprori) a tyúkoknál; puj\ kukorica (román puí). Az utolsó három sor bizonyára úgy értelmezendő, hogy miután a mezsdük (mezsgyék) a termelőszövetkezetben megszűntek, a füldbül (földért) folyó veszekedések is abbamaradtak. íme a hejgetésnek azok az elég sokat, de még mindig nem eleget vizsgált szabófalvi töredékei, amelyeket bizonyára Kovács Sándor Iván értékelt a legtalálóbb szavakkal: „Csak évezredekkel mérhető, mióta görgeti és koptatja az idő ezt a törmelékké töredezett szöveget. Valamennyi változatát anyanyelvi emlékezetünk legféltettebb kincseként kell tehát őriznünk, rögzítenünk és továbbhagyományoznunk."44 Az irodalomtörténész óhajához a folklorista hadd tegye hozzá: gyűjtenünk is. Talán sikerült minden lehetséges forrást felkutatnom, összesen a következő szerény eredménnyel: egyik legarchaikusabb népszokásunk, a moldvai csángómagyar hejgetés több emberöltő, talán több mint egy évszázad óta annyira nem él már sehol, hogy nevére is mindössze öt faluban emlékeznek, szövegének pedig mindössze négy töredéke maradt meg egyetlen faluból. A magyar folklórkutatás történetében alighanem először adódik, hogy népi kultúránknak egy olyan ritka emlékére találjunk, amelynek összeszámlálására még egyik kezünk ujjai is túlságosan soknak bizonyulnak. Ezért halaszthatatlan kötelességünk volna Szabófalván és a többi északi csángó faluban emberi számítás szerint bizonyára a tizenkettedik óra után, de az íratlan, szóbeli költészet megmaradásának valamilyen csodájában reménykedve - valamennyi aggastyánt végigkérdezni felőle, mert minden felbukkanó kis szövegfoszlány támpontokat nyújthatna teljesebb szövegének visszaállításához, valamint szimbólumainak megfejtéséhez.
44 Kovács Sándor Iván: i.m. 31.