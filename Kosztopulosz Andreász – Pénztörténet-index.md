---
master_file: "[[@KosztopuloszAndreaszPenztortenet]]"
---
# Index for Kosztopulosz Andreász – Pénztörténet.pdf

1. lecke A pénz és a pénzrendszerek fejlődése
Mi a pénz? A pénz fogalma és kialakulása
Kosztopulosz Andreász
Mottó:
„Még a szerelem sem bolondított meg több embert, mint a pénz lényegén való töprengés.”
W. Gladstone
Kulcsfogalmak:
pénz, törvényes fizetőeszköz, likviditás, bizalom, árupénz, pénzérme, pénzelméletek
≈ 25 perc
Mi a pénz? A pénz fogalma
Mi a pénz? Meir Kohnnak a pénzügyi rendszerről írt az egész világon használt és közel 1000 oldalas
tankönyvében csak a 89. oldalán kerül elő a pénz fogalma, méghozzá az alábbi módon: „Mindenki tudja,
mi a pénz”. És valóban, amikor meghalljuk azt a szót, hogy pénz, valóban úgy érezzük, tudjuk, mi az:
ilyenkor gyakran a készpénzre gondolunk, de azt is látnunk kell, hogy ez csak a jéghegy csúcsa. A
köznapi nyelvhasználatban tehát meglehetősen tágan értelmezzük a pénzt: a rendelkezésre álló ingó,
ingatlan és nem-dologi vagyon egészének megnevezésére használjuk a fogalmat. Ha azt mondjuk
valakiről, hogy sok pénze van, akkor ezen azt értjük, hogy gazdag, vagyis sok értékes vagyoneszköze
van.
A mindennapi szóhasználat azonban egy kicsit félrevezető, ha a pénzügyek pénz fogalmát akarjuk
megérteni, ugyanis s egy kicsit szűkebben, precízebben kell értelmezni a fogalmat: pénz a rendelkezésre
álló vagyonnak az a része, amelyet azonnal fel lehet használni fizetésre vagy adósságok rendezésére. A
kulcsszó itt a likviditás: vásárolni és azonnal fizetni lehet vele, mégpedig konverziós költség nélkül és
a nagyon kis tranzakciós költséggel.
A pénz ugyanakkor törvényes fizetőeszköz („legal tender”) is, ez azt jelenti: a törvény erejénél fogva el
kell fogadni adósság kiegyenlítésére, ez egyfajta biztosíték arra, hogy a pénzt azonnal és általánosan
elfogadják (anélkül, hogy megvizsgálnák a másik jogcímét az adott vagyontárgyra vagy ellenőriznék a
hitelképességét). Ezt a tényt gyakran maga a pénz is kinyilvánítja külső megjelenésében.



1. lecke A pénz és a pénzrendszerek fejlődése
Mi a pénz? A pénz fogalma és kialakulása
A pénz törvényes fizetőeszköz
A pénzzel kapcsolatban azonban nem is annyira a törvény ereje, hanem a széleskörű társadalmi
elfogadás a legfontosabb, hiszen ha valamit általános egyetértés és használat alapján a forgalomban
résztvevők elfogadnak, az ellátja a pénz szerepét függetlenül attól, hogy törvényes fizetőeszköz-e vagy
sem (pl. a cigaretta a háborúban). A pénz bizalmat feltételez.
Láttuk, hogy a pénzzel nemcsak árukért és szolgáltatásokért fizethetünk, hanem arra is alkalmas, hogy
egy fennálló adósságot egyenlítsünk ki vele. Persze egy adósságot ki lehet egyenlíteni egy másik
adóssággal is. Azaz a pénz és adósság/hitel láthatóan összekapcsolódik:
A Financial Times-ban azt olvasva, hogy „A londoni Cityben szűkös volt a pénzkínálat a múlt héten”,
nem arra gondolunk, hogy a brókerek fizetését csökkentették, ez a kifejezés a pénzügyi szaksajtóból a
hitelnyújtásra rendelkezésre álló összegek nagyságára (szűkülésére) utal.
W. Gladstone angol politikusnak tulajdonítják azt a mondást, miszerint „még a szerelem sem bolondított
meg több embert, mint a pénz lényegén való töprengés”. Minden bizonnyal túlzó e megállapítás, de
„Federal Reserve Note”: az USA jegybankjának bankjegye
„This note is legal tender for all debts, public and private”: ez a bankjegy a törvény erejénél fogva elfogadandó bármely közés magántartozás rendezésére



1. lecke A pénz és a pénzrendszerek fejlődése
Mi a pénz? A pénz fogalma és kialakulása
kétségtelenül arra a kérdésre, hogy „mi a pénz lényege” a filozófusok és közgazdászok a történelem
során igen változatos és egymásnak ellentmondó meghatározásokat adtak.
Megegyezési elmélet, áruelmélet, jelképelmélet, romantikus elmélet, chartális vagy állami pénzelmélet,
historikus és funkcionális elmélet – csak egy kiragadott felsorolása azoknak az elméleti igényű
kísérleteknek, amelyekkel a pénz mibenlétét próbálták megmagyarázni az évszázadok során.
A közgazdasági gondolkodás fejlődésével a pénz fogalmának definiálása is egyre pontosabbá,
ugyanakkor egyre bonyolultabbá vált. Ezen nem segített magának pénznek fejlődése sem, mert újabb
formákban való megjelenése, újabb és újabb magyarázatra szoruló jelenségeket hozott felszínre, melyek
folyamatos munkát adtak a közgazdászoknak. Ha a pénzt csupán gazdasági kérdésnek tekintjük, akkor
mindezek ellenére azt mondhatjuk, hogy mostanra kialakult egy olyan egységes – a közgazdászok
többsége által elfogadott és tanított – irányvonal, mely képes a pénz, funkcióit, működését és a
kapcsolódó jelenségeket konzisztensen magyarázni.
A pénzről vallott nézetek tarkasága nemcsak azt tükrözi, hogy az idők folyamán az emberek ismeretei a
pénzről egyre gyarapodtak, hanem azt is, hogy maga a pénz is változott. Köztudott hogy a pénz
eredetileg nemesfémpénzként keletkezett, és még a múlt században is csak azt tartották valódi pénznek,
a papírpénzeket pedig csupán pénzhelyettesítőnek. Napjainkban viszont már csak múzeumokban
találkozhatunk aranypénzzel. Ilyen körülmények között nem csoda, ha a nézetek annak függvényében
is változtak, hogy éppen melyik pénzről szerezhettek tapasztalatokat. Aranypénz és papírpénz
keletkezésüket és működésüket tekintve is különböznek egymástól, mégis mindkettő pénz. Vagyis
betöltik, illetve képesek betölteni a pénz minden funkcióját. Fogalmilag tehát mindkettő pénz,
lényegüket mégsem határozhatjuk meg ugyanazzal a definícióval.
A pénz nem természeti adottság, hanem társadalmi produktum, és bár keletkezése a történelem
homályába vész, mégis szinte bizonyosan állíthatjuk, hogy nem létezett öröktől fogva. Az önellátás
időszakában nem volt szükség pénzre, hiszen nem cserélték a javakat a közösségek tagjai, hanem
valamilyen hagyományos skála alapján részesedtek belőlük. A tulajdonok elkülönülésével, a termékek
körének bővülésével és a munkamegosztás, specializáció létrejöttével már nem lehetett kizárólag az
önellátásra hagyatkozni, kibontakozott a cserekereskedelem. Az árucsere lebonyolítása kezdetben a pénz
bevonása nélkül, közvetlen formában zajlott (árut áruért, amit más néven barternek hívunk).
A közvetlen árucserének, a barternek azonban komoly hátrányai is voltak. Egyfelől
szükségszerűen felmerült az „éhes szabó – meztelen farmer” találkozásának problémája: a csere



1. lecke A pénz és a pénzrendszerek fejlődése
Mi a pénz? A pénz fogalma és kialakulása
lebonyolításához szükséges termékek megszerzése sok utánajárást igényelt. Másfelől a
páronkénti cserearányok meghatározása is fárasztó lehetett (pl. 50 különböző jószág esetén ez
50∙49/2=1225 jószágpár kezelését jelenti), ezért hamar valamilyen „közös nevezőt” kezdtek
használni, egy konkrét jószágban, pl. marhában fejezték ki az arányokat (és példánkban ezzel a
cserearányok száma 49-re csökkent).
Az árutermelés és a cserekapcsolatok bővülésével az egyszerű árucsere egyre nehezebbé vált,
és ez kikényszerítette egy olyan általános csereeszköz létrejöttét, amit sokat elfogadtak. Mivel
ekkor árucsere folyt, a csereeszköz is valamilyen áru kellett, hogy legyen.
A fémpénz keletkezésének időpontja azonban a történelem ködébe vész. Már az ősi
Mezopotámiában a sumérok is használták az aranyat és az ezüstöt elszámolási egységként és a
vagyontartás eszközeként. Széleskörű elterjedésükhöz minden bizonnyal a cserekereskedelem
térhódítása járult hozzá. A közvetlen csere nehézségei mindenütt kikényszerítették valamilyen
általános csereeszköz létrejöttét. Minél több áru jelent meg a piacon, annál inkább szükség volt
egy olyan árura, amit mindenki elfogad, amiért minden árut odaadnak cserébe. A történelem
során nagyon sok minden betöltötte az általános csereeszköz szerepét. Volt ahol a só, volt ahol
a jószág (marha), különleges kagylók, sőt még malomkövek is szerepeltek csereeszközként. A
pénz szerepére azonban fizikai tulajdonságaik miatt a nemesfémek voltak különösen
alkalmasak.
Yap-szigeti mészkő-érme



1. lecke A pénz és a pénzrendszerek fejlődése
Mi a pénz? A pénz fogalma és kialakulása
Kauri-csiga, ami pénzként funkcionált Dél-Kelet-Ázsiában, de Belső-Afrikában is
Az alábbi követelményeknek kellett többé-kevésbé megfelelnie egy jószágnak, hogy a pénz
szerepét betölthesse:
• felismerhetőség
• tartósság: ne legyen romlékony
• pontos és könnyű oszthatóság
• homogenitás: bármely darabja egynemű legyen a többivel
• fajlagosan nagy értéket képvisel (ezért könnyen szállítható és megőrizhető)
• sem a termelésben, sem a fogyasztásban nem játszanak jelentősebb szerepet (nem
használják el, így a csere lebonyolítása a fő funkciója)
• ritkaság és kívánatosság, ezért fogadják el általánosan.
E követelményeknek legjobban a nemesfémek feleltek meg (elsősorban az ezüst és az arany),
ezért lassanként mindenütt ezeket fogadták el pénznek. Kis mennyiségük is nagy értéket
képvisel, jól oszthatók, tartósak, nem korrodálnak, nem eszik meg (mint a sót) és nem kér enni
(mint a marha), vagyis sem a fogyasztásban, sem a termelésben nem játszanak jelentős szerepet,
így a forgalom bonyolítása fő funkciójukká válhatott. Arany és ezüst



1. lecke A pénz és a pénzrendszerek fejlődése
Mi a pénz? A pénz fogalma és kialakulása
világméretekben egyszerre töltötte be a pénz szerepét. Voltak országok, amelyek inkább az
aranyat, mások inkább az ezüstöt használták. És voltak, amelyek hol az egyiket, hol a másikat
részesítették előnyben, de voltak olyanok is, ahol egyszerre mindkettőt használták pénzként.
Természetesen kezdetben az arany és az ezüst természetes formájukban működtek pénzként is.
Probléma itt is adódott: a súly és a tisztaság kérdése. Erre született meg megoldásként a
lepecsételt szabványsúlyú nemesfém, azaz a pénzérme. Az érme többet ér a pecsét nélküli
nemesfém-daraboknál, és jó üzlet lett ezen érmék előállítása: a pénz értéke nagyobb volt az
előállítási költségnél (ez a pénzkibocsátási haszon, a segniorage). A csere alkalmával tehát
nemcsak az árut, hanem a pénzt is mérni kellett (Sőt, természetesen nemcsak a mennyiségét,
hanem a minőségét is ellenőrizték). Az érme kialakulása már az ókor fejlett piacgazdaságának
terméke. A legrégibb érméket a föníciai piacok ásatása során találták, de az érme feltalálásának
dicsősége a régészet szerint a lídeket illeti. A pénzérmék a főníciai és görög kereskedőknek
köszönhetően elterjedtek a Földközi-tenger medencéjében.
Az első pénzérmék
Az érmék megjelölt fémdarabok, mintázatuk már első pillantásra jelzi pénz voltukat. A legelső
ismert fémpénzeket a kis-ázsiai Lüdiában használták a Kr. e. VII. századtól. A lídek pénzként
meghatározott súlyú elektrum (ez az ezüst és az arany egy ötvözete) darabokat használtak (1
stater 14g, fél uncia súlyú volt). A darabokba bélyeget ütöttek, ezzel tanúsítva súlyukat. A
bélyegzés folyamatát „pénzverésnek” nevezik. Az érmékbe ütött bélyeg személyes pecsét vagy
„jelvény” volt, amely azonosította azt a személyt, aki szavatolta az érme súlyát és tisztaságát.
Oroszlános pénz: az első fennmaradt érme Lüdiából



1. lecke A pénz és a pénzrendszerek fejlődése
Mi a pénz? A pénz fogalma és kialakulása
További érdekes információk a témában
A pénz történetéről szóló négy részes dokumentumfilm a Spektrumról. (Megtekinthető a YouTube-on:
https://www.youtube.com/watch?v=t5Dt5vDhM7w)
És egy könyv a pénzről: Bácskai Tamás, Huszti Ernő, Simon Péterné (2003): A pénz : a kaori kagylótól az euróig. Yuki Kiadó, Budapest.
Ellenőrző kérdések:
1. A pénzzel összefüggésben mit jelent a likviditás fogalma?
2. Mit jelent az, hogy a pénz törvényes fizetőeszköz?
3. Mi a barter és milyen hátrányai lehetnek, ha az árucsere ebben a formában zajlik?
4. Milyen követelményeknek kell többé-kevésbé megfelelnie egy jószágnak, hogy a pénz szerepét
betölthesse?
5. Mi a pénzérme és milyen előnyei vannak a használatának?
6. Mit jelent a segniorage fogalma?



1. lecke A pénz és a pénzrendszerek fejlődése
Mi a pénz? A pénz fogalma és kialakulása



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
Kosztopulosz Andreász
Mottó:
„A föníciaiak találták fel a pénzt - de miért ilyen keveset?”
Johann Nestroy
Kulcsfogalmak:
bimetallizmus, monometallizmus, Gresham-törvény, pénzhelyettesítők, váltó, csekk, klasszikus bankjegy, klasszikus papírpénz, jegybank ≈ 30 perc
Pénztörténet: az aranypénz és a pénzhelyettesítők korszaka
A pénz formája sokat változott, amíg eljutottunk a kauri kagylótól a PayPal-ig. A pénz együtt
fejlődött, alakult az emberiség történetével, a gazdaság változásával, a termelés hatékonyságának
növekedésével és ezzel együtt a csere, a kereskedelem és a bankok fejlődésével. E fejlődés logikai
menetét követve általában négy pénztörténeti korszakot különböztetünk meg. Ezek a következők:
Most a két középső szakasszal ismerkedünk meg közelebbről.
A sokféle árupénz közül a csere feltételeinek leginkább megfelelő tulajdonságai miatt előbb-utóbb a
nemesfémek, azok közül is elsősorban az arany vagy/és az ezüst vált általánosan elfogadottá.
Azt nem tudjuk, hogy mikor használtak először fémpénzt, de az erre vonatkozó első írásos
feljegyzések az ókori Mezopotámiából i.e. 3000 körüli időszakból származnak. Az ékírások tanúsága
szerint a fizetéseket akkor már meghatározott súlyú ezüsttel, az úgynevezett sékellel bonyolították le.
Kényelmi szempontból és a nemzetközi kereskedelem fellendülése miatt a nemesfémből készült pénz
érmeformát öltött. A mai pénzérmék ősei ismereteink szerint először Kis-Ázsiában, az akkori
Lüdiában jelentek meg i.e. 640-630 között arany és ezüst ötvözetként, melynek neve elektron volt.
A fémpénzek korszakában az arany mellett gyakran az ezüstből is vertek pénzt. A kettős valuta
(bimetallizmus) olyan pénzrendszert jelent, ahol az arany és az ezüst egyaránt törvényes fizetési



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
eszköz. Ez utóbbinak több változata létezett. A szó szoros értelmében vett kettős valuta esetében az
arany és az ezüst közötti értékarányt a törvény szabályozza (a suméroknál ez az arány a Nap (=arany)
és a Hold (=ezüst) keringési idejének hányadosa az értékarány 1:13,3. Mindaddig nincs probléma,
amíg a törvény által megállapított értékarány nem tér el a piaci értékaránytól. Ha ez bekövetkezik,
akkor a két törvényes fizetőeszköz ellenére csak az egyiket használják. Ekkor beszélünk alternatív
valutáról. A bimetallizmus másik változata a párhuzamos (parallel) valuta. Ez abban különbözik a
kettős valutától, hogy a törvény nem állapít meg fix értékarányt a két fém között. A két törvényes pénz
közötti átváltási arány ezért a piaci viszonyoknak megfelelően ingadozik.
Mindebbe csak azért merültünk bele ilyen mélyen, hogy ez egyik legrégibb és még ma is érvényes
pénzügyi összefüggést bemutathassuk. Bimetallizmus esetén ugyanis érvényesül az ún. Gresham
törvény: a rosszabb pénz mindig kiszorítja a forgalomból a jó pénzt, így valójában csak az egyik fém
működik kettős pénzrendszer esetén is. A gazdasági szereplők ugyanis a lehető legtöbb tranzakciót,
legfőképpen az állammal szembeni kötelezettségeiket igyekeznek a rossz pénzben teljesíteni, s jó
pénzt eltenni későbbre.
Sir Thomas Gresham (1519-1579): angol kereskedő, a
londoni tőzsde megalapítója. Kölcsöneivel, üzleti és
diplomáciai szolgálataival nagy mértékben támogatta VI.
Eduárd angol királyt és I. Erzsébet angol királynőt
(Wikipedia). Nevét a róla elnevezett törvény tette ismertté.
Monometallizmus azt jelenti, hogy csak az egyik nemesfémet vagy az aranyat, vagy az ezüstöt
választják törvényes fizetési eszközül, és azt mondhatjuk, hogy a XIX. század végére az ezüst rohamos
leértékelődése miatt általánosan elterjedtté vált, hogy kizárólag az aranyvalutára tértek át. (A kivétel
Hollandia, ahol ezüst alapú pénzrendszer használtak.)



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
A csere lebonyolítása során a pénz helyett elegendő a pénz jelének jelen lenni. A pénzhelyettesek
megjelenése egyfelől célszerű, másfelől – majd látni fogjuk – szükségszerű is volt.
A gyakorlatban két probléma is fellépett a nemesfém pénz használatával összefüggésben:
Egyrészt az aranyérme forgás közben kopott vagy rosszabb esetben néha „körülvágták”: a széléből
egy darabkát lekanyarítva még pénz maradt, a levágott részekből pedig újra pénzt lehetett verni. (A
pénz recézett széle tulajdonképpen ezt akarja megelőzni...). Emiatt a pénz tényleges értéke elvált a
névértékétől, azaz fokozatosan „saját maga részleges jelévé vált”. Mivel a tapasztalatok szerint a
kisebb névértékű érme gyorsabban forgott (és jobban kopott), ezért az ún. váltópénzeknél a
helyettesítés korábban és általánosabban jelent meg. A váltópénz elfogadásának mértékét törvényben
határozták meg.
A másik probléma, hogy a nemesfém pénz tartása és használata nem biztonságos: előfordulhat, hogy
elveszítjük a pénzt vagy ellopják, esetleg kirabolnak. Ez elsősorban azok számára jelentett problémát,
akiknek sok vesztenivalójuk volt: ékszerészek, ezüst- és aranyművesek és a nagykereskedők.
Tulajdonuk megvédelmezésére közülük sokan gondoskodtak – anyagi áldozatot hozva – biztonságos
őrzési lehetőségekről. Így aztán jövedelmező dolog volt díjazás ellenében vállalniuk mások pénzének
megőrzését is. Ezt a szolgáltatást letéti banktevékenységnek nevezzük.
Érvényes-e a Gresham-törvény ma is?
Kevés olyan pénzügyi összefüggésre tudunk példát mondani, ami egészen a XVI. századra
vezethető vissza. Ilyen a Gresham-törvény. De vajon érvényes-e ma is? Tudna esetleg
példát mondani a mai világban a törvény működésére? Egy lehetséges példa az az eset,
amikor megpróbáljuk egy üzletben vásárolva elsütni a pénztárcánkban lapuló szakadt,
rongyos ezer forintos bankjegyünket...



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
A letéteket vagy egy nyilvántartásban rögzítették (bizalmat feltételez, viszont biztonságosabb)
és/vagy elismervényt, azaz aranyra/ezüstre szóló jegyet adtak az elhelyezett nemesfémről. Utóbbi
garantálta a letét mindenkori felvételét, így ez az arany-/ezüstpénz felhalmozását, és ami fontosabb:
az ellenérték kifizetését (elsősorban a nagybani és távolsági kereskedelemnél) biztonságosabbá és
könnyebbé teszi.
A pénzhelyettesek többféle módon is forgalomba kerülhettek. A pénzérmékkel való fizetés
kényelmetlenné válik, ha nagyobb összegekkel kell fizetni, különösen nagy földrajzi távolságok
esetén.
• A letéti intézménnyel kötött megállapodás alapján úgy is fizethetünk az árucikkekért, hogy
magát a pénzhelyettest, az aranyra/ezüstre szóló jegyet ruházzuk rá az eladóra (pl. a
hátoldalán feltüntetjük az új kedvezményezett nevét). Ő elviheti a letéti intézményhez és
nemesfém pénzt kaphat érte vagy egy saját nevére szóló elismervényt.
• A letéti nyilvántartást vezető bankoknál pedig lehetőségünk van egy írásbeli megbízást
küldeni arról, hogy a saját arany-/ezüstletétünkből egy bizonyos összeget helyezzenek át az
utalványos számlájára (az ilyen feljegyzést csekknek nevezzük)
Az első papírpénz
A papírpénzek papírdarabok, mégis pénzként fogadják el őket, mert értéket képviselnek. Először a
kínaiak fedezték fel, hogy a pénzt könnyebb nyomtatott papír formájában kezelni. A X. században
a kínai kormányzat csekély értékű, de súlyos vaspénzeket bocsátott ki. Az emberek a
kereskedőknél hagyták ezeket az érméket, és inkább azokat a kézzel írott elismervényeket
használták, amelyeket az érmék helyett kaptak. A XI. század elején a nyomtatott nyugtákat
hivatalosan is pénznek nyilvánították és rögzített értékkel ruházták fel.
A papírpénz forgalmát a császár uralkodói rendelettel kényszerítette ki: a papírpénzt az uralkodó
finanszírozási igénye hívta életre. A császári udvar költekezését a császár kézjegyével ellátott
papírdarabokkal fizette ki, melyek értékét meghatározott súlyú nemesfémmel fejezték ki. Ez a
hatalmi kényszer tettre ezt a pénzhelyettest forgalomképessé (kínai modell). Az így született
pénzhelyettest szokás papírpénznek hívni.



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
A különböző letéti intézmények díjazás ellenében magukra vállalták, hogy az egymás közötti fizetések
forgalmát lebonyolítják, amelynek módszere a klíring elszámolás (a kifizetések teljesítésekor a
tartozások és követelések kölcsönös beszámítása) volt.
A klíring alkalmazása következtében a nemesfém mozgás még kisebb lett, különösen akkor, ha
kölcsönösen letéteket helyeztek el egymásnál vagy egy kiválasztott letéti intézménynél.
Az ókor fejlett piacgazdasága után a középkor naturálgazdasága háttérbe szorította a kereskedelmet és
vele együtt a pénzforgalmat is. Csak a XII. századtól indult fejlődésnek a pénzgazdaság, de ez még ún.
monetárrendszer volt, ez annyit jelent, hogy a készpénzforgalom dominált.
A XVI-XVII. század már a hitelrendszer kialakulásának időszaka. Az áruforgalom állandó
növekedése növelte a szükséges pénzmennyiséget. Azonban a nemesfémek mennyisége nem
növelhető korlátlanul, és ismétlődően relatív pénzhiány alakult ki. Emiatt aztán az áruforgalom
lebonyolítása korlátokba ütközött, elkerülhetetlenné vált a hitelben történő értékesítés. Ez a
hitelviszony a pénz fizetési eszköz funkciójának megerősödését jelentette.
A kereskedelem és a hitelrendszer fejlődése új intézményeket is létrehozott, mégpedig nemcsak a
bankokat, hanem új pénzhelyettesítőket is: a váltót és a csekket (lombard modell).
A váltó kezdetleges formáját a középkori olasz campsorok (=pénzváltó és fizetésközvetítő bankárok)
teremtették meg, amikor fizetési ígéretet tettek váltó kiállításával.
A váltó tehát fizetési kötelezettségvállalást jelent (az angolszász országokban IOU a neve=„I owe
you”, azaz „tartozom neked”)
A kereskedelmi forgalomban alkalmazott váltó (az ún. kereskedelmi váltó) később alakult ki a
középkori vásárokon, a váltó szabályait alkotó szokásjoggal együtt. A váltó kialakulása az ún.
forgatmánnyal vált teljessé, amely biztosította a forgalomképességet. Az első forgatmány Nápolyból
maradt fenn 1600-ból, mai alakja Franciaországban keletkezett: a franciák írták a forgatmányt a váltó
hátlapjára (en dos; endossement=hátirat)
A mai értelemben vett csekk Hollandiában alakult ki a XVI. században. Az első csekk ún.
nyugtacsekk volt: a fizetés helyett nyugtát adtak az eladónak, amelynek összegét az a bankárnál
felvehette. A letétkezeléssel hamarosan iparszerűen kezdtek el foglalkozni az ún. Kassier-ek. A csekk
csak később, a XVIII. században terjedt el Angliában (a többi állam innen vette át), ahol a csekk
bankra intézvényezett látra szóló váltó volt.



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
A pénzhelyettesek csak akkor oldják meg a relatív pénzhiány problémáját, ha a gazdasági szereplők
elfogadják őket, hiszen egy adósságot egy másik adóssággal helyettesít csupán a forgalomban. A
váltók esetében a bizalom az adós jövőbeli fizetési készségén és a fizetőképességén alapulhat.
A fizetési készség problémájára az állami kikényszeríthetőség intézményi gyakorlata jelenthet
megoldást: a XVIII. század közepétől jutott a váltó olyan óriási jelentőséghez, hogy az angol bírói
gyakorlat (még a nevét is tudjuk az új joggyakorlatot megteremtő bírónak: Mansfieldnek hívták) ebből
a papírból nagy súlyú jogintézményt alkotott, és feltétlen kötelezettség jelleget adott neki:
• absztrakt ügylet lett a váltóügylet (a mögöttes adásvételi ügylettől függetlenné vált) és
elszakadt mind az eredeti hitelező, mind az eredeti adós személyétől
• aki váltót állít ki vagy váltóval fizet, a váltó lejáratakor mindenféle fellebbezés, ellentmondás
nélkül fizetni tartozik (ugyanez vonatkozik arra, aki egy más személy által kiállított váltót
forgatott, tehát elvállalta, hogy az abban megtestesült követelést kifizeti és annak jogi
következményeit vállalja)
• A váltóért lejáratkor (kész)pénzt kell adni; ha nem fizeti ki a váltót lejáratkor a kiállító, akkor
óvatolják és megindul az eljárás: minden aláíró a kifizetésért egyetemlegesen felel (minél
többször forgatták, minél több aláírás van rajta, annál értékesebb a váltó)
Egy díszes régi váltó Egy modern váltó



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
A váltó a jog erejével kérlelhetetlen szigorral és gyors eljárással biztosítja a benne foglalt adósság
megfizetését.
A váltóadós jövőbeli fizetőképességének megítéléséhez viszont (pénzügyi) információkra van
szükség. A szükséges információkkal a sok gazdasági szereplővel kapcsolatban álló kialakuló bankok
rendelkeztek, akik díjazásért hajlandók voltak szerepet is vállalni a váltóügyletben (aláíróként vagy
elfogadóként=leszámítolás).
Egy idő után azonban a bankok már magukra szóló követeléseket, lejárat nélküli, bemutatóra szóló
kerek címletben előre nyomtatott ún. bankárváltókat (ún. klasszikus bankjegyeket) bocsátottak ki,
amelyben a bank azt ígérte, hogy bemutatójának kívánságára a feltüntetett összegnek megfelelő
törvényes fizetőeszközt ad. Ezt a jegyet már jóval szélesebb körben fogadták el, mint a kereskedő
váltóját. Ekkor még igen sokféle bankjegy volt forgalomban: minden bank forgalomba hozta a saját
fizetőeszközét.
E pénzhelyettesek hitelnyújtás révén kerültek a gazdaságba, és emiatt a pénz mennyiségének
növekedése nem jelentette azt, hogy az örökké a forgalomban marad, mivel a hitel visszafizetésével
automatikusan megsemmisül. Így jutunk el a modern pénz alapjához: a hitelpénzhez. A bankjegy az
eladott, de még ki nem fizetett áruk értékét képviseli.
Nem kerülhetett túl sok a forgalomba, kettős biztosítéka volt az infláció ellen:
– hitelmechanizmus (amikor a hitel lejár, vissza kell fizetni)
– aranyra való átválthatóság
Az állami kincstárak számára az állami kiadások fedezetére mindig is lehetőségük volt papíranyagú
pénzt kibocsátani (lásd. Kína), melyek elfogadását hatalmuknál fogva kötelezően előírták. Ezt hívjuk
klasszikus papírpénznek, amelyek tehát hatalmi szóval létrehozott, kényszerárfolyammal ellátott
pénzhelyettesek voltak, amelyek rendszerint nem voltak beválthatók fémpénzre. Erre nem is volt
szükség, hiszen eleve a pénz jeleként kerültek a forgalomba a kiadási tételeken keresztül, viszont
minthogy adófizetésre elfogadták – az államháztartás bevételei révén léptek ki onnan (külföldre
nemigen kerültek, és kinccsé sem válhattak...)
Addig ez a fajta kibocsátás nem okozott problémát, amíg az államháztartás annyi pénzt hozott
forgalomba, amennyit ki is vont, vagy csak annyival többet bocsátott ki, amit a megnövekedett
forgalom szükségletei indokoltak. A problémák akkor kezdődtek, amikor az állam saját pénzügyi
gondjait: a jövedelemhiányt próbálta megoldani pénzkibocsátással. A felesleges pénz nem tudott



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
kilépni a forgalomból és nem volt megfelelő kínálat, tehát a pénz egységének vásárlóértéke csökkent
(azaz a papírpénz értéke eltért a vele együtt forgó fémpénz értékétől, másrészt az aranyban illetve
papírban kifejezett árak is különböztek egymástól.) Ezért az állam kényszerforgalommal és
kényszerárfolyammal kellett hogy felruházza a papírpénzt.
Ha tehát az államháztartás nagymértékű hiányát tartósan papírpénz kibocsátásával teremtik elő (ez
különösen háborúk, forradalmak idején következett be), akkor a papírpénz elértéktelenedik, inflálódik.
Drámai infláció is kialakulhat, ami a papír alapú pénzek teljes elértéktelenedésével, a nemesfémek
forgalomból való eltűnésével, pénzügyi válságokkal jár együtt és a pénzfunkciók fokozatos
megszűnéséhez, közvetlen árucseréhez, esetleg jegyrendszeren keresztüli elosztáshoz vezet. A
klasszikus papírpénz elértéktelenedése ellen az egyetlen biztosíték az állam önkorlátozása lehetett.
Az államnak abban is fontos szerepe volt, hogy az egyes országokon belül a jó néhány pénzhelyettest
felváltsa egy adott hivatalos, törvényes fizetési eszköz.
Először Svédországban született meg a király fejében az a gondolat, hogy a kereskedelmi bankok
egyikének kellene királyi kiváltságként bankjegykibocsátási monopóliumot adni, ami feljogosítja arra,
hogy törvényes fizetési eszközként elfogadandó, hivatalos, államilag ellenőrzött bankjegyet
bocsássanak ki. Bár az 1668-ban alapított svéd Sveriges Riksbank a legidősebb központi bank, az
állambankári feladatokat ellátó intézmények Európa-szerte az 1694-ben, magánbankként felállított
Bank of England példáját követték. A Bank of England, alaptőkéjét rögtön az alapítás után
kikölcsönözte a kincstárnak. Ennek fejében különleges jogosítványokat kapott, amelyeket időről időre
megújítva és kiszélesítve, fokozatosan, lépésről lépésre öltötte magára a modern jegybanki, illetve
központi banki funkciókat.
A jegykibocsátás monopóliuma azt is jelentette, hogy a jegybanknak kell gondoskodni a bankjegyek
beválthatóságáról. Ez egyrészt a kibocsátás mennyiségi korlátozását jelentette, másrészt megfelelő
tartalék képzését aranyból és törvényes fizetési eszközből. A többi banknak váltóleszámítoláskor a
központi bank jegyeit kellett használniuk. Ehhez úgy jutottak hozzá, hogy a váltókat
viszontleszámítoltatták a jegybanknál.



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
Ezzel a momentummal teljesedett ki a pénztörténet harmadik nagy korszaka, amelyben
nemesfémpénz és papíralapú pénz egyidejűleg forgott.
További érdekes információk a témában
A pénz történetéről szóló négy részes dokumentumfilm a Spektrumról. (Megtekinthető a YouTube-on:
https://www.youtube.com/watch?v=t5Dt5vDhM7w)
És egy könyv a pénzhelyettesekről: Meir Kohn (2007): Bank- és pénzügyek, pénzügyi piacok. Osiris
Kiadó, Budapest.
A svéd központi bank
logója A Bank of England logója



1. lecke A pénz és a pénzrendszerek fejlődése
Pénztörténet: az aranypénz és a pénzhelyettesítők korszaka
Ellenőrző kérdések:
1. Sorolja fel a pénztörténet négy nagy korszakát!
2. Mit jelent a bimetallizmus?
3. Mit mond ki a Gresham-törvény?
4. Melyek a pénzhelyettesítők klasszikus példái és ezek lényegi különbségei?
5. Mi a klasszikus bankjegy kettős biztosítéka az infláció ellen?
6. Hol és hogyan jöttek létre az első központi bankok?