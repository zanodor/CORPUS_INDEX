---
master_file: "[[@DrJuhaszIstvano]]"
---
# Index for Dr. Juhász István – Az alkotmányos adózástól az adózási alkotmányig.pdf

Az alkotmányos adózástól az adózási alkotmányig – 1.
rész
A hatalom birtokosai minél több adót szeretnének beszedni a hatalomgyakorlás érdekében, az adózók
érdeke viszont ezzel ellentétes, minél kevesebbet szeretnének megszerzett jövedelmükből, vagyonukból
adóként elveszíteni. Az adózók többsége számára csekély vigasz, hogy a befizetett adókat (azok egy részét)
a hatalom a köz javára fordítja vissza. A kétfajta érdek gyakran megjelent, megjelenik a legmagasabb szintű
jogszabályokban is. Az, hogy miként, az az érdekérvényesítési lehetőségeken is múlik.
Egy társadalmat leginkább azon az alapon ítélhetünk meg, ahogyan adóztat, akit adóztat, ahogyan kiveti, begyűjti
és elkölti az adókat.
(Charles Adams, amerikai adótörténész)
A mai jogrendszerekben a legmagasabb szintű jogszabályok az alkotmányok, vagy azzal azonos erejű törvények.
Alkotmány alatt általában a társadalom működésével kapcsolatos érdekek és célok, az állam belső
szabályozására és külkapcsolatára vonatkozó alapelvek összességét értjük. Ha ez egységes írott dokumentumban
jelenik meg, azt kartális alkotmánynak nevezzük, ha viszont különböző dokumentumokban (amelyek törvények is
lehetnek), hagyományokban, szokásjogban testesülnek meg, akkor történeti alkotmányról beszélünk.
Magyarországnak sokáig ilyen történeti alkotmánya volt, az első kartális alkotmánynak az olmützi ún. oktrojált
alkotmányt tekinthetjük, amelyet viszont – a történelmi események miatt – nem tekintünk a magyar jogrendszer
részének. Jelenleg kartális alkotmány van hatályban Magyarországon, méghozzá a 2011. április 25-én kihirdetett
Alaptörvény (ezért április 25-e az Alaptörvény Napja), amely 2012. január 1-jén lépett hatályba.
Nincs minden országnak kartális alkotmánya, például Anglia a mai napig történeti alkotmánnyal rendelkezik.
Az alkotmányok kialakulásának közel ezeréves folyamatát figyelhetjük meg, a legelső alkotmányjellegű
jogszabálynak a Magna Chartát (1215) tekintik a történészek, amelyet csak néhány évvel követett a hasonló jellegű
és tartalmú Aranybulla (1222).
Az első egységes írott (kartális) alkotmány az Egyesült Államok alkotmánya volt 1787-ben, majd ezt mindössze
négy évvel követte a lengyel és a francia alkotmány 1791-ben. Az Egyesült Államok alkotmánya ma is hatályban
van, persze az eltelt jó két évszázad alatt volt néhány kiegészítése és módosítása is. (A tévedések elkerülése
végett: Az USA alkotmánya nem azonos az 1776-ban elfogadott Függetlenségi Nyilatkozattal, és a francia
alkotmány sem (volt) azonos az Emberi és Polgári Jogok Nyilatkozatával! E dokumentumok adótörténeti
jelentőségére a későbbiekben még vissza fogunk térni.)
A fogalmi tisztázásokat követően sorra vesszük a magyar történeti és kartális alkotmányok legfontosabb
dokumentumait, természetesen fókuszálva az adózással kapcsolatos összefüggésekre.
Intelmek Szent Imre Hercegnek (1027)



Történeti alkotmányunkat egészen Szent István 1027-ből származó első, latin nyelvű törvénykönyvéig vezethetjük
vissza A Corpus Juris Hungaricibe felvett első törvény az Intelmek (Admonitiones) címet viseli, amely Szent István
király fiához, a trónörökös Imre herceghez intézett intelmeit tartalmazza. Ez volt a korszak legjelentősebb magyar
irodalmi alkotása.
„
”
Szent István Intelmei (2010-ben kibocsátott emlékérme)
Az Intelmek formáját, tartalmát tekintve nem törvény, valójában erkölcsi és kormányzási tanácsok gyűjteménye.
Az Intelmek tíz fejezetből áll, a legfontosabb téziseket érdemes beidézni:



1. A keresztyén hit megtartásáról
Mivel a királyi méltóság rendje ugy hozza magával, hogy arra egyedül a
közönséges keresztyén hitet valló hivek jussanak, azért a mi tanitásink
során az első helyet a szent vallásnak adjuk.
2. Az egyházról és az egyház állapotjának megtartásáról
A királyi palotában bizonyára másod helyen áll a vallás után az egyház,
melynek elsőben a mi fejünk, tudniillik a Krisztus hinte magot, azután az ő
tagjai, ugymint az apostolok és a szent atyák által elplántáltatván és
megépülvén erősen, mind az egész föld kerekségén eláradott.
3. A püspök nevezetéről és a főpapokat illető tisztelet megadásáról
A főpapi rend a király székének ékessége, s ezért a királyi méltóság a
harmadik helyet a főpapoknak adja.
4. A főemberek és országnagyok méltó tisztességéről
A főemberek, országnagyok, ispánok, vitézek, nemesek hüsége, ereje,
serénysége, emberségtudása, bizodalma, a királyságnak negyedik
ékessége.
5. A türelem gyakorlásáról és az igazságszolgáltatásról
Türelem és igaz itélet a királyi korona ötödik ékessége.
6. Külföldiek befogadásáról és a vendégek tartásáról
A vendég és jövevény népekben oly nagy haszon vagyon, hogy a királyi
méltóság érdem szerint nekik adhatja a hatodik helyet.
7. A tanács nagyságos voltáról
A királyok törvénytevő székén a tanácsot illeti a hetedik hely.
8. Hogy követni kell az ősöket és hogy a fiak engedelmesek legyenek az ő
atyjoknak
Az ősök követése a királyi méltóság nyolczadik lépcsője.
9. Az imádságról és annak módjáról
Az imádság gyakorlása fő eszköz a királyok idvességéhez, és azért a királyi
méltóság rendtartásában a kilenczedik pont ez.
10. A kegyességről és irgalmasságról és egyéb jóságos cselekedetekről
A jóságos cselekedetek törvénye fő ékesség a királyok koronáján és a
parancsolatok közt a tizedik.
A felsorolt intelmek közül érdemes kiemelni az elődök tiszteletét, a türelem és az igazságszolgáltatás szerepét, a
kegyességet, irgalmasságot és jóságos cselekedeteket, mint erényeket. A külföldiekkel, vendégekkel kapcsolatban
fejti ki az Intelmek, hogy „lám, gyönge és töredékeny az egynyelvű és egyerkölcsű ország”.
Az Intelmek adózásra vonatkozó téziseket ugyan nem tartalmaz, de szellemiségét nyilván az uralkodó adóztatásra
vonatkozó rendelkezéseinél is alkalmazni lehet.
Aranybulla (1222)
Az Aranybulla (hasonlóan a Magna Chartához) már igen fontos, az adózásra is vonatkozó rendelkezéseket
tartalmaz. Mindkét dokumentum a túlterjeszkedő királyi hatalommal szemben állított korlátokat a nemesség és
az egyház, egyházi személyek érdekében. A főurak és a nemesség is rá tudta kényszeríteni akaratát II. Andrásra
(Angliában I. ’Földnélküli’ János királyra), így az uralkodó kénytelen volt aláírni a törvénykönyvet. Már II. András is
megpróbálta semmissé tenni az elfogadott szabályokat, de néhány évvel később kénytelen volt megerősíteni
(Diploma Andreanum – 1224) az 1222-es törvényeket.
„



”
II. András szobra a Hősök terén, kezében az Aranybullával (Senyei Károly, 1912)
Az adózásra, adómentességre vonatkozó szabályok mellett fontos rendelkezései voltak az Aranybullának a
szabadok pereskedésére vonatkozó szabályok, az idegenek szabadságára és tisztségviselésére vonatkozó
rendelkezések (’izmaeliták és zsidók tisztséget ne viseljenek’), az öröklésre vonatkozó előírások.
Az ún. ellenállási záradékot már akkor is megpróbálta II. András semmisnek tekinteni, és a későbbi uralkodók is
gyakran megkérdőjelezték. A záradék szerint „hogyha pedig mi, vagy az utánunk következendő királyok közül
valaki ezen mi szerzésünknek ellene járna valaha, ez a levél adjon szabad hatalmat mind a püspököknek, mind
más jobbágyuraknak és országunkbeli nemeseknek mindnyájan és egyen-egyen, jelenvalóknak és
jövendőbelieknek és az ő megmaradékoknak, hogy mind nekünk, mind az utánunk következendő királyoknak
minden hűtelenség szégyenvallása nélkül ellentállhassanak és ellentmondhassanak mind örökké”, azaz az
elfogadott törvények be nem tartása esetén a nemességnek joga van fellázadni.
Az ellenállási záradék, illetve annak negligálása a következő évszázadokban gyakran volt ütközőpont az uralkodók
és a nemesség között.
Több szabály is a nemesség és a papság adómentességét garantálta, amelynek elfogadtatására a XIII. század
elején jó oka volt az érintetteknek:



1222. évi III. törvénycikk a nemesek és egyházak jószágának szabadságáról
Továbbá semmi szerpénzt, sem szabad dénár adót nem szedetünk a
nemesek jószágán.
1. § Hivatlan sem házokra sem falujokra nem szállunk.
2. § Azonképen az egyházak népén sem veszünk semminemű szerpénzt.
1222. évi VII. törvénycikk a királynak az országon kivül való hadakozásáról
Ha pedig a király az országon kivül akarna hadakozni, a nemesség ne
tartozzék vele menni, hanem ha a király pénzén; és valamikor haza térend,
a nemeseken hadi birságot ne vegyen.
1. § Ha pedig ellenség támadna haddal az országra, általánfogva
mindnyájan tartozzanak elmenni.
2. § Azonképen, ha az országon kivül akarnánk hadakozni és mi is a haddal
mennénk, minden, valakinek ispánsága vagyon, a mi pénzünkön velünk
jőni tartozzék.
1222. évi XXI. törvénycikk hogy a püspökök ne adjanak a tizedből a király
lovainak és a nép se hordjon tizedet a király jószágára
A püspökök a nemesek jószágán való tizedből ne adjanak a mi lovainknak,
se az ő népök ne tartozzék a tizedet a király jószágára hordani.
1222. évi XXII. törvénycikk a király disznairól
Továbbá, a mi disznaink nemes ember erdején vagy rétjén ne legeljenek az
ő akaratja ellen.
Az uralkodók gyakran egész udvartartásukkal együtt akár hónapokig is vendégül láttatták magukat egy-egy
nemessel, egyházi méltósággal. Ez a fajta vendéglátás kész anyagi katasztrófát jelentett a vendéglátónak. Sajátos
adóztatása volt ez akkoriban a nemességnek és az egyházi személyeknek, ennek tiltása jelenik meg a III.
törvénycikk 1. §-ában. A szöveg további részei a pénzben való adómentességet garantálták.
Ez az adómentességi rendelkezés jelentősen hozzájárult a rendi államszerkezet kialakulásához,
megerősödéséhez, de a későbbiekben (már Mátyás király idejében is) gátjává vált a hatékony állami irányításnak.
Az adómentesség csak 1848-ban szűnt meg, teret adva a kapitalista, polgári fejlődésnek.
A további idézett törvénycikkek is adómentességi szabályokat jelentettek, ezek értelmezésétől most eltekintünk.
Fontos adózásra vonatkozó rendelkezése volt még az Aranybulla XX. cikkelye:
1222. évi XX. törvénycikk a tizedről
A tizedet pénzűl megváltani senki ne tartozzék, hanem a mit a föld terem,
bort vagy gabonát, abbúl fizessék.
1. § És ha ebben a püspökök ellentartók lesznek, nem segitjük őket.
Az egyháznak fizetendő tizedet még Szent István vezette be:



Szent István Király Dekrétomainak Második Könyve 52. Fejezet a tizedről
A kinek Isten tizet ad egy évben, a tizediket adja Istennek.
1. § És ha valaki elrejti a tizedet, kilencz részt adjon érte.
2. § Valaki pedig a püspöknek osztott tizedet meglopja, mint lopót itéljék
meg és az ilyennek váltsága mind a püspöké legyen.
Az Aranybulla cikkelye csak a természetben való megfizetést garantálta. A XIII. században a pénzgazdálkodás
alacsony szintje miatt az adózást csak terményben tudták a jobbágyok teljesíteni. A következő századokban az
uralkodók ezt a cikkelyt több alkalommal kénytelenek voltak megerősíteni, később azonban ez már a
pénzgazdálkodás kialakulásának gátjává vált, és csak négy-öt évszázaddal később tudták elérni a pénzben való
adóztatás lehetőségét. Az egyházi tized eltörlésére 1848-ban került sor.
Ősiség és kilenced (1351)
Nem adózási kérdés, de a feudális társadalmi berendezkedés sajátos intézménye volt az ősiség kérdésköre.
Már az Aranybulla is foglalkozott ezzel:
1222. évi IV. törvénycikk hogy a nemesség az ő marhájával és birtokával
szabad legyen
Ha valamely nemes ember fiumagzat nélkül hal meg, birtokának negyed
részét leánya kapja; a többivel azt mivelje, a mit neki tetszik.
1. § Ha pedig testamentom nélkül történik halála, valamely közelebb való
atyjafiai vannak, azoké legyen, és ha teljességgel semmi nemzetsége nem
volna, a királyra szálljon birtoka.
Az Aranybullát I. ’Nagy’ Lajos megerősítette, de ez alól kivételt képezett a IV. törvénycikk. Az 1351. évi törvénycikkek
előbeszédének 11. §-a szerint:
11. § Kivéve egyedül a kiváltságból kizárt, előbb érintett egy czikkelyt,
tudniillik ezt: “Hogy az örökösök hátrahagyása nélkül elhaló nemeseknek
jogukban és szabadságukban áll az egyházak, avagy tetszésük szerint
mások részére, élők közt vagy halál esetére adakozni, hagyományt tenni,
birtokaikat eladni vagy elidegeniteni.” Sőt ellenkezőleg, épenséggel ne
legyen joguk ezt megtenni, hanem birtokaik jog és törvény szerént, tisztán
és feltétlenül, minden ellenmondás nélkül, legközelebbi atyafiaikra és
nemzetségeikre háromoljanak.
Ez a magvaszakadás és a hűtlenség eseteit kivéve biztosította a nemesi birtokok egyben tartását és fiúágon való
öröklési rendjét. A nemesi birtok nem volt elidegeníthető, az öröklésnél szétosztható, nem örökölhette a leány
(kivéve, ha „fiúsították”!). AZ ősiség elve nagyban hozzájárult az „egy és oszthatatlan” nemesség kialakulásához,
későbbiekben viszont – hasonlóan a nemesi adómentességhez – a polgári fejlődés gátjává vált. Csak 1848-ban
sikerült az ősiséget eltörölni.
„
”
Nagy Lajos ábrázolása a Thuróczi-krónikában



A jobbágyok által a nemeseknek fizetendő adóról egészen 1351-ig nem volt egységes szabályozás. Ekkor írta elő
Nagy Lajos a kilenced, azaz az egyháznak fizetendő tízedik tized után a kilencedik tized fizetésének
kötelezettségét:
1351. évi VI. törvénycikk a kilenczed fizetéséről és behajtásáról
Ezenkivül minden, bármely néven nevezendő szabad községben, valamint
az udvarnoki és királynői községekben levő összes szántóvető és
szőlőbirtokos jobbágyainktól (kivéve a falakkal bekeritett városokat)
minden terményüknek és boruknak kilenczedét beszedetjük és a királyné
asszony is be fogja szedetni. És a fönnt nevezett bárók és nemesek
bármely birtokaikon levő minden szántóvető és szőllővel biró
jobbágyoktól ezek minden terményének és borának kilenczed részét a
maguk szükségére hasonlóképen hajtsák és szedjék be.
1. § A főpapok és egyházi férfiak is, kiknek jobbágyaik vannak, előbb a
tizedet, aztán meg hasonlóképen azok mindennemű terményeinek és
borainak kilenczed részét szedjék be.
2. § És a kik a mondottak beszedése tekintetében másként járnak el, az
olyan ellenszegülőknek és a jelen rendeletünket megszegőknek birtokain
a terményeknek és bornak ama kilenczed részét minden lejebb szállitás és
leengedés nélkül minmagunk fogjuk saját használatunkra behajtani.
3. § Hogy ezáltal méltóságunk gyarapodjék és magok az országlakosok
nekünk annál hivebben szolgálhassanak.
A nemességnek fizetendő adók ezzel azonban még nem merültek ki, számos jogcímen szedtek még adót:
ajándékok különböző alkalmakra, kötelező szolgáltatások nyújtása, amelyek közül a legismertebb a nemesi
birtokon végzendő munka (robot) volt. Mária Terézia úrbéri rendelkezései ezt a rendszert kívánták megreformálni,
kevés sikerrel, végül 1848-ban törölték el a nemeseknek történő mindenfajta adófizetést (úrbéri rendelkezések
eltörlése).
Tripartitum – Werbőczy István Hármaskönyve (1514)
Sajátos helyet foglal el történeti alkotmányunkban a Hármaskönyv. Ténylegesen soha nem szentesítette uralkodói
aláírás, nem lett belőle kihirdetett törvény, mégis hivatkozási alappá vált a megjelenését követő jó három
évszázadban.
„



”
Webőczy István a Hármaskönyv címlapján
A törvénygyűjteményt Werbőczy 1504-ben kezdte meg írni, és 1514-ben, a Dózsa féle parasztfelkelést követően
jelent meg. Az 1. kötet a nemesi magánjogot, a 2. kötet a nemesi perjogot, a 3. kötet a városi és jobbágyi jogot
tartalmazta, de ez utóbbira meglehetősen nagy hatást gyakorolt az elbukott parasztlázadás is.
A terjedelmes műből mindössze két részt idézünk be. Az első kötet 9. cím 5. §-a szól a nemesi adómentességről és
a hadviselési kötelezettségről, de kizárólag országvédelmi célból:



9. CZIM A nemeseknek négy fő és kiváltságos jogáról
5. § A harmadik az: hogy törvényes jogaikkal és földbirtokuk határain belől
fekvő minden jövedelmeikkel, tetszésük szerint mindenkor szabadon
élhetnek; midennemű jobbágyi szolgálat, adakozás alól, rovás és egyéb
adó, vám és harminczad fizetésétől mindörökre teljesen mentesek és ki
vannak véve, csupán csak az ország védelmére tartoznak katonáskodni.
A harmadik kötet 25. cím 2. §-a a parasztfelkelésre hivatkozva rendelte el az örökös jobbágyságot, amely
röghözkötést is jelentett:
25. CZIM A jobbágyoknak nevezett falusiak állapotjáról és törvényeiről
2. § És ámbár mind e népségek (a királyi jászok, kúnok, oroszok és
polgárok kivételével) eddigelé a szabadság amaz előjogával éltek, hogy, ha
úgy akarták, szabadságukban állott, törvényes földbérük letétele és
adósságaik kifizetése után lakóhelyeikről bármikor más, nekik inkább
tetsző helyre költözniök, hogy majdan ott lakjanak, minthogy azonban
pártot ütöttek és bizonyos Székely György nevű leggonoszabb haramia
vezérlete alatt az egész nemesség ellen az úgynevezett kurucz lázadásban
váratlanul felkeltek és e miatt örök hűtlenség vétkébe estek: az elmúlt
nyáron szabadságukat végkép elvesztvén, földesuraiknak föltétlen és
örökös szolgaságába kerültek.
Cikkünket folytatjuk!
Irodalom:
Corpus Juris Hungarici (KJK-KERSZÖV Kft., 2000, Budapest)



Az alkotmányos adózástól az adózási alkotmányig – 2.
rész
Cikksorozatunk első részében (https://ado.hu/rovatok/ado/az-alkotmanyos-adozastol-az-adozasi
alkotmanyig-1-resz) tisztáztuk az alkotmány fogalmát, megismertük történeti és kartális (írott) formáját,
illetve a magyarországi adózás alkotmányossági hátterét mutattuk be István király intelmeitől Werbőczy
István Hármaskönyvéig. A második részben a XVI-XIX. századi történésekkel folytatjuk: kövesse velünk a
magyar függetlenség és a hazai közteherviselés ügyének – sokszor párhuzamos – alakulását!
6. Közös teherviselés.
7. Urbéri viszonyok megszüntetése.
(az 1848. évi 12 pont pontjai)
A XVI-XVII. század alkotmányosságának hátterét alapvetően meghatározta a török hódoltság az ország három
részre szakadása. Legfontosabb, a következő évszázadokra is kiható eseményként kell értékelni az önálló Erdély
létrejöttét, amely a gyakran önös érdekeket képviselő nemesség, és a tehetséges, de az uralkodóktól nem
független politikusok (Werbőczy István, Martinuzzi Fráter György) tevékenységének eredményeként alakult meg
önálló államalakulatként.
Erdély létrejötte a XVI. században részben a magyar függetlenség megmaradt részét testesítette meg. Ez
elfogadható volt a Habsburgoknak és a szultáni udvarnak is, hiszen a magyarság megosztása mindkét fél hatalmi
ambícióit támogathatták (és ezt bizony mindkét oldal ki is használta). Erdély utolsó fejedelme II. Rákóczi Ferenc
volt, de területi önállósága tulajdonképpen az I. világháborút lezáró békediktátumig fennmaradt.
Természetesen az ország három részre szakadása azt is eredményezte, hogy külön adórendszere volt a Királyi
Magyarországnak, a hódoltsági területeknek és Erdélynek is, bár az adószabályok nem ritkán keveredtek, sőt
előfordult, hogy egy időben egymás mellett szedett adót ugyanazon területen a király, az egyház, a földesúr, az
erdélyi fejedelem és a szultán is. Ez a fajta túladóztatás a lakosságra, különösen a jobbágyságra és a városi
polgárságra mérhetetlen teherként nehezedett.
A XVII. század történelmét a török uralom alóli felszabadítás és a Habsburg uralkodóktól való függetlenségi
törekvések határozták meg. Bocskai, Bethlen, Wesselényi, a két Zrínyi, Frangepán, Nádasdy, Thököly, hogy csak a
legfontosabb neveket soroljuk fel.
Az első trónfosztási kísérlet (1620)
A Habsburg-ház első trónfosztási kísérlete Bethlen Gábor erdélyi fejedelem nevéhez kötődik. A harmincéves
háború hadieseményeihez kapcsolódóan 1620. augusztus 25-én kimondták a trónfosztást, és a királyi koronát
Bethlen kapta volna meg, aki viszont, a számos vele szemben támasztott követelés miatt, azt végül nem fogadta
el.
Rákóczi adóintézkedései (1707)



Magyarország török uralom alóli felszabadítását követően a magyar lakossággal kívánták megfizettetni a
hadiköltségeket, ez – természetesen – még a szokottnál is magasabb adóterheket eredményezett. Erre válaszul
ismét felkelés robbant ki Magyarországon, amelynek vezetésére II. Rákóczi Ferencet kérték fel. A gazdasági
követelések mellett ismét megjelentek a függetlenségi törekvések is, aminek következménye volt 1707. június 13
án a Habsburg-ház trónfosztása is az ónodi országgyűlésen. Bercsényi Miklós híressé vált mondása a mai napig
őrzi ennek emlékét: „Eb ura fakó! József császár nem királyunk!”
Az ónodi országgyűlés másik fontos eseménye volt a közös teherviselés kimondása (a közös teherviselés
szókapcsolat egyébként Rákóczitól származik).
„
”
Than Mór: Az ónodi országgyűlés. (A Rákóczi elképzeléseinek ellentmondó turóc vármegyei követet, Rakovszky
Menyhértet lekaszabolják.)
A közteherviselés szempontjából a legfontosabb az ónodi országgyűlés törvénykönyvének hatodik articulusa volt.
Rákóczi a következő szavakkal fejezte ki a közteherviselésben való egyenlőséget:
Mivel mind gazdagnak, mind szegénynek, és akármely rendbéli országrendeinek egyenlő boldogulására és
hasznára szolgálván mostani hadakozásunk célja, annak hasonlóképpen terhét és súlyát mindnyájunknak
közfáradsággal és erővel kellenénk viselnünk.
Rákóczi a feudális adózás helyett jövedelemalapú közteherviselést javasolt, amelyben a kötelezettségek a
jobbágyság és a városi polgárság mellett a nemességre, az egyházakra, egyházi személyekre is kiterjedtek. A
megvalósítás részletszabályait is kidolgozták, illetve létrejöttek a végrehajtásért felelős szervezetek (bizottságok)
is). Jó példát mutatva maga is adózott.



Rákóczi adóintézkedései nem voltak sikeresek. Ennek legfőbb oka az volt, hogy a magyarországi társadalmi
gazdasági viszonyok még nem voltak alkalmasak (nemesség ellenállása, pénzgazdálkodás alacsony szintje, stb.)
egy polgári jellegű adórendszer bevezetésére, még Rákóczi legközvetlenebb barátai (pl. Bercsényi) is
értetlenségüknek adtak hangot. A szabadságharc bukása végleg ellehetetlenítette az adóintézkedések
alkalmazását.
A Pragmatica Sanctio (1723) és Magyarország és a hozzákapcsolt részek függetlenségéről (1791) szóló törvények
A XVIII. században két olyan intézkedést kell kiemelni, amely hosszabb időre megalapozták az ország alkotmányos
működését. Egyrészt az Habsburg-ház öröklési jogát, és nőági öröklésének elfogadását, másrészt Magyarország
függetlenségének törvényi garantálását.
Az adózás szempontjából kevésbé bírt jelentőséggel a Habsburg-ház nőági öröklésének kimondása (1723. évi I. és
II. törvénycikkek), illetve a Habsburgok uralkodói státuszának megerősítése (1790/91. évi X. törvénycikk):
1723. évi I. törvénycikk az ország s az ahhoz kapcsolt részek karai és rendei Ő császári és királyi szent
felségének szabadságaik s kiváltságaik atyai és legkegyelmesebb megerősitéseért s a karok és rendek
közepette saját legszentségesb személyében megjelenéseért legnagyobb köszönetet mondanak
...
3. § Hanem ezt az örökösödést Magyarország szent koronájában s a hozzá kapcsolt részekben, országokban és
tartományokban, a fiágéval azonos elsőszülöttség rendje szerint oly módon, a mint azt Ő legszentségesebb
felsége az ő Németországában s azon kivül fekvő örökös országaiban és tartományaiban már szabályozta,
megállapitotta, kihirdette s elfogadta, elválhatatlanul s ugyanazon ág fokozatának egyenlősége esetében a
finemüek előjogának figyelembevételével kivánja rendezni, megtartani s megőrizni.
4. § Akképen, hogy azt a nőt, vagy annak férfi örökösét, a ki a felséges osztrák házban elfogadott, emlitett
elsőszülöttségi rend szerint, a felséges osztrák ház előbb mondott országainak s tartományainak örököse lesz,
ugyanezen utódlás és örökösödés jogán, a jelen és minden jövő esetben, egyszersmind az ugyancsak
feloszthatatlannak értendő Magyarország s az ahhoz kapcsolt részek, országok és tartományok kétségtelen
királyának tartsák s koronázzák.
1723. évi II. törvénycikk Ő császári és királyi legszentségesebb felsége fölséges osztrák háza nőágának
Magyarország szent koronájában s a régtől fogva hozzákapcsolt részekben való folytonos királyi
örökösödéséről
...
5. § Ő legszentségesebb császári és királyi felsége férfiágának magvaszakadtával (mely magszakadást Isten
legkegyelmesebben távol tartani méltóztassék) az öröklési jogon való utódlást e Magyarországban és
koronájában, s az Isten segedelmével már visszaszerzett és visszaszerzendő ehhez tartozó részekben,
országokban és tartományokban, felséges osztrák házának nőágára is és pedig első helyen a fentisztelt most
uralkodó legszentségesebb császári és királyi felségnek.
...
11. § S a király választására és koronázására nézve a karok és rendek ősi és régi, helybenhagyott s bevett
szokását és előjogát oly értelemben tartják fönn, hogy annak csakis az emlitett nőág teljes kihalása után
legyen helye.



Annyiban azért mégis volt ennek adózási jelentősége, hogy a III. Károlyt leánya, Mária Terézia követte a magyar
trónon (is), és Mária Teréziának jelentős adó- (urbáriumok) és vámintézkedései (kettős vámrendszer) voltak.
Mária Terézia fia, II. József számos intézkedésével próbált a feudális viszonyokon enyhíteni, változtatni, ezek az
intézkedések azonban nem kellő mélységük miatt elégtelennek és visszavonásuk miatt sikertelennek bizonyultak.
„
”
III. Károly feleségével és lányaival, köztük Mária Teréziával (jobbról a második)
A Pragmatica Sanctio meghatározó jelentőségű volt a következő két évszázad magyar államiságot meghatározó
törvényei között, az 1867-es kiegyezésnek, illetve az első világháborút követő király nélküli királyság időszakában
is hivatkozási alapul szolgált.
A magyar államisággal kapcsolatos következő jelentős törvény II. Lipót uralkodása alatt született:



1790/91. évi X. törvénycikk Magyarország és a hozzákapcsolt részek függetlenségéről
Az ország karainak és rendeinek alázatos előterjesztésére, Ő szent felsége is kegyesen elismerni méltóztatott,
hogy ámbár a felséges ausztriai ház nőágának az 1723:I. tc. és II. czikkelyek által a magyar királyságban és a
hozzá kapcsolt részekben megállapitott örökösödése ugyanazt a fejedelmet illeti, a kit a megállapitott
trónöröklési rend szerint a Németországban és azon kivül fekvő, elválaszthatatlanul és föloszthatatlanul
birtoklandó többi ország és tartományokban illet: mindazonáltal Magyarország, a hozzá kapcsolt részekkel
együtt, szabad és kormányzatának egész törvényes módját illetőleg (bele értve mindenféle kormányszékeit)
független, azaz semmi más országnak vagy résznek alá nem vetett, hanem saját állami léttel és alkotmánynyal
biró, s ennél fogva az 1715:III. tc., valamint az 1741:VIII. tc. és XI. czikkelyek rendelésének megfelelően,
törvényesen megkoronázott örökös királyától, és igy Ő szent felségétől s örököseitől, Magyarország királyaitól,
tulajdon törvényei és szokásai szerint, nem pedig más tartományok módjára igazgatandó és kormányozandó
ország.
Az 1848. évi áprilisi törvények fontos adóintézkedéseket is tartalmaztak (1848)
A XVII-XVIII. században még csak halovány elképzelésekben, elbukott kísérletekben megjelenő gazdasági, és
annak részeként adózási reformjai a XIX. század első felére értek be. A társadalom vezető erői egyre inkább
kikövetelték a reformlépéseket, és a birodalmi kormányzat, élén a császárral/királlyal is kénytelen volt ezeket
elfogadni. Nem véletlenül nevezzük az 1825-1848-as időszakot reformkornak.
Az adózás alkotmányossága szempontjából a legfontosabbak az 1848-ban V. Ferdinánd által is szentesített (aláírt)
ún. áprilisi törvények voltak, amelyek részben az 1848. március 15-én kinyomtatott 12 pont követeléseinek
törvényekben való megfogalmazásai voltak, de több törvény már ezeken túllépve bővebb kereteket biztosított a
társadalmi-gazdasági fejlődésnek.
Az adózás szempontjából a közös teherviselés kimondását tekinthetjük a legfontosabbnak:
1848. évi VIII. törvénycikk a közös teherviselésről
Magyarország s a kapcsolt részek minden lakosai, minden közterheket különbség nélkül egyenlően és
aránylagosan viselik.
1. § Ő Felsége felelős magyar ministeriuma által, a törvényhatóságok meghallgatása mellett, ki fogja
dolgoztatni ideiglenesen az adózási kulcsot, és ezen kulcs szerint a kivetés más a legközelebbi közigazgatási
évtől, úgy mint az 1848-dik évi November 1-ső napjától veszi kezdetét.
2. § Az ideiglenesen kidolgozandó kulcs, a legközelebbi országgyülésének mindenesetre bemutatandó.
3. § A fen kitett határnapig a már kivetett közterhek behajtása elrendeltetik.
A közös teherviselés megvalósítását további törvények biztosították, így az úrbéri rendszer eltörlését
meghatározó törvények (1848. évi IX-XII. törvénycikkek), a papi tized megszüntetéséről rendelkező 1848. évi XIII.
törvénycikk. Ezek a törvénycikkek a feudális társadalmi-gazdasági viszonyok felszámolásának alapjául szolgáltak.
Az ősiség eltörlése (1848. évi XV. törvénycikk) lehetőséget adott a polgári (kapitalista) gazdasági keretek
kialakítására (ehhez egyébként további áprilisi törvények is „hozzájárultak”, például a hitelintézetről szóló
törvény, de ezek részletesebb ismertetését mellőzzük).



Az áprilisi törvények alkotmányos jellegű keretjogszabályok voltak, amelyek gyakorlati megvalósítására további
törvények és rendeletek megalkotására volt szükség, fel kellett állítani a törvényeknek megfelelő
intézményrendszert stb.
„
”
A Szent Korona-tan szerint a Szent Korona a magyar történelmi alkotmány megtestesítője
Az áprilisi törvényeket követően megalakult független magyar kormány nekilátott a további munkálatoknak, a
Kossuth Lajos vezette Pénzügyminisztérium már 1848 nyarán költségvetési- és adótörvény-javaslatokat terjesztett
az országgyűlés elé..
Kísérletek Magyarország függetlenségének megszüntetésére
A bécsi udvar viszont elkezdett visszakozni. A forradalmi lendület csökkent Európában. Magyarországot fegyveres
erőkkel megtámadták (már 1848 szeptemberében), az áprilisi törvényeket aláíró uralkodót lemondatták (1848.
december 2.), a helyére választott Ferenc József (tanácsadói által megerősítve) úgy gondolta, hogy rá nem
vonatkoznak az V. Ferdinánd által aláírt törvények, az V. Ferdinánd által kinevezett kormányt nem kell elfogadnia,
„tiszta lappal” indulhat.
Ferenc József osztrák császárnak való megválasztása nem jelentette azt, hogy egyben magyar király is legyen,
ugyanis ehhez két alapfeltétel hiányzott: a magyar országgyűlés általi megválasztása, illetve a magyar királyi
koronával való megkoronázása.
Ebben a helyzetben Ferenc József azt az utat választotta, hogy hűtlenség miatt kétségbe vonta Magyarország
függetlenségét, idegen (orosz) hadak segítségét is igénybe vette a magyar szabadságharc leverésére.



A magyar függetlenség érvénytelenségének kimondására az ún. olmützi (oktrojált) alkotmányban került sor,
amelyet I. Ferenc József császár 1849. március 4-én császári pátenssel adott ki.
„
”
Olmütz (Alamóc) városközpontja, ahonnan Ferenc József kiadta oktrojált alkotmányát
Az olmützi alkotmánnyal Ferenc József „megajándékozta” birodalmát, annak egységességét mondta ki, minden
nemzeti önállóság megszüntetésével. Maga az alkotmány számos közteherviseléssel kapcsolatos intézkedést is
tartalmazott, amelyek egybecsengtek az áprilisi törvények adóintézkedéseivel (ebben a részében tehát haladó
volt az alkotmány).
Az olmützi alkotmányra válaszul 1849. április 14-én a debreceni országgyűlés kimondta a Habsburg-Lotharingiai
ház trónfosztását, amit öt nappal később a Függetlenségi Nyilatkozat kiadásával erősített meg (a trónfosztásig a
magyar kormányzat V. Ferdinándot tekintette magyar uralkodónak).
A kétoldali nyílt konfrontáció a fegyveres harcok felerősödését eredményezte, a független magyar államiságot
még nyilatkozati szinten sem támogatták a nagyhatalmak. Ebben az értelemben szükségszerű volt a
szabadságharc bukása.
A fegyveres harcok befejezését követően nagy gondot fordítottak a bosszúra. Ennek legfőbb megnyilvánulása
Batthyány Lajos az aradi tizenhármak kivégzése volt 1849. október 6-án. Kossuth Lajos a száműzetést választotta,
de élete végéig előadásaival, írásaival, anyagi erőforrások gyűjtésével küzdött a magyar függetlenség
megvalósulásáért, akkor sem tért haza Magyarországra, amikor ezt már megtehette volna (nem kért Ferenc József
kegyelméből!).



Közben az olmützi alkotmány szellemében és arra hivatkozva a kormányzat átalakítására is sor került, illetve már
1849. október 20-án császári pátenssel elrendelték a közteherviselést, osztrák mintára bevezetve adókat,
kataszteri felmérést.
A birodalmi alkotmányt (olmützi ún. oktrojált alkotmányt) november 1-jén ismételten közzétették, mivel annak
márciusi kihirdetésekor a magyarországi állapotok miatt nem lehetett biztosítani a megismerését.
A szabadságharc vérbetiprása, a függetlenség megszüntetése, az olmützi alkotmány végrehajtása kiváltotta a jól
is passzív ellenállási mozgalmat, amely 1851-ben az olmützi alkotmány hatályon kívül helyezéséhez is vezetett.
Az alkotmányos helyzet hiánya még jó másfél évtizedig fennállt Magyarországon, végül a kiegyezés biztosította
Magyarország függetlenségét, az áprilisi törvények érvényességét, és egészen az első világháború bukásáig az
alkotmányosságot.
Cikkünket folytatjuk!
Irodalom:
Corpus Juris Hungarici (KJK-KERSZÖV Kft., 2000, Budapest)



Az alkotmányos adózástól az adózási alkotmányig – 3.
rész
Az adózás alkotmányossági kérdéseiről szóló korábbi cikkeinkben áttekintettük a feudalizmus időszakát
(https://ado.hu/rovatok/ado/az-alkotmanyos-adozastol-az-adozasi-alkotmanyig-1-resz), amikor a
társadalom vezető rétegeinek adómentességét garantálták az uralkodók, majd a polgári átalakulás
időszakát (https://ado.hu/rovatok/ado/az-alkotmanyos-adozastol-az-adozasi-alkotmanyig-2-resz), amikor
a mindenkire kiterjedő közteherviselés feltételeit teremtették meg. A XX. században megbicsaklottak a
fennkölt elképzelések.
Nem akarom, hogy személyem akadályul szolgáljon a magyar nemzet szabad fejlődésének...
(részlet IV. Károly lemondó nyilatkozatából)
Az 1848. évi áprilisi törvények az 1867-es kiegyezést követően szép lassan kiteljesedtek, és a társadalom, a
gazdaság és az állam működésének igen tisztes feltételrendszerét teremtették meg. A politikai nézetkülönbségek
nem érintették a legfontosabb 48-as követeléseket egészen a XX. század elejéig, amikor a polgári fejlődés
következményeként megerősödtek a munkásmozgalmi érdekérvényesítés lehetőségei és eszközei.
A szarajevói merénylet után Ferenc József a háborúról döntött. Tisza István miniszterelnök először vonakodott a
belépést illetően, feltételeket támasztott, majd az ezekre kapott ígéretek („fedezetlen csekkek”) után
Magyarország is belépett a háborúba.
Ferenc József 1916. november 21-én meghalt, utódja öccsének unokája, Károly lett az osztrák és a magyar trónon
is, akit 1916. december 30-án koronáztak IV. Károly néven magyar királlyá. IV. Károly megpróbálta menteni a
menthetőt, és a legkisebb veszteséggel kiszállni a világháborúból, Magyarországon lemondatta Tisza István
miniszterelnököt. Esterházy Móric (Eszterházy Péter nagyapjának) rövid miniszterelnöksége után ismét (immár
harmadszor) a megbízható Wekerle Sándort bízták meg kabinetalakítással. Ausztria-Magyarország-Németország
elvesztette a háborút, a békekötés feltételeit a győztes hatalmak diktálták. Több ország is Magyarországot nevezte
meg legfőbb bűnösként, főleg azért mert jelentős területek megszerzésében reménykedtek a magyar területekből.
(Tudjuk, ez később be is következett, az antanthatalmaknak érdekük volt a központi hatalmak meggyengítése,
területük felosztása.)
„



”
IV. Károly király eskütétele
A vesztes háborút követően 1918-ban elégedetlenségi hullám söpört végig a Habsburg Birodalmon.
Magyarországon ez tizennégy hónap után elsöpörte a Wekerle kormányt, a kevés véráldozattal járó őszirózsás
forradalom eredményeként az uralkodó nevében József főherceg 1918. október 31-én Károlyi Mihályt nevezte ki
miniszterelnökké.
Alkotmányos válság 1918-19-ben
Károlyi november elején felmentést kért és kapott az uralkodónak tett eskü alól, kormánya pedig
„népkormányként” a Nemzeti Tanácsra esküdött fel. November 13-án egy magyar küldöttség kereste fel Károlyt a
Bécs melletti Eckartsau-ban lévő vadászkastélyában, ahol rábeszélték a lemondásra.
Az eckartsaui nyilatkozatban Károly beleegyezett uralkodói jogainak felfüggesztésébe, elismerte, hogy a magyar
nemzetnek joga van az államforma megválasztására, azonban formálisan nem mondott le a magyar koronáról.
(Ennek a későbbiekben súlyos következményei lettek.)



Trónra lépésem óta mindig arra törekedtem, hogy népeimet minélelőbb a háború borzalmaitól
megszabadítsam; a mely háború keletkezésében semmi részem nem volt.
Nem akarom, hogy személyem akadályul szolgáljon a magyar nemzet szabad fejlődésének, mely iránt
változatlan szeretettől vagyok áthatva.
Ennélfogva minden részvételről az államügyek vitelében visszavonulok és már eleve elismerem azt a döntést,
melylyel Magyarország jövendő államformáját megállapítja.
Kelt Eckartsau ezerkilencszáztizennyolc, November hó tizenharmadikán.
Károly
„



”
Az eckartsaui nyilatkozat IV. Károly saját kézírásával
Ezt követően, 1918. november 16-án Károlyi Mihály kikiáltotta a (nép)köztársaságot, az erről szóló „néphatározat”
november 22-én jelent meg:
Magyarország Nemzeti Tanácsa a nép akaratából a következő NÉPHATÁROZATOT hozta:
I. CIKK
Magyarország minden más országtól független és önálló népköztársaság
II. CIKK
A népköztársasági alkotmányt új választójog alapján sürgősen egybehívandó alkotmányozó nemzetgyűlés
állapítja meg.
A magyar országgyűlés képviselőháza és főrendiháza feloszlik és megszűnik.
III. CIKK
Addig, míg az alkotmányozó nemzetgyűlés másként nem határoz, az állami főhatalmat a Károlyi Mihály
elnöklete alatt álló népkormány gyakorolja a Magyar Nemzeti Tanács intézőbizottságának támogatásával.
IV. CIKK
A népkormány alkosson sürgősen néptörvényeket:
1. az általános, titkos, egyenlő, közvetlen és a nőkre is kiterjedő nemzetgyűlési, törvényhatósági és községi
választójogról.
2. a sajtószabadságról.
3. a nép esküdtbíráskodásáról.
4. az egyesülés és gyülekezés szabadságáról.
5. a földmíves népnek földhöz juttatásáról.
Ezeket a törvényeket léptesse a népkormány sürgősen életbe és hajtsa végre.
V. CIKK
Az ezzel ellenkező törvényes rendelkezések hatálya megszűnik, minden egyéb törvényes rendelkezés hatályban
marad.
Budapesten, 1918. évi november hó tizenhatodik napján.
„



”
Károlyi Mihály 1918. november 16-án a parlament lépcsőjéről kikiáltja a (nép)köztársaságot
A Károlyi-kormány a néphatározatban megfogalmazott programot elkezdte végrehajtani, megszülettek a IV. cikk
2., 3. és 4. pontjában nevesített törvények, elkezdődött a földosztás.
Az adózással kapcsolatos érdemi döntések nem születtek, egyelőre megelégedett a kormányzat a korábban (még
a Wekerle-kormány) idején alkalmazott adókkal, illetve olyan, inkább jelképesnek számító döntések születtek,
mint a játékkártya gyártása állami monopóliumának megszüntetését követően terhelje azt jelentős adótétel.
Szende Pál közgazdasági íróként jelentős volt (Budapesten utcanév is őrzi emlékét), de a Károlyi- és Berinkey
kormányok pénzügyminisztereként végzett tevékenysége nem nevezhető kiemelkedőnek.
Károlyit 1919. január 11-étől köztársasági elnökké választották, ezt a posztot töltötte be egészen március 21-ig.
Március 20-án antanthatalmak által megfogazott békeszerződés döntésének dokumentumait átadnák a magyar
kormánynak (az átadó személyéről ezt nevezték Vix-jegyzéknek). Ennek elfogadhatatlansága miatt lemondott a
Berinkey-kormány. Károlyi köztársasági elnökként szociáldemokrata kormányt készült megbízni, de március 21-én
éjjel megalakult a Tanácsköztársaság, másnap Károlyi aláírásával jelent meg a Tanácsköztársaság
hatalomátvételéről szóló proklamáció. Ezt később Károlyi (és Berinkey miniszterelnök is) hamisítványnak
minősítette.
A Tanácsköztársaság írott alkotmányt alkotott
A megalakult Tanácsköztársaságnak alig öthónapos működése alatt nagy erővel nekilátott az ország katonai
erővel való megvédésének, illetve az új államforma nemzetközi elfogadtatásának. A kezdeti sikerek után mindkét
területen katasztrofális eredmények következtek be.
„



”
Garbai Sándor miniszterelnök és Kun Béla népbiztos kikiáltják a Tanácsköztársaságot
Gazdasági területen megkezdődtek az államosítások. A munka alapú társadalmat célozták meg, ahol a tőke
értékteremtő szerepét tagadták, és a rászorulók (gyermekek, idősek, betegek) eltartásán kívül csakis a munkát
végzőket (beleértve a Vörös Hadsereg katonáit is) tartották a társadalom hasznos tagjainak, így választójog is csak
őket illette meg. Az adózási kérdések részleteivel a Tanácsköztársaság ideje alatt sem volt idő foglalkozni.
Ki kell emelni viszont azt, hogy a fentebb említett néphatározat II. cikkét megvalósították, megszületett a magyar
történelem első egységes írott (kartális) alkotmánya (Magyarországi Szocialista Szövetséges Tanácsköztársaság
alkotmánya), amelyet a szövetséges tanácsok országos gyűlése 1919. június 23-án fogadott el. Terjedelme miatt
ennek teljes közzétételét mellőzzük, csak néhány pontját emeljük ki.



Az alkotmány következő téziseit mai szemmel is haladónak kell minősítenünk:
– gyülekezési jog;
– véleményszabadság, sajtószabadság;
– általános választójog 18 éves kortól, amely a nőkre is vonatkozik;
– munkához való jog (és egyben munkavégzési kötelezettség);
– művelődéshez való jog;
– vallásszabadság;
– anyanyelv-használati jog.
A jogoknál ugyanakkor korlátot támasztott az alkotmány, amely szerint ezeket csak a dolgozó nép tagjai
gyakorolhatják szabadon, a tőkéből, járadékból élők nem.
Az alkotmány már 1. §-ában leszögezi, hogy „A proletáriátus diktaturája azonban csupán eszköz mindennemű
kizsákmányolás és mindenfajta osztályuralom megszüntetésére és előkészítése annak a társadalmi rendnek,
amely nem ismer osztályokat és amelyben megszünik az osztályuralom legfőbb eszköze, az állam hatalma is.”. A
megcélzott osztálynélküli társadalomban már állam sincs, azaz az állam működésének anyagi fedezetét biztosító
adóztatásra sincs szükség.
A Tanácsköztársaságban a legfőbb hatalmat a szövetséges tanácsok országos gyűlése gyakorolja, ez választja meg
a legfőbb végrehajtó szervet, a Kormányzótanácsot, és annak elnökét. A Kormányzótanács tagjai a népbiztosok,
amelyek népbiztosságokat vezetnek, ezek egyike a gazdasági ügyekért felelős Népgazdasági Tanács. (ha
belegondolunk, ez nemigen különbözik a mai hatalmi struktúrától: Országgyűlés, Kormány, miniszterek,
minisztériumok)
16. § A szövetséges tanácsok országos gyülésének hatáskörébe tartozik minden nagyfontosságú állami ügy, de
különösen
...
5. az államkölcsönök fölvétele;
...
9. a gazdasági élet egészének, valamint egyes ágainak általános irányitása;
10. a pénzrendszer, a mérték- és súlyrendszer megállapitása és megváltoztatása;
11. a Tanácsköztársaság költségvetésének megállapitása;
12. a közterhek megállapitása; ...
Fontos garanciális szabály, hogy az adórendszer a legfőbb képviseleti szerv hatáskörébe tartozzék.
A végrehajtó népgazdasági Tanács hatásköre ennél jóval szűkebb:



34. § A Népgazdasági Tanács hatáskörébe tartozik a termelésnek és a javak elosztásának egységes irányitása,
a gazdálkodást tárgyazó rendeletek kibocsátása és végrehajtása, úgyszintén a termelésnek, valamint az
elosztást végző szerveknek műszaki és gazdasági ellenőrzése.
35. § A Népgazdasági Tanács főosztályai a következők:
a) a termelés általános irányitása, anyaggazdálkodás és külkereskedelem,
b) a földmivelés és állattenyésztés,
c) az ipari termelés technikai irányitása és üzemvezetés,
d) pénzügyi gazdálkodás,
e) közellátás,
f) közlekedés,
g) gazdasági szervezés és ellenőrzés,
h) középités,
i) munkaügy.
Szintén pozitívumként kell megemlíteni, hogy a német és a ruszin nemzetiség önálló népbiztosságokat kapott, és
a Népgazdasági Tanácsban is képviseleti joggal rendelkeztek.
Bármennyire is haladónak voltak tekinthetőek az alkotmány felsorolt tézisei, tudjuk, hogy a gyakorlat más volt,
illetve a Tanácsköztársaság 1919. augusztus 1-jei bukása nem tette lehetővé az elvek gyakorlatba való átültetését.
Visszarendeződés és stabilizáció 1919-23-ban
A Tanácsköztársaság bukását követően néhány napig regnáló Peidl-kormány augusztus 2-án ismét kihirdette (a
tanácsköztársaság helyett) a népköztársaságot, de ez már csak rövid életű kezdeményezés volt, mert az augusztus
15-én hivatalba lépő Friedrich-kormány már ismét József főhercegtől kapta megbízatását, és Habsburg József
főherceget tekintették most már a király nélküli királyság államfőjének. (A király nélküli királyság jogi
problémáiról érdekes írás található az irodalomjegyzékben.)
Ez az állapot november 24-éig tartott, amikor is az Antant és a román megszálló csapatok nyomására a kormány
lemondott, az újonnan alakult Huszár-kormány már Horthy Miklóst tekintette a király nélküli királyság
államfőjének.
„



”
Horthy Miklós fehér lovon
Az alkotmányos rend helyreállítására még várni kellett néhány hónapot. 1920. évi február 16-án nemzetgyűlési
képviselői választásokat tartottak. Az új országgyűlés első törvényében (1920. évi I. törvénycikk az alkotmányosság
helyreállításáról és az állami főhatalom gyakorlásának ideiglenes rendezéséről) az 1918. november 16 – 1919.
augusztus 14-e közötti időszakot olyannak minősítette, amelyben született törvényeket, rendelkezéseket
semmisnek kell tekinteni (a törvény biztosított kivételi lehetőséget a jogrend fenntartása és folytonossága
érdekében).
A törvény rendelkezett arról, hogy IV. Károly lemondásával a királyi hatalom megszűnt, de egyelőre nem
nyilvánított véleményt a királyság intézményéről. Rendelkezett viszont a kormányzóválasztásról, azzal, hogy a
kormányzót a királyhoz hasonló jogok illetik meg.
A törvény elfogadását követően a nemzetgyűlés 1920. március 1-jén kormányzónak választotta Horthy Miklóst,
ennek tényéről az 1920. évi II. törvény rendelkezett (1920. évi II. törvénycikk nagybányai Horthy Miklós úrnak
kormányzóvá történt megválasztásáról).
A királyság intézményéről egy évvel később született törvény:



1921. évi XLVII. törvénycikk IV. Károly Ő Felsége uralkodói jogainak és a Habsburg Ház trónörökösödésének
megszüntetéséről
1. § IV. Károly király uralkodói jogai megszűntek.
2. § Az 1723. évi I. és II. törvénycikkben foglalt pragmatica sanctio és minden egyéb jogszabály, amely az
Ausztriai Ház (Domus Austriaca) trónörökösödési jogát megállapította vagy szabályozta, hatályát vesztette és
ezzel a királyválasztás előjoga a nemzetre visszaszállt.
3. § A nemzet a királyság ősi államformáját változatlanul fenntartja, de a királyi szék betöltését későbbi időre
halasztja és utasítja a minisztériumot, hogy eziránt arra alkalmas időben javaslatot tegyen.
Tehát a király nélküli királyság intézményét ezt követően már törvény is szentesítette. Királyt nem választottak, de
nyitva hagyták annak lehetőségét a későbbiekre. Ez a sajátos államforma állt fenn Horthy Miklós
kormányzóságának végéig, 1944. október 16-án kelt lemondásáig.
„
”
Az 1919-38 közötti időszakban használt magyar címer (ún. angyalos kiscímer)
A közteherviselésre vonatkozóan ebben az időszakban újabb alkotmányszintű szabályok nem születtek. A korábbi
törvények érvényesülését tartották fenn egészen 1922-ig.
A háborús időszakban keletkezett extrajövedelmekre egyszeri vagyonváltságot írtak elő 1921-ben:
– 1921. évi XV. törvénycikk a betétek, a folyószámlakövetelések és a természetben elkülönítve őrzött
készpénzletétek, továbbá a belföldi részvények és szövetkezeti üzletrészek, a külföldi pénznemek és a külföldi
értékpapírok vagyonváltságáról;
– 1921. évi XXVI. törvénycikk a magyar államadósságokról és az azokat terhelő vagyonváltságról;



– 1921. évi XLV. törvénycikk az ingatlanok, a felszerelési tárgyak, az árúraktárak, az ipari üzemek és egyéb jószágok
vagyonváltságáról.
A vagyonváltság-törvények sikertelenek voltak, főleg azért, mert érvényesítésük önkéntes alapon ment volna
végbe.
Az állami működés bevételi oldalának stabilitását végül az 1922-ben meghozott adótörvények biztosították. Ezek a
törvények az 1909-ben elfogadott, Wekerle Sándor nevével fémjelzett adótörvények nyomán születtek,
természetesen az eltelt jó egy évtized változásait figyelembe véve. Ezek a törvények kevés változtatással a
második világháború elejéig hatályban maradtak (kevés módosítással!), sőt egyes rendelkezéseket egészen 1948
ig alkalmaztak.
Itt most csak a törvények címeit soroljuk fel:
– 1922. évi XXI. törvénycikk a földadó kivetésének és az ezzel kapcsolatos kérdéseknek újból való szabályozásáról;
– 1922. évi XXII. törvénycikk a házadóról és a fényűzési lakásadóról;
– 1922. évi XXIII. törvénycikk az általános kereseti adóról;
– 1922. évi XXIV. törvénycikk a társulati adóról;
E törvények végrehajtásának eljárási szabályait tartalmazta az 1923. évi VII. törvénycikk a közadók kezeléséről.
Cikkünket folytatjuk!
Irodalom:
Corpus Juris Hungarici (KJK-KERSZÖV Kft., 2000, Budapest)
Szabó István: A királyi trón betöltése körüli viták a két világháború közötti Magyarországon
(http://ias.jak.ppke.hu/hir/ias/200612sz/2006_1-2_2acta18.pdf) (Iustum Aequum Salutare, II. 2006/1–2. 171–189.)



Az alkotmányos adózástól az adózási alkotmányig – 4.
rész
Az adózás alkotmányossági feltételeinek meghatározásában az elmúlt három évtized kiemelkedő
jelentőségű. Már a 2012 előtt hatályos Alkotmányban is számos rendelkezés megjelent, de a 2012. január 1
jén hatályba lépett Alaptörvényben ezeket tovább pontosították, részletezték. Az Alaptörvény egyik
rendelkezése lehetőséget biztosít az adózási alkotmány megfogalmazására is.
Mindenki felelős önmagáért, képességei és lehetőségei szerint köteles az állami és közösségi feladatok
ellátásához hozzájárulni.
(részlet az Alaptörvényből)
Horthy Miklós 1944. október 16-án lemondott (zsarolással lemondatták), az államfői hatalmat Szálasi Ferenc, mint
nemzetvezető vette át, aki november 4-én felesküdött a magyar koronára, majd másnap megalakította a Nemzeti
Összefogás Kormányát, amelynek miniszterelnöki székét maga foglalta el. Szálasi totális háborút hirdetett a
támadó szövetséges csapatokkal szemben, de ennek – ma már tudjuk – nem volt értelme. A kormány december
11-én elhagyta a fővárost, és nyugati irányba menekült. Formálisan Szálasi 1945. március 28-áig volt a végrehajtó
hatalom vezetője, amerikai fogságba került, az amerikaiak kiadták Magyarországnak, népbíróság elé állították és
kivégezték.
„
”
Szálasi Ferenc 1944. november 4-én a Szent Korona előtt tett nemzetvezetői esküje



Időközben 1944. december 21-én Debrecenben Ideiglenes Nemzetgyűlés alakult, amely kinyilvánította, hogy saját
magát tekinti a magyar állami szuverenitás kizárólagos képviselőjének.
1945. évi I. törvénycikk a magyar állami szuverénitás gyakorlásáról
1. § Az ideiglenes nemzetgyűlés – törvényerőre emelve a Debrecenben, 1944. évi december hó 22. napján tartott
ülésében hozott határozatát – a magyar állami szuverénitás kizárólagos képviselőjévé nyilvánítja magát.
...
Ideiglenes Nemzeti Kormány alakult 1944. december 22-én Dálnoki Miklós Béla vezetésével, majd 1945. január 26
án háromtagú Nemzeti Főtanács jött létre, amely kollektív államfői hatalomként működött. Mindez természetesen
a szovjet csapatok felügyelete alatt. Az Ideiglenes Nemzeti Kormányt a szovjetek és az amerikaiak 1945
szeptemberében ismerték el.
A II. világháború után 1945. november 4-én tartottak először – az egész országra kiterjedő, egyetlen napon
lebonyolított – nemzetgyűlési választásokat. E voksolás alapján 1945. november 29-én ült össze az új
Nemzetgyűlés. Az Ideiglenes Nemzeti Kormányt 1945. november 15-én váltotta fel a Tildy Zoltán vezette kormány,
ez volt a Magyar Királyság utolsó kormánya. Ezt a kormányt már a britek is elismerték.
Az 1944. október 16 – 1945. november 28. közötti időszakban az alkotmányos működés feltételei hiányoztak, így
természetesen a közteherviselésre vonatkozóan sem születhettek alkotmányos előírások. Jogszabályok, sőt
törvények is születtek, de a megalkotásuk nélkülözte az alkotmányossági kereteket, így utólag már csak
ideiglenes, a szükséghelyzetben kiadott rendelkezéseknek tekinthetjük ezeket.
Az első olyan törvény, amelyet már az új Nemzetgyűlés fogadott el az 1945. évi XI. törvénycikk volt az
államhatalom gyakorlásának ideiglenes rendezéséről.
Megint köztársaság!
A Nemzetgyűlés törvényt fogadott el Magyarország államformájáról (1946. évi I. törvény), ennek preambuluma
több szempontból is fontos, ezért beidézzük:



1946. évi I. törvénycikk Magyarország államformájáról
Magyarországon 1918. november 13-án megszűnt a királyi hatalom gyakorlása. A nemzet visszanyerte
önrendelkezési jogát. Négyszáz esztendős harc, az ónodi gyűlés, az 1849-es debreceni határozat, két
forradalom kísérlete és az ezt követő elnyomatás után a magyar nép újra szabadon határozhat
államformájáról.
Az általános, egyenlő, közvetlen és titkos választójog alapján megválasztott Nemzetgyűlés most a magyar nép
nevében és megbízásából megalkotja azt az államformát, amely a nemzet akaratának és érdekeinek legjobban
megfelel: a magyar köztársaságot.
A köztársaság polgárai részére biztosítja az ember természetes és elidegeníthetetlen jogait, a magyar nép
számára a rendezett együttélést s a más népekkel való békés együttműködést.
Az állampolgárok természetes és elidegeníthetetlen jogai különösen: a személyes szabadság, jog az
elnyomatástól, félelemtől és nélkülözéstől mentes emberi élethez, a gondolat és vélemény szabad nyilvánítása,
a vallás szabad gyakorlása, az egyesülési és gyülekezési jog, a tulajdonhoz, a személyi biztonsághoz, a
munkához és méltó emberi megélhetéshez, a szabad művelődéshez való jog s a részvétel joga az állam és
önkormányzatok életének irányításában.
Ezektől a jogoktól egyetlen állampolgár sem fosztható meg törvényes eljárás nélkül és e jogokat a magyar
állam valamennyi polgárának minden irányú megkülönböztetés nélkül, a demokratikus államrend keretein
belül, egyformán és egyenlő mértékben biztosítja.
A törvény utal a korábbi trónfosztási kísérletekre, az 1919-45 közötti időszakot elnyomatásnak minősíti, így az új
köztársaságot az 1918-19-es köztársaságot folytatásának, jogutódjának tekinti.
A Magyar Köztársaság elnökének Tildy Zoltánt választották meg, ezt a tisztet 1948. július 31-éig töltötte be.
Kommunista hatalomátvétel – Alkotmány kell a népnek!
1947-ben módosították a választójogi törvényt, majd augusztus 31-én választásokat tartottak. Vitatható
körülmények között („kékcédulás választás”) a választást a Magyar Kommunista Párt nyerte meg, koalíciós
partnereivel ő alakíthatott kormányt.
Az új országgyűlés fogadta el Magyarország új, egységes alkotmányát, amelynek kihirdetésére – jelképes
egybeeséssel a következő választások időpontjával – 1949. augusztus 20-án – került sor. Az 1949. évi XX. törvény
visszatért az 1919-es Tanácsköztársaság eszméihez, ismét népköztársaságként nevesítette az államformát, és
ismét a munka alapú társadalom megvalósítását tűzte ki célul.
„



”
Amikor már nem kellett a Rákosi-címer
Az Alkotmány eredeti szövege a közteherviseléssel nem foglalkozott (még annyira sem, mint a Tanácsköztársaság
alkotmánya), hiszen az adózás ellentétes a célként kitűzött osztály- és államnélküli társadalom eszményével, az
adózást legfeljebb a társadalom kevésbé kívánatos elemeivel szembeni büntetésként kívánta alkalmazni. És ezt
tette is a hatalom, egészen a 80-as évek második feléig.
Az Alkotmány szövegét számos alkalommal módosították, a legjelentősebb módosítások az 1989-90-es
rendszerváltás időszakában történtek.
A közteherviselés elve az Alkotmányban
Az 1970-es és 1980-as évek világpolitikai és gazdasági változásai Magyarországon sem maradtak következmények
nélkül. A szocialista gazdasági rendszer kezdett összeomlani. Ennek többször is próbálkoztak a reformjával, de a
80-as évekre világossá vált, hogy sokkal mélyebb gazdasági változásokra van szükség.
A 80-as évek közepén beindultak a Pénzügyminisztériumban az adóreform munkálatok, és az első adótörvények
(szja, áfa stb.) 1987-ben meg is jelentek.
Felerősödtek a politikai változásokra irányuló törekvések is, ennek részeként számos alkalommal módosították az
alkotmányt, és 1989. október 23-ától, az új Magyar Köztársaság kikiáltásának napjától megjelent az Alkotmányban
a közteherviselési kötelezettség is:
70/I. § A Magyar Köztársaság minden állampolgára köteles jövedelmi és vagyoni viszonyainak megfelelően a
közterhekhez hozzájárulni.



A rövid bekezdés is egyértelműsíti, hogy az adózás általános szabályát az egyenlőség és az arányosság elvének
betartásával kell érvényesíteni.
„
”
Magyarország címerei – 1944-1990
A rendszerváltást követően az önkormányzatok megalakulásával, önállóságuk garanciájaként adókat vezethettek
be. Ezt szolgálta az Alkotmány újabb módosítása, amely 1990. szeptember 30-tól hatályos:
44/A. § (1) A helyi képviselőtestület:
...
d) törvény keretei között megállapítja a helyi adók fajtáit és mértékét,
...
(2) A helyi képviselőtestület a feladatkörében rendeletet alkothat, amely nem lehet ellentétes a magasabb
szintű jogszabállyal.
Törvény alatt itt a helyi adókról szóló 1990. évi C. törvényt kell érteni, de természetesen egyéb törvények is
korlátozásokat jelentettek és jelentenek, így például az adózás rendjéről szóló törvény.
A népakarat érvényesítésének egyik eszköze a népszavazás. Az erről szóló törvény megalkotásával párhuzamosan
alkotmányos korlátot is emeltek olyan kérdésekben, amelyekben nem célszerű a népszavazást tartani. Ezek
között szerepelnek a közteherviseléssel kapcsolatos szabályok is:
28/C. § (5) Nem lehet országos népszavazást tartani:
a) a költségvetésről, a költségvetés végrehajtásáról, a központi adónemekről és illetékekről, a vámokról,
valamint a helyi adók központi feltételeiről szóló törvények tartalmáról,
...
A korlátozás érthető, hiszen bármilyen új kötelezettség bevezetése vagy korábbi kötelezettség emelése esetén
elég nagy esélye van annak, hogy egy népszavazás azt elmarasztalja. Ezt jól mutatja a 2008. március 9-én tartott
népszavazás, és annak eredménye.



A népszavazáson – amelynek kérdéseit az Alkotmánybíróság előzetesen megvizsgálta, és nem tartotta azokat
alkotmányellenesnek – a következő három kérdésre kellett válaszolni:
– Egyetért-e Ön azzal, hogy a fekvőbeteg-gyógyintézeti ellátásért a jelen kérdésben megtartott népszavazást
követő év január 1-jétől ne kelljen kórházi napidíjat fizetni?
– Egyetért-e Ön azzal, hogy a háziorvosi ellátásért, fogászati ellátásért és a járóbeteg-szakellátásért a jelen
kérdésben megtartott népszavazást követő év január 1-jétől ne kelljen vizitdíjat fizetni?
– Egyetért-e Ön azzal, hogy az államilag támogatott felsőfokú tanulmányokat folytató hallgatóknak ne kelljen
képzési hozzájárulást fizetni?
A szavazás érvényes és eredményes volt, a népakarat 80 % fölötti arányban utasította el a kórházi napidíjat, a
vizitdíjat és a tandíjat.
„A 2008-as népszavazás eredménye
”
A 2008-as népszavazás eredménye
Azt, hogy az Alkotmánybíróság döntése mennyiben felel meg a beidézett Alkotmányszövegnek (és mennyiben
inkább politikai elvárásoknak) nem tisztünk minősíteni.
A következő, közteherviselést is érintő alkotmánymódosításra 2010-ben került sor. A 2010-ben megalakult
Országgyűlés olyan törvényt fogadott el, hogy bizonyos jövedelmek után visszamenőlegesen 98 %-os adót
lehessen alkalmazni (ld. az egyes gazdasági és pénzügyi tárgyú törvények megalkotásáról, illetve módosításáról
szóló 1990. évi XC. törvény 8-12. §-ait). Ennek alkotmányossági feltételeit az Alkotmány módosításával kívánták
biztosítani, a 70/I. §-ba egy új (2) bekezdés beiktatásával:



(2) A közterhek viselésére szolgáló forrásokból, valamint az állami vagyonnal gazdálkodó, illetve az állam
többségi tulajdonában vagy irányítása alatt álló szervezetek részéről jó erkölcsbe ütköző módon juttatott
jövedelmek tekintetében törvény, az adott adóévtől kezdődően, külön mértékű kötelezettséget állapíthat meg.
Az Alkotmánybíróság nem fogadta el a törvényi rendelkezéseket (184/2010. (X. 28.) AB határozat). Ennek
„feloldására” az Országgyűlés ismét módosította az Alkotmányt, egyrészt korlátozta az Alkotmánybíróság döntési
jogkörét, másrészt pontosította a 70/I. § (2) bekezdését:
32/A. § (2) A költségvetésről, a költségvetés végrehajtásáról, a központi adónemekről, illetékekről és
járulékokról, a vámokról, valamint a helyi adók központi feltételeiről szóló törvényeket az Alkotmánybíróság
akkor vizsgálhatja felül, ha az erre irányuló indítvány az alkotmányellenesség okaként kizárólag az élethez és
emberi méltósághoz való jog, a személyes adatok védelméhez való jog, a gondolat, lelkiismeret és vallás
szabadsága, vagy a magyar állampolgársághoz kapcsolódó 69. § szerinti jogok sérelmét jelöli meg, és nem
tartalmaz egyéb okot.
(3) Az Alkotmánybíróság alkotmányellenesség megállapítása esetén megsemmisíti a törvényeket és más
jogszabályokat. A költségvetésről, a költségvetés végrehajtásáról, a központi adónemekről, illetékekről és
járulékokról, a vámokról, valamint a helyi adók központi feltételeiről szóló törvényeket az Alkotmánybíróság
akkor semmisíti meg, ha azok tartalma az élethez és emberi méltósághoz való jogot, a személyes adatok
védelméhez való jogot, a gondolat, lelkiismeret és vallás szabadságát, vagy a magyar állampolgársághoz
kapcsolódó 69. § szerinti jogokat sérti.
70/I. § (2) A közterhek viselésére szolgáló forrásokból, valamint az állami vagyonnal gazdálkodó, illetve az
állam többségi tulajdonában vagy irányítása alatt álló szervezetek részéről juttatott jövedelemre, az adott
adóévet megelőző ötödik adóévtől kezdődően, törvény a jövedelem mértékét el nem érő kötelezettséget
állapíthat meg.
Az Alkotmánybíróság és a kormányzat „csörtéje” ezzel nem ért véget. Az Alkotmány további módosítására nem
került sor, de az említett adótörvény módosítására igen. Végül az adókötelezettséget csak a 2010-től megszerzett
jövedelmekre kell(ett) alkalmazni. A különadóra vonatkozó rendelkezések ma is hatályban vannak, igaz a büntető
adó mértéke ma már „csak” 75 %.
Alkotmányozás 2011-ben
Az Alkotmányt (1949. évi XX. törvényt) 2012. január 1-jétől új jogszabály, az ún. Alaptörvény váltotta fel. Már maga
az alkotmányozási folyamat is regénybe illő volt, ebből most csak egy apró momentumot emelünk ki. Egyéni
képviselői javaslatként Szili Katalin (akkor már) független országgyűlési képviselő önálló alkotmánytervezetet
terjesztett elő (2011. március 15., irományszám: T2628).
„



”
Szili Katalin országgyűlési képviselő
Az alkotmánytervezetben szerepel a következő szövegrész:
III. fejezet
KÖZPÉNZEK És KÖZJAVAK
1.§ (1) Minden természetes személy, jogi személy és jogi személyiséggel nem rendelkező szervezet köteles
jövedelmi és vagyoni viszonyainak megfelelően a közterhekhez hozzájárulni.
(2) A közterhek viselésére szolgáló forrásokból, valamint az állami vagyonnal gazdálkodó, illetve az állam
többségi tulajdonában vagy irányítása alatt álló szervezetek részéről juttatott jövedelemre, az adott adóévet
megelőző ötödik adóévtől kezdődően, törvény a jövedelem mértékét el nem érő kötelezettséget állapíthat meg.
(3) A Köztársaság köteles a nemzeti vagyon és vagyonértékű jogok megőrzéséről gondoskodni.
(4) A közpénzek felhasználása és a költségvetési gazdálkodás során a Köztársaság biztosítani köteles az
átláthatóságot, a felel ős gazdálkodást, az ellenőrizhetőséget és a felel ősség megállapíthatóságát.
(5) A költségvetési egyensúly fenntartását szolgáló hitelfelvételről, vagy pótlólagos adókivetésről a
Képviselőház külön törvényben köteles dönteni.
A (2) bekezdésben ismét felbukkant az öt évre visszamenőlegesen alkalmazható adózás szabálya. Hogy ez
mennyire felel meg a sok évszázad alatt kialakult jogelveknek (visszamenőlegesség tilalma stb.), nem lehet
tisztünk minősíteni.
Miután 5 igen, 250 nem és 15 tartózkodás mellett a tervezetet nem bocsátották részletes vitára, a benyújtó
visszavonta az alkotmánytervezetet.



Ahogyan az várható volt, az Országgyűlés a kormánypárti képviselők által benyújtott Alaptörvényt fogadta el 2011.
április 18-án (262 igen, 44 nem, 1 tartózkodás mellett). Az új Alaptörvény 2012. január 1-jén lépett hatályba. Több
módosítása is volt azóta, ezek viszont az Alaptörvény közteherviselésre vonatkozó rendelkezéseit nem érintették.
Az Alaptörvény közteherviselésre vonatkozó rendelkezései
Magyarország Alaptörvényének számos rendelkezése kapcsolódik a közteherviseléshez. Ezek közül a
legfontosabbakat emeljük ki:



O) cikk
Mindenki felelős önmagáért, képességei és lehetőségei szerint köteles az állami és közösségi feladatok
ellátásához hozzájárulni.
XXX. cikk
(1) Teherbíró képességének, illetve a gazdaságban való részvételének megfelelően mindenki hozzájárul a közös
szükségletek fedezéséhez.
(2) A közös szükségletek fedezéséhez való hozzájárulás mértékét a gyermeket nevelők esetében a
gyermeknevelés kiadásainak figyelembevételével kell megállapítani.
8. cikk
(3) Nem lehet országos népszavazást tartani
b) a központi költségvetésről, a központi költségvetés végrehajtásáról, központi adónemről, illetékről,
járulékról, vámról, valamint a helyi adók központi feltételeiről szóló törvény tartalmáról;
32. cikk
(1) A helyi önkormányzat a helyi közügyek intézése körében törvény keretei között
a) rendeletet alkot;
h) dönt a helyi adók fajtájáról és mértékéről;
37. cikk
(4) Mindaddig, amíg az államadósság a teljes hazai össztermék felét meghaladja, az Alkotmánybíróság a 24.
cikk (2) bekezdés b)-e) pontjában foglalt hatáskörében a központi költségvetésről, a központi költségvetés
végrehajtásáról, a központi adónemekről, az illetékekről és járulékokról, a vámokról, valamint a helyi adók
központi feltételeiről szóló törvények Alaptörvénnyel való összhangját kizárólag az élethez és az emberi
méltósághoz való joggal, a személyes adatok védelméhez való joggal, a gondolat, a lelkiismeret és a vallás
szabadságához való joggal vagy a magyar állampolgársághoz kapcsolódó jogokkal összefüggésben
vizsgálhatja felül, és ezek sérelme miatt semmisítheti meg. Az Alkotmánybíróság az e tárgykörbe tartozó
törvényeket is korlátozás nélkül jogosult megsemmisíteni, ha a törvény megalkotására és kihirdetésére
vonatkozó, az Alaptörvényben foglalt eljárási követelmények nem teljesültek.
40. cikk
A közteherviselés és a nyugdíjrendszer alapvető szabályait a közös szükségletek kielégítéséhez való
kiszámítható hozzájárulás és az időskori létbiztonság érdekében sarkalatos törvény határozza meg.
Több rendelkezés már a korábbi Alkotmányban is megjelent, ezek ismételt elemzésétől eltekintünk.



Az O) cikkben a közteherviselésnek két célját határozza meg a jogszabály, egyrészt az állam működését (védelem,
közrend, közigazgatás, jogalkotás, igazságszolgáltatás stb.), másrészt a közösségi feladatokat (pl. kultúra, szociális
háló, hitélet, infrastruktúra, tudomány, nemzeti identitás). Ez a megfogalmazás sokkal pontosabb, mint a korábbi
célmegjelölések, így mindenképpen szerencsésnek tekinthető.
„
”
Az Alaptörvény díszkiadása, háttérben az Országház belső tere
Ki kell emelni a XXX. cikk három kritériumát, amely szerint az adózásnak figyelembe kell vennie a teherbíró
képességet, a gazdasági aktivitást és a gyermeknevelés anyagi terheit. Ezek olyan elvek, amelyekkel nehéz lenne
vitatkozni, különösen előremutató a gyermeknevelés támogatása.
A 37. cikkben ismét megjelenik az Alkotmánybíróság jogkörének korlátozása, bár a korábbiakhoz képest
megváltozott formában. A korlátozás államadósság szintjéhez való rögzítése Magyarország kiszolgáltatottságát
emeli ki. Fontos annak felismerése, hogy a nemzeti szuverenitás egyik eleme a gazdasági önállóságunk, amely túl
nagy államadósság esetén veszélybe kerülhet.
A 40. cikk mögöttes tartalmára a cikksorozat következő részében térünk ki.
Cikkünket folytatjuk!
Irodalom:
Corpus Juris Hungarici (KJK-KERSZÖV Kft., 2000, Budapest)
Szili Katalin alkotmánytervezete (http://www.parlament.hu/iromanyok-elozo-ciklusbeli-adatai?
p_auth=eOKO5jgI&p_p_id=pairproxy_WAR_pairproxyportlet_INSTANCE_9xd2Wc9jP4z8&p_p_lifecycle=1&p_p_state=no
1&p_p_col_count=1&_pairproxy_WAR_pairproxyportlet_INSTANCE_9xd2Wc9jP4z8_pairAction=%2Finternet%2Fcplsql%2






Az alkotmányos adózástól az adózási alkotmányig – 5.
rész
Az adózás alkotmányossági kérdéseit tárgyaló sorozatunk előző részeiben bemutattuk, hogy hogyan alakult
az adózás a magyar történelemben, milyen alkotmányossági háttere volt magát a történelmet is
meghatározó adótörvényeknek. Sorozatunk záró részében egy új jelenségről, az adózási alkotmányról
szólunk. Maga a fogalom sem túl régi, hazai megjelenése, majd alkalmazása alig egy évtizedre nyúlik vissza.
... adózás legfőbb elvei a következők: a kiszámíthatóság, stabilitás, versenyképesség, semlegesség, egyszerűség,
átláthatóság, tervezhetőség, megtérülés, időben csökkenő centralizáció.
(részlet a stabilitási törvény indoklásából)
A hatalom hajlamos a túladóztatásra. A többletbevételekből telik hatalmának biztosítására, a társadalom felé
való jótékonykodásra, bár ez gyakrabban csak egyes preferált rétegeknek, csoportoknak való juttatásokban,
kedvezményekben jelenik meg. A már kialakított juttatási, kedvezményi lehetőségekből nehéz visszavonulni, a
társadalom, illetve egyes csoportjai ragaszkodnak a szerzett joghoz. Mindez kortól, országtól vagy politikai
preferenciáktól függetlenül igaz.
„



”
Nehéz teher
A társadalmi, gazdasági élet változásai is teremthetnek olyan helyzeteket, amelyek az adórendszer előre
átgondolt, tervszerű módosítását igényelhetik. Ilyenek lehetnek az infláció, gazdasági válságok, a munkaerő
elvándorlása, a gyermekszületések számának változása, a társadalom elöregedése.
Mit is értünk adózási alkotmány alatt?
A fejlett világ az előzőekben megfogalmazott kihívásokra, a politika „féken tartására” alkalmazza az adózási
alkotmányt (tax constitution). Ez egy magas szintű jogszabály, amelyben az adózásra vonatkozó általános, az
egyes adótörvényeknél magasabb szintű törvényi szabályozás jelenik meg, konkrét adószabályok helyett adózási
elvek és célok megfogalmazásával, feltételhez kötött intézkedésekkel, közép- vagy hosszabb távú
adóprogrammal, illetve olyan korlátokkal, amelyek a túladóztatás ellen hatnak.
„



”
Ahol elkezdődött – Az Emberi és Polgári Jogok Nyilatkozata (1789)
Erre már csak azért is szükség lehet, mert az adócsalás (ide értve most a jogilag nem szankcionálható
adóelkerülést is) rövid távon nem a felderítési és a szankcionálási hajlandóságot, készséget erősíti meg, hanem a
kieső adóbevételeket magasabb adókulcsokkal kívánják megtéríttetni. (Hasonlóan, ne legyenek kétségeink, a
bolti lopások, vagy a víz-, gáz-, áramhálózatokból történő lopások megjelennek a fogyasztói árakban, azaz a
lopások árát a becsületes fogyasztók fizetik meg.)



Az adózási alkotmány magas szintjét jelezheti az, ha a törvényhozásban minősített többség szükséges az
elfogadásához, módosításához. Elképzelhető természetesen az adózási alkotmány népszavazással történő
megerősítése is, de ehhez olyan magas szintű adótudatossággal rendelkező társadalmi, állampolgári környezetre
van szükség, amely elfogadja az adózás szükségességet, és zsigerből nem utasítja azt el. Ezt az alkotmány
népszavazással való megerősítésénél is nehezebb lenne elérni.
Az adózási alkotmány lehetséges tézisei
A következőkben csak felsorolásszerűen jelezzük, hogy milyen elemei lehetnek egy ilyen adózási alkotmánynak.
Ezek nem szükségszerű elemek, a társadalom, a gazdaság fejlettsége, a társadalmi közmegegyezés, vagy az
alkotmányban már egyébként deklarált elvek, célok ezek közül sokat szükségtelenné tehetnek, más oldalról
alacsonyabb fejlettségi szint mellett ezeknek a téziseknek magas szintű jogszabályban való kimondása
illuzórikussá is válhat.
„
”
Margaret Thatcher belebukott a rosszul megválasztott adóba
A felsorolás – természetesen – példálódzó jellegű, teljességre törekedni lehetetlen volna.
Tézisek:
– Adózási elvek:
~ egyenlőség;
~ arányosság (mit is jelent az arányosság: progresszió, linearitás, degresszió);
~ megfizethetőség;
~ méltányosság (igazságosság);
~ létminimum adómentessége;
~ gyermeknevelés terheinek elismerése;
~ törvényesség;



~ kiszámíthatóság;
~ stabilitás.
– A közteherviselés rendszerének alapjai:
~ a közteherviselés szabályainak helye a jogrendszerben;
~ közteherviselés és nemzetközi jog;
~ a közteherviselés célrendszere, kedvezmények, mentességek célrendszere;
~ a pozitív diszkrimináció határai;
~ közterhek rendszere;
~ elfogadásuk, bevezetésük módja;
~ mire költhetőek a beszedett közterhek.
– Milyen adónemek lehetnek, milyen céladók alkalmazhatóak?
– Jövedelem, forgalom és vagyon szerepe az adóztatásban.
– Az adóztatás szervezetrendszere.
– Hogyan módosíthatóak az adószabályok? (javaslattevők, tárgyalásmód, elfogadás, bevezetés eljárásrendje,
oktatás)
– Automatizmusok a jogszabályokban (pl. infláció, társadalmi mobilitás, elöregedés figyelembe vétele).
– Mennyi időnek kell eltelnie két módosítás között? Kiszámíthatóság, stabilitás.
– Adómértékek: fix adótételek, linearitás, progresszió, degresszió (regresszió).
– Negatív adózás feltételei, korlátai.
– Hogyan kell figyelembe venni az adózásban
~ az inflációt;
~ a gazdasági teljesítményt;
~ a lakosság korösszetételének / gazdasági aktivitásának változásait?
– Adóelkerülés, adócsalás, adóamnesztia (szankcionálás, méltányosság kérdései).
– Adószabályok megtámadhatósága.
– Adózók érdekvédelme (pl. az adóztató állammal és az adóztató hatóságokkal szemben).
– Az adótitok határai. Közérdek és magánérdek az adózásban.
– Tájékoztatás a közteherviselés rendszeréről, működéséről.
– Korlátozások az adóamnesztiára.
– Védelem az adóhatósággal szemben.



– Az adózási alkotmány szabályaitól való eltérés lehetőségei.
„
”
Ikonikus kép – Az internetadó elleni tüntetés a New York Times címlapján
Két megjegyzés a tézisekhez:
Negatív adózás alatt azt kell érteni, hogy az adózó elegendő adó hiányában támogatásban részesül. Ez lehet
direkt pénzbeli támogatás, vagy „keresztfinanszírozás”, azaz más adónembe való beszámítás lehetősége. Ez
utóbbi működik jelenleg Magyarországon a gyermeknevelés támogatásánál, amikor személyi jövedelemadó
hiányában a kedvezmény összege a járulékok összegébe beszámításra kerül.
A negatív adózás sajátos megvalósulása lenne, ha létrejönne Magyarországon az ún társadalmi alapjövedelem,
amely szerint, ha valakinek nincs meghatározott szintű jövedelme a közterhek megfizetése után, akkor azt egy
meghatározott szintre kiegészítenék. Ennek elemzése önálló írást „érdemel”, így most a probléma részletezésétől
eltekintünk.
Az adózási alkotmány megjelenése a magyar jogban
Az adózási alkotmány kormányzati dokumentumokban először 2005-ben jelent meg, amikor a Draskovics Tibor
pénzügyminiszter kezdeményezésére létrejött Adóreform Bizottság javaslatai között szerepelt egy ilyen jogszabály
megalkotása is.
Mivel a javaslat eme része adótörténeti jelentőséggel is bír, a dokumentum ezen részét szó szerint beidézzük:



Közteherviselési törvény
Egy ún. közteherviselési törvény megalkotása jelentősen segítené az adó és járulékrendszer
kiegyensúlyozottabb működését.
A magyar Alkotmány meglehetősen szűkszavúan fogalmaz a közteherviselésről:
„70/I. § Minden természetes személy, jogi személy és jogi személyiséggel nem rendelkező szervezet köteles
jövedelmi és vagyoni viszonyainak megfelelően a közterhekhez hozzájárulni.”
Ez a megfogalmazás elegendő volt a piacgazdaságra való áttérés időszakában, de kevés ahhoz, hogy az
áttérést követően stabil kiszámítható adó- és járulékrendszer működjön. Az általános megfogalmazás
lehetőséget adott a legkülönbözőbb tartalmú adótörvények kialakulására, illetve az adótörvényekben az ezret
is meghaladó számú kedvezmények, mentességek rendszerének elburjánzására, ezek gyakran csak a
társadalom egy szűkebb érdekközösségének érdekeit szolgálták (szolgálják). A stabilizálódó piacgazdaság
megköveteli a kiszámítható adórendszert is, ennek biztosítására javasoljuk egy új, a közteherviselés általános
szabályairól szóló törvény megalkotását. E törvényt az Országgyűlésnek nagy legitimitással (2/3) kell
elfogadni, és módosítására is csak hasonló támogatottság mellett legyen lehetőség.
A törvényben rögzíteni kell a közteherviselési rendszer alapvető céljait, valamint tételes felsorolással
lehetséges elemeit, amelyek közül egyesek kötelezően alkalmazandók, más elemek viszont opcionálisak
lehetnek. Célszerű meghatározni az egyes elemekben alkalmazható adó- és járulékmértékek alsó és felső
határait is, valamint a kihirdetésre, hatályba lépésre vonatkozó általános szabályokat.
A kedvezmények és mentességek elburjánzásának megakadályozása céljából ugyanebben a törvényben
kellene szabályozni az egyes kötelezettségekhez kapcsolódó kedvezményi és mentességi célokat, feltételeket
(természetesen a konkrét szabályokat már az egyes adótörvényekben kell megjeleníteni). Életszerű lehet
például, hogy a társasági adótörvényben kedvezményezhető a beruházás, a munkahelyteremtés és az
innováció, de a törvény céljával nem kifejezetten van összhangban a szociális ellátórendszer támogathatósága.
A személyi jövedelemadóban kedvezményezhető lehet a hosszú távú öngondoskodás, a szociálisan rászorultak
juttatásai, vagy a lakossági megtakarítások ösztönzése, de kevésbé értelmezhető az innováció támogatása.
A járulékok meghatározásánál a mértékeknek összhangban kell lenniük a beszedett összegből megvalósított
feladatokkal, mentesség, kedvezmény esetén egyértelművé kell tenni, hogy a be nem szedett járulékot ki fizeti
meg (a többi járulékfizető a magasabb mértékkel, esetleg a költségvetés helytáll, vagy a kedvezményezett
szolgáltatásokra való jogosultsága szűkebb mértékű, stb.).
Az Adóreform Bizottság szakemberekből álló testület volt, javaslatai – finoman szólva – nem korreláltak a politikai
elképzelésekkel. A politika pont azokat a lépéseket tette meg, amelyek veszélyére hívta fel a Bizottság a figyelmet.
Természetesen közteherviselési törvény sem született.
Az eltelt jó egy évtizedben a Bizottság javaslatainak többsége megvalósult (hiába, a szakmai megalapozottság
hosszabb távon képes felülírni a rövid távú politikai érdekeket), sőt megszületett egy olyan közteherviselésről
szóló törvény is, amely megfelel az adózási alkotmány fogalomkörének.
A törvény megalkotására az Alaptörvény 40. cikke ad felhatalmazást, amely szerint „a közteherviselés és a
nyugdíjrendszer alapvető szabályait a közös szükségletek kielégítéséhez való kiszámítható hozzájárulás és az
időskori létbiztonság érdekében sarkalatos törvény határozza meg”.



Ez a sarkalatos, tehát 2/3-os parlamenti elfogadáshoz kötött törvény megszületett, nevezetesen a Magyarország
gazdasági stabilitásáról szóló 2011. évi CXCIV. – ún. stabilitási – törvény (http://net.jogtar.hu/jr/gen/hjegy_doc.cgi?
docid=A1100194.TV) 28-38/A. §-ai (2016. szeptemberben érvényes sorszámozás szerint) tartalmazzák a
közteherviseléssel kapcsolatos legfontosabb szabályokat.
A stabilitási törvény indoklása szerint „A törvény részletezi az adórendszer alapvető szabályait: előírja, hogy a
személyi jövedelemadó egykulcsos, és a gyermekvállalás költségeit ebben az adónemben érvényesíteni kell. A
törvény az adóterhet növelő jogszabályok hatályba léptetésére vonatkozó szigorú szabályaival garantálja az
adórendszer stabilitását, kiszámíthatóságát.”.
„
”
Fizesd meg az adód!
A hatályos jogszabályszöveget a cikk mellékletében jelenítjük meg, itt most csak néhány fontos rendelkezésre
hívjuk fel a figyelmet.
A 28. § az adókötelezettség általánosságát tartalmazza, illetve felsorolja a közteherviseléssel kapcsolatos
kötelezettségeket. Nem lényegtelen szabály, hogy a kötelezettségeket (általában) forintban kell teljesíteni, azaz
nem alkalmazható más pénznem (pl. euró sem), és nem lehet természetben vagy szolgáltatással teljesíteni. A
28/A. § a katasztrófahelyzetekben eltérő szabályokat is megenged.
A 29. és 30. §-ok a kötelezettségek jogi formáját (általában törvények) írják elő, illetve a kötelezettség
felhasználásának célját is előre meg kell határozni. Ehhez kapcsolódik a 35.§ előírása, amely szerint a
kedvezmények, mentességek rendszerét is azonos szintű jogszabályokban lehet meghatározni.



A 31. § – összhangban a jogalkotásról szóló törvénnyel – a visszamenőleges kötelezettség előírását tiltja meg, míg
a 32. § legalább harminc nap felkészülési időt rendel egy új kötelezettség alkalmazásához (illetve korábbi
módosításához).
Igen fontos a 33. § előírása, amely szerint a kötelezettséggel kapcsolatos végrehajtási költségek nem lehetnek
aránytalanul magasak. Mértéket nem határoz meg a törvény, de nyilvánvalóan értelmetlen egy olyan
kötelezettséget bevezetni, amely alkalmazásának költsége megközelíti (vagy akár meg is haladja) a beszedhető
összeget.
A 36. § több fontos előírást is tartalmaz a munkajövedelmekre vonatkozóan:
– A közterheknek a munkával megszerzett jövedelmek esetén arányosnak kell lennie, ez lineáris terheket jelent
(igaz ez a személyi jövedelemadóra, a különböző járulékokra, hozzájárulásokra és a szociális hozzájárulási adóra
is).
– Az összes közteher (szakszóval adóék) nem haladhatja meg a munkajövedelem nettó összegét.
„
Legfeljebb a felét lehet elvenni! ”
Legfeljebb a felét lehet elvenni!
– A munkáltatói közteher (így például a szociális hozzájárulási adó) nem alapoz meg társadalombiztosítási ellátási
jogosultságot, azt kizárólag az egyéni járulékfizetés (vagy más ellátási jogosultság) alapozhatja meg.
– A nem munkával megszerzett jövedelmek (pl. tőkejövedelmek, vagyonból származó jövedelmek) esetén
nincsenek ilyen előírások, tehát azok esetében az előzőektől el lehet térni.



A 37. § – összhangban az Alaptörvény XXX. cikk (2) bekezdésével – a gyermeknevelés költségeinek elismerését írja
elő, azzal, hogy három- és többgyermekesek esetében magasabb összeget kell meghatározni, illetve összegét
nem lehet csökkenteni.
A 38. § – összhangban a 36. §-sal – a gazdálkodó szervezetek adójának linearitását írja elő. Eredetileg ez 2015-től
lépett volna életbe, de többszöri módosítás után jelenleg a 2020-tól való alkalmazást írja elő a törvény.
Végül a 38/A. § lehetőséget biztosít arra, hogy különleges jogrend esetén egyes szabályoktól el lehessen térni. A
különleges jogrend eseteit (hadiállapot, rendkívüli állapot, szükséghelyzet, terrorveszélyhelyzet stb.) az
Alaptörvény 48-54. cikkei tartalmazzák, ezek részletezésére nem térünk ki.
Az adózási alkotmány korlátai
Az adózási alkotmányban fontos és tetszetős elveket lehet megfogalmazni, de ezek természetesen annyit érnek,
amennyit a végrehajtó hatalom megvalósít belőlük.
Lehetnek olyan szükséghelyzetek, amikor az elveket felülírják a realitások, erre az Alaptörvény és a stabilitási
törvény is lehetőséget biztosít. A kérdés inkább az, hogy a döntéshozatali mechanizmus és a hatalom kontrollja
képes-e megakadályozni azt, hogy a hatalom mondva csinált okokra hivatkozva felfüggessze az
alkotmányosságot. Tudjuk a múlt történelmi eseményeiből és a jelenkor számos jelenségéből, hogy ennek
megvan a veszélye.
Az adózás alkotmányossági kérdései ma is terítéken vannak. A közelmúltban jelent meg erről egy vaskos (hatszáz
oldalas) kötet (ld. a feltüntetett irodalomban), amely az alkotmány és az adójog kapcsolatát elemzi, alapvetően a
2010-2015. közötti magyarországi helyzetet górcső alá helyezve.
Irodalom:
Adóreform Bizottság: Az adóreform koncepciója és a rövid távon javasolt lépések (http://docplayer.hu/2039073
Az-adoreform-koncepcioja-es-a-rovid-tavon-javasolt-lepesek.html) (Pénzügyminisztérium, Budapest, 2005.
március 31.)
Corpus Juris Hungarici (KJK-KERSZÖV Kft., 2000, Budapest)
Brennan, G.–J. M. Buchanan (1993): Adózási alkotmány Leviatán számára (In. Semjén A. (szerk.): Adózás,
adórendszerek, adóreformok. Szociálpolitikai Értesítő, 1993/1-2 szám, 81–102. o.)
Deák Dániel: Alkotmány és adójog (HVGORAC, 2016, Budapest)
Mieszkowski, Peter M. – Pechman, Joseph A. – Tobin, James: Kivitelezhető-e a negatív jövedelemadó? (In Semjén A.
(szerk.): Adózás, adórendszerek, adóreformok. Szociálpolitikai Értesítő, 1993/1-2 szám, 148-175. o.)
Pechman, Joseph A.: Az adózás infláció miatti korrekciója (In Semjén A. (szerk.): Adózás, adórendszerek,
adóreformok. Szociálpolitikai Értesítő, 1993/1-2 szám, 311-320. o.)
Pond, Chris: Adókiadások és költségvetési gondoskodás (In Semjén A. (szerk.): Adózás, adórendszerek,
adóreformok. Szociálpolitikai Értesítő, 1993/1-2 szám, 176-191. o.)
Spicer, M. W. [1993]: Az adócsalás kívánatosságáról a hagyományos, illetve az alkotmányjogi gazdaságtan
nézőpontjából (In Semjén András (szerk.): Adózás, adórendszerek, adóreformok. Szociálpolitikai Értesítő, 1993/1-2
szám. 129–139. o.)
Szántó Zoltán–Tóth István János: A rejtett gazdaság és az ellene való fellépés tényezői (Közgazdasági Szemle,
XLVIII. évf., 2001. március, 203–218. o.)



Melléklet: A Magyarország gazdasági stabilitásáról szóló 2011. évi CXCIV. törvény közteherviseléssel kapcsolatos
szabályai
8/A. A közterheki
28. § (1) Magyarországon minden természetes személy, jogi személy és más jogalany
a)ii adó, járulék, hozzájárulás, vagyonszerzési illeték, pótlék vagy más hasonló – az állam közvetlen
ellenszolgáltatása nélküli – rendszeres vagy rendkívüli fizetési kötelezettség, továbbá
b)iii az állami közhatalom birtokában nyújtható szolgáltatásért, eljárásért fizetendő felügyeleti díj, eljárási és
felügyeleti illeték, igazgatási szolgáltatási díj, pótdíj
[az a) és b) pont a továbbiakban együtt: fizetési kötelezettség] teljesítésével járul hozzá a közös
szükségletek fedezetéhez.
(2) Ha jogszabály eltérően nem rendelkezik, az állam részére forintban kell teljesíteni az (1) bekezdés szerinti
fizetési kötelezettséget.
28/A. §iv (1) A fizetési kötelezettség vállalkozási tevékenységet végző jogalanya által a katasztrófavédelemről és a
hozzá kapcsolódó egyes törvények módosításáról szóló törvény szerinti katasztrófaveszély és veszélyhelyzet (a
továbbiakban együtt: katasztrófahelyzet) esetén, annak időtartama alatt, ellenszolgáltatás nélkül, a
katasztrófahelyzet következményeinek elhárítása, mérséklése céljából
a) végzett tevékenységet vagy
b) a katasztrófahelyzetben lévők számára nyújtott szolgáltatást, termékátadást
a fizetési kötelezettségről szóló jogszabály alkalmazásában olyan tevékenységvégzésnek kell tekinteni, mint amit
a jogalany a vállalkozási, gazdasági tevékenységi körében fejtett ki.
(2) Nem keletkezik fizetési kötelezettség
a) az (1) bekezdés szerinti tevékenységvégzés után, feltéve, ha azt a fizetési kötelezettséggel érintett, vállalkozási
tevékenységet végző jogalany a tevékenységvégzés napjától számított 60 napon belül, a nyújtott szolgáltatás és
átadott termék megnevezésével, mennyiségének megjelölésével a fizetési kötelezettséggel kapcsolatos ügyben
illetékes adóhatósághoz bejelenti,
b) az (1) bekezdés szerinti tevékenységvégzés keretében – a katasztrófahelyzetre tekintettel – a
katasztrófahelyzetben levők által kapott vagyoni érték után.
(3) Fizetési kötelezettséget megállapító jogszabály katasztrófahelyzet, továbbá a jogalanyok széles körét érintő
veszélyhelyzetnek nem minősülő – az emberi életet veszélyeztető elemi csapás, ipari szerencsétlenség esetén, az
(1) és (2) bekezdésben foglaltakhoz képest a jogalanyokra kedvezőbb rendelkezést is megállapíthat.
29. § (1) Fizetési kötelezettséget előírni, a fizetésre kötelezettek körét, a fizetési kötelezettség mértékét, a
kedvezmények, mentességek körét és mértékét megállapítani kizárólag törvényben, vagy törvény felhatalmazása
alapján önkormányzati rendeletben lehet, kivéve ha az Európai Unió kötelező jogi aktusa vagy nemzetközi
szerződés eltérően rendelkezik.
(2)v Az (1) bekezdéstől eltérően – törvény felhatalmazása alapján – a Kormány rendeletben állapíthatja meg a
pótlék mértékét. Igazgatási szolgáltatási díjat, pótdíjat – törvény vagy eredeti jogalkotói hatáskörben kiadott
kormányrendelet felhatalmazása alapján – a miniszter az adópolitikáért felelős miniszter egyetértésével kiadott
rendeletben állapíthat meg.



(3)vi Törvény felhatalmazása alapján a Magyar Nemzeti Bank elnöke, a Nemzeti Média- és Hírközlési Hatóság
elnöke és a Magyar Energetikai és Közmű-szabályozási Hivatal elnöke rendeletben igazgatási szolgáltatási díjat,
pótdíjat állapíthat meg.
(4) Az (1) bekezdéstől eltérően az adópolitikáért felelős miniszter a jogalanyok szélesebb körét érintő rendkívüli
esemény, elemi csapás esetén indokolt esetben rendeletet alkothat az illeték megállapításának mellőzéséről és
az ehhez kapcsolódó eljárási szabályokról.
30. § (1) Az új fizetési kötelezettséget megállapító törvényben meg kell határozni, hogy a bevétel az államháztartás
mely alrendszerének bevételét képezi.
(2) Fizetési kötelezettségből származó bevétel államháztartáson kívüli szervezetet közvetlenül kizárólag törvény
igazgatási szolgáltatási díj, pótdíj esetében törvény felhatalmazása alapján kiadott miniszteri rendelet – kifejezett
rendelkezése alapján illetheti meg.
31. § (1) Jogszabály a hatálybalépését megelőző időszakra vonatkozóan nem növelheti a fizetési kötelezettséget,
nem bővítheti a fizetésre kötelezettek körét, illetve nem szüntethet meg vagy korlátozhat kedvezményt,
mentességet.
(2) A fizetési kötelezettség keletkezésekor hatályban lévő jogszabályok által előírt fizetési kötelezettséghez képest
jogalanyok utólagosan meghatározott csoportjának nem adható jogszabályban visszamenőlegesen olyan fizetési
kedvezmény, mentesség, amely a fizetési kötelezettség összegét csökkenti, kivéve ha ez az Európai Unió kötelező
jogi aktusának vagy nemzetközi szerződésnek való megfelelés miatt szükséges, vagy ha a kedvezmény vagy
mentesség a fizetési kötelezettség teljesítésére köteles természetes személyek vagy más jogalanyok teljes körét
megkülönböztetés nélkül érinti.
32. § Fizetési kötelezettséget megállapító, fizetésre kötelezettek körét bővítő, a fizetési kötelezettség terhét
növelő, a kedvezményt, mentességet megszüntető vagy korlátozó jogszabály kihirdetése és hatálybalépése között
legalább 30 napnak el kell telnie.
33. § Új fizetési kötelezettség megállapítása során figyelemmel kell lenni arra, hogy annak kivetésével,
beszedésével, nyilvántartásával, ellenőrzésével összefüggő adminisztrációs költségek ne legyenek aránytalanul
magasak a fizetési kötelezettségből származó bevétel összegéhez képest, illetve azokat nem haladhatják meg.
34. § Nem kell alkalmazni a 32. §-t és a 33. §-t, ha a
a) a fizetési kötelezettség az Európai Unió kötelező jogi aktusának való megfelelés miatt kerül megállapításra.
b)vii
35. § A fizetésre kötelezettek körét, a fizetési kötelezettség mértékét, a kedvezmény, mentesség körét és mértékét,
valamint az új fizetési kötelezettséget megállapító törvényt kizárólag ezzel azonos vagy hasonló életviszonyokat
szabályozó törvényben lehet módosítani vagy hatályon kívül helyezni.
36. § (1) A természetes személy munkaviszonyból, munkaviszonnyal egy tekintet alá eső jogviszonyból,
munkavégzésre irányuló egyéb jogviszonyból származó jövedelme (a továbbiakban együtt: munkával megszerzett
jövedelem) után, annak alapul vételével teljesítendő olyan fizetési kötelezettséget, amely a központi költségvetés
– ide nem értve a társadalombiztosítás pénzügyi alapjait és az elkülönített állami pénzalapokat – bevételét
képezi, a jövedelem összegétől függetlenül, a jövedelem azonos arányában egységesen kell megállapítani.
(2) A munkával megszerzett jövedelem alapján a magánszemély, illetve a munkáltató, kifizető által teljesítendő
fizetési kötelezettség terhének növelését, vagy a munkával megszerzett jövedelem alapján új fizetési
kötelezettséget csak akkor lehet megállapítani, ha a munkával megszerzett jövedelem után a magánszemély,



illetve ez alapján a munkáltató, kifizető által teljesítendő fizetési kötelezettség együttesen nem haladja meg a
magánszemély munkával megszerzett jövedelmének az ez után a természetes személy által teljesítendő fizetési
kötelezettségekkel csökkentett összegét.
(3) Az olyan fizetési kötelezettség, ami természetes személy munkával megszerzett jövedelme után, annak alapul
vételével a munkáltató, kifizető által teljesítendő, a természetes személyt társadalombiztosítási ellátásra sem
közvetve, sem közvetlenül nem teszi jogosulttá, az ilyen fizetési kötelezettség mértékétől a természetes személy
által igénybe vehető társadalombiztosítási ellátások mértéke nem tehető függővé.
37. § (1) A 36. § (1) bekezdése szerinti fizetési kötelezettség megállapításakor a gyermekvállalás és -nevelés
költségeit családi kedvezmény formájában kell figyelembe venni.
(2) A családi kedvezmény gyermekenkénti mértékét a gyermekszámtól függően eltérően kell megállapítani, azzal,
hogy magasabb mértékű családi kedvezményt három- vagy több gyermek nevelése, gondozása esetén kell
nyújtani.
(3) A családi kedvezmény gyermekenkénti mértéke nem lehet alacsonyabb a megelőző költségvetési évre
megállapított mértéknél.
38. §viii A gazdálkodó szervezetet az elért eredménye alapján terhelő fizetési kötelezettség mértékét az adóalap
összegétől függetlenül, az adóalap azonos arányában, egységesen kell megállapítani.
38/A. §ix A 32-36. §-tól és a 38. §-tól csak különleges jogrend idején, az azt kiváltó körülmények okozta
következmények enyhítéséhez szükséges mértékben vagy a nemzetgazdaság tartós és jelentős visszaesése
esetén, a nemzetgazdasági egyensúly helyreállításához szükséges mértékben lehet eltérni.
i Beiktatta: 2014. évi XCIX. törvény 4. §. Hatályos: 2014. XII. 30-tól.
ii Módosította: 2014. évi XCIX. törvény 10. § (3) 1.
iii Módosította: 2014. évi XCIX. törvény 10. § (3) 2.
iv Beiktatta: 2013. évi CIII. törvény 14. § (16). Hatályos: 2013. VI. 30-tól.
v. Módosította: 2014. évi XCIX. törvény 10. § (3) 3.
vi. Módosította: 2013. évi XXII. törvény 42. §, 2013. évi CXLIII. törvény 161. §.
vii Hatályon kívül helyezte: 2013. évi CXLII. törvény 3. §. Hatálytalan: 2013. X. 1-től.
viii Hatályba lép: 2020. I. 1-jén.
ix Beiktatta: 2014. évi XCIX. törvény 5. §. Hatályos: 2014. XII. 30-tól.