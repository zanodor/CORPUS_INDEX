---
master_file: "[[@DrJuhaszIstvana]]"
---
# Index for Dr. Juhász István – A pénzügyek Arany János költészetében.pdf

A pénzügyek Arany János költészetében – 1. rész
Arany János 200 éve, 1817. március 2-án született a Bihar megyei Nagyszalontán. A kisnemesi református
családból származó, de ténylegesen földműveléssel foglalkozó család tizedik, és egyben egyetlen
fiúgyermekeként született. Szorgalmának és tehetségének köszönhetően óriási pályaívet tudhat magáénak,
1882-ben bekövetkezett halálakor a nemzet mindenki által ismert lírikusától és közszereplőjétől búcsúztak.
Kétrészes írásunkban pénzügyekkel, adózással kapcsolatos soraival emlékezünk rá, tisztelgünk emléke
előtt.
...ne ámíts pénzért, tudva hamis hittel;
Ím ez arany kincs, légy vele boldog, vidd el.
(Csaba trilógia, 1881)
2017-ben ünnepeljük Arany János születésének 200. évfordulóját. Ezt az esztendőt az Országgyűlés és a Magyar
Tudományos Akadémia Arany János-emlékévnek nyilvánította.
Az emlékév legfontosabb eseményei a költő életében jelentős szerepet játszó településeken lesznek:
Nagyszalontán, Debrecenben, Nagykőrösön és Budapesten.
A walesi bárdok Arany költészetének meghatározó verse, ezt tanulva a magyar diákok többet tudnak Walesnek a
versben ismertetett eseményeiről, mint walesi társaik. A vers kapcsot adhat a két nép között, ezt erősíti, hogy a
200. évforduló alkalmából a walesi Montgomeryben a magyar költőt posztumusz Montgomery Szabad Polgára
címmel tüntették ki.
„
”
Emlékérmék Arany János születésének 200. évfordulójára



Arany János életének néhány meghatározó eseménye
Élete történetének részletes ismertetésétől eltekintünk (ez számos forrásból elérhető), csak címszavakban
soroljuk fel a legfontosabb eseményeket.
Születésének dátuma: 1817. március 2.
Az Arany-család első földjét és nemességét Bocskai Istvántól kapta, címerüket I. Rákóczi György
adományozta 1634-ben. Nemesi előjogaikat elvesztették, amikor 1745-ben Mária Terézia herceg Esterházy
Pál Antalnak adományozta a hajdúvárosokat. A nemeslevél birtokában a família 1778-tól pereskedett
jussáért, eredménytelenül, végül a pereskedéssel Arany János apja felhagyott.
Aranyt kisgyermekként csodagyereknek tartották, iskoláiban éltanuló volt. Debreceni középiskolai
tanulmányait 1834-ben rövid időre megszakította, részben anyagi helyzetének rendezése miatt,
Kisújszálláson beállt segédtanítónak. Munkája közben is sokat olvasott, tanult, elmélyedt a német és a
francia nyelvben, latinból és németből fordításokkal is próbálkozott, kísérletezett a költészettel is.
Egy év múlva rendeződött anyagi helyzete, visszatért a Debreceni Református Kollégiumba tanulmányait
folytatni. Tehetségével gyorsan kitűnt, de Arany unta a kollégiumi életet, 1836 februárjában önként elhagyta
a kollégiumot. A kilépés azt eredményezte, hogy középfokú tanulmányait nem fejezte be, és emiatt nem
kaphatott végbizonyítványt sem, ennek a későbbiekben még lesz jelentősége.
Néhány hónapig vándorszínészként élte életét, de egy álom hatására hazautazott. Ekkor tudta meg, hogy
apja megvakult, anyja a hazaérkezése után két héttel meghalt.
„



”
Az Arany család címere 1634-ből
A következő években Nagyszalontán tanított, majd a hivatalnoki élettel próbálkozott, írnok volt, majd
aljegyzővé nevezték ki.



1840-ben vette feleségül Ercsey Juliannát, házasságukból két gyermek született, 1841-ben Juliska, 1844-ben
László.
1845 nyarán írta az Elveszett alkotmány című szatirikus eposzt, amelyet beküldött a Kisfaludy Társaság
vígeposz-pályázatára. Ez hozta meg Arany első költői elismerését, a kitűzött 25 arannyal járó pályadíjat
elnyerte. E művéről részletesebben a cikk második részében lesz szó.
A Kisfaludy Társaság 1846-ban újabb pályázatot írt ki: „Készíttessék költői beszély, versben, melynek hőse
valamelyt, a nép ajakin élő történeti személy, például: Mátyás király, Toldi Miklós, Kádár vitéz stb. A forma
és a szellem pedig népies legyen. Beküldés határnapja: 1846. november 26. Jutalma 15 db arany.” Arany a
Toldi című művével pályázott és nyert, a pályadíjat elismerésként 20 aranyra egészítették ki. A Toldi
Aranynak országos ismertséget és elismertséget hozott, Petőfi barátjává fogadta. Ezt követően versei sorra
jelentek meg nyomtatásban is, 1848-ban a Kisfaludy Társaság tagjává fogadta.
A forradalmi események alatt Arany Nagyszalontán maradt, jegyzői hivatalát egészen 1849 tavaszáig
megtartotta, bár a végén már fizetést sem kapott érte. Nemzetőrként részt vett Arad ostromában, majd a
Belügyminisztériumban vállalt fogalmazói állást. Ő folyamatosan „költözött” a minisztériummal, de családja
Nagyszalontán maradt.
A szabadságharc bukása után egy ideig bujdosott, végül hazamerészkedett. Nem üldözték, nem tartóztatták
le, hivatali szerepet nem mert vállalni. Jövedelem híján anyagilag viszont szinte teljesen ellehetetlenült a
család.
A válságos helyzetből egy házitanítói állás elvállalásával kezdett kiemelkedni, 1850-től újra megjelentek
írásai is. 1851-ben Nagykőrösön kinevezték a magyar és latin nyelv és irodalom tanárának. Tanári állását
egészen az 1850-es évek végéig betöltötte, mellette számos írása megjelent.
1857-ben Ferenc József és Erzsébet királyné magyarországi látogatása alkalmából felkérték egy üdvözlő
költemény megírására. Ő ezt elhárította. Végül 1861-ben megírta A walesi bárdok című versét (megjelent
1863-ban), amely minden volt, csak nem üdvözlés. A cenzúra kikerülése miatt a verset első kiadásakor
fordítóként írta alá.
„
”
Zichy Mihály illusztrációja A walesi bárdokhoz



A Széchenyi kezdeményezésére létrejött Magyar Tudományos Akadémia a szabadságharc bukását követően
szüneteltette tevékenységét egészen 1858-ig. Az 1858. december 15-én tartott ülésen Aranyt levelező, majd
még aznap rendes taggá választották. A Kisfaludy Társaság 1860. július 15-én igazgatójává választotta. Ezt
követően Pestre költözött, hivatali és irodalmi tevékenysége is egyre jobban a városhoz kötötte.
Az MTA titkára lett 1865-ben (az előző titkár halála miatt üresedett meg az állás), majd az alapszabály
módosítása miatt ezt a funkciót 1870-től lemondásáig (1877) főtitkárként töltötte be (valójában csak
harmadszori lemondását fogadták el 1879-ben, addig két alkalommal egy-egy évre szabadságra küldték).
1865-ben meghalt Juliska lánya. Ez annyira megrendítette, hogy egy évtizeden át alig ír verset. Utolsó költői
korszaka 1876-77-től haláláig, 1882-ig tartott, ezt „őszikék” jelzővel illeti az irodalomtudomány (1877-ben írt
ezzel a címmel verset, illetve jelent meg ezzel a címmel kötete). Ehhez az időszakhoz kötődik a Toldi
szerelmének befejezése, számos balladája, illetve Shakespeare és Arisztophanész fordításai.
Több magas állami kitüntetésben is részesítették, ezeket megpróbálta visszautasítani, de rábeszélésre
átvette, majd fiókjába süllyesztette ezeket. Volt, amit ki sem vett a csomagolásából, halála után találták
meg bontatlanul.
Arany egészségi állapota egész életében gyenge volt, sokszor betegeskedett, műtötték, gyógyfürdőbe
küldték. A Petőfi-szobor 1882. október 15-i avatásán megfázott, és tüdőgyulladást kapott. Egy hét múlva,
október 22-én elhunyt. Két nappal később a Fiumei úti Nemzeti Sírkertben helyezték örök nyugalomra,
református szertartás szerint. Alig fél évvel korábban írt utolsó versében megjósolja halálát.
SEJTELEM
Életem hatvanhatodik évébe’
Köt engem a jó Isten kévébe,
Betakarít régi rakott csűrébe,
Vet helyemre más gabonát cserébe.
(1882. március 2.)
„



Arany János sírja a Fiumei úti Temetőben, a tölgyek alattArany János sírja a Fiumei úti Temetőben, a tölgyek alatt ”
Arany János sírja a Fiumei úti Temetőben, a tölgyek alatt
Arany hozzáállása az adózási kérdésekhez
A költő sajátos viszonyban volt a pénzzel, vagyonnal. Magánéletében – hogy udvariasan fejezzük ki magunkat
takarékos ember volt. Ezt ne rójuk fel neki, hiszen élete első évtizedeiben kijutott neki a nélkülözésből, még
elismert költőként is kenyérgondokkal küzdött a szabadságharc bukását követően. Érthető, hogy amikor már
„jobban ment” neki, akkor is megtartotta a korábbi takarékos életmódját.
Verseiben a pénz, az adózás jó néhány helyen megjelenik, és ami ennél is fontosabb, különböző kontextusokban.
A következőkben néhány műrészlettel mutatjuk be véleményét az adózással kapcsolatban.
Az első idézet az 1848-ban írt János pap országa című verséből van:



Első ága volt a hitnek
(Elmondom a nagyját):
Hogy minden termék tizedét
A papoknak adják,
Bort és búzát és baromfit,
Földeket is mellé
S faluszámra jobbágy-népet,
Aki a kövér pusztákat
Ingyen megmívelné.
János pap képzeletbeli országának hitelvei között az első a tizedfizetés kötelezettsége a papok számára. A citált
néhány sor alapján is egyértelmű, hogy Arany meglehetősen rossz véleménnyel volt a papokról, illetve a nekik
fizetendő tizedről. A vers más részeiben is ostorozza az egyházfiakat, illetve a németeket, akik a magyar népet
csak pénzforrásnak tekintik.
Arany református hitvallása ellenkezett a papi dőzsölés példájával, a nép kifosztásával.
A papi tizedet egyébként az 1848. évi úgynevezett áprilisi törvények eltörölték.
„



”
A fiatal Arany János (Barabás Miklós litográfiája, 1848)
A következő citátum az 1851-ben írt A nagyidai cigányok című „hőskölteményből” (vígeposzból) származik:
... Csóri nem tétováz sokat:
Kiosztja közöttük a hivatalokat.
Legelébb azt nézi: kinek van nagy körme
S kinek keze inkább maga felé görbe;
Fő adószedővé teszi bölcs Kolopot:
Tud az bánni pénzzel, aki annyit lopott.
Arany maró gúnnyal illeti a hatalom birtokosait (tévedés ne essék, e sorokkal nem a cigányokat gúnyolja ki!), akik
az adószedést a rablásban nagy jártassággal rendelkező Kolopra bízzák. Az már csak költői kérdés, hogy változott
e ez a helyzet az elmúlt jó másfél évszázadban.



A történelem során az egyik legborzasztóbb adófajta a hadisarc volt (volt?). A győztesek mindig jogot formáltak
arra, hogy a legyőzötteket megadóztassák. Gyakran ideológiát társítottak ehhez, amely szerint a győztesek oldalán
van az „igazság”, és ezért a veszteseknek fizetniük kell a kárért, meg kell téríteniük a háborúskodás költségeit.
Arany a Toldi trilógiában számos ponton ír a hadisarcról, alapvetően elítélő jelleggel. Ez alól csak akkor „enged”
kivételt, ha meg kell büntetni az ellenség oldalára pártolókat. Akik a vesztesek alattvalói voltak, azoknak is
fizetniük kell, mert „megmentették” őket. Ezekről szólnak a trilógia 1., 4. és 5. sorszámú idézetei.
A 2. idézet a hatalom adóztatási jogát emeli ki, a 3. pedig azt, hogy az idegen hatalmaknak való adófizetés
valójában a függetlenség elvesztését, feladását jelenti (ennek is volt Arany korában – is – sajátos értelmezése).
Idézetek a Toldi trilógiából
1.
...„Egy-egy arany! zsidók:
Amiért megmenténk, fizessetek adót!”
2.
„Legyen, azt kivánjuk, a fejedelemség,
Mint maga a császár, sérthetetlen fenség;
Pénzt verjen, zsidó-bért, vámot, adót szedjen,
Pénzér’ szabadalmát, jogot ő engedjen;
Pöreit császárhoz föl ne vigye senki;
S firól-fira szálljon e hatalom rendi!”
3.
Király pedig otthonn beparancsolá most
Maga fő-deákját, Küküllei Jánost,
Erre lévén a nagy leveles-tár bízva,
Hol az ország minden dolga le van írva:
És monda: „Se nappal ne nyugodj’ sem éjjel,
Hányd az egész tárat nekem össze, szélyel:
Vajon e szép ország – kiderűl-e onnat
Hogy adózott volna más birodalomnak?”
4.
Valahol útaztok, valahol átkeltek,
Azt ne halljam én, hogy bántsatok egy lelket,
Vagy sarcot vegyetek, vagy ragadozzatok!...



És szent koronámra szennyet ne hozzatok.
5.
De a vár-vivásnak nincs vége, se’ hossza
Legelőbb az útban meghódola Conza,
Azután Conturszi város alá mennek;
Sarcot vet a király lakóira ennek,
Mert részire állt volt, elvette aranyját,
Most ellene fordult s élteti Johannát;
Vete hát birságot rá, s két napig űle,
Míg azt lefizették, hada is körűle.
„
”
A Toldi első nyomtatásban megjelent kiadása (1847)
Cikkünk utolsó idézete az 1880-ban írt A jóságos özvegynek című verséből származik. A „jóságos özvegy” Bezerédj
Etelka volt, özvegysége pedig Bezerédj István 1856-ban bekövetkezett halála után igen hosszúra nyúlt, Etelka
1888-ban halt meg.



Búbánatos özvegy! – rég özvegye Annak
Kit Klio* följegyzett már halhatatlannak,
Mert „Örök Igazság” volt szava járása.
Az neve, az tette, az példa-adása.
Ki – míg az önérdek, az ösi jog örvén,
Nem hallgat e szóra, s még haboz a törvény
Tettel bizonyítá, mit hirdete szája;
Hogy szabad a jobbágy, földje és munkája.
Rád ezt a pazarlást hagyta dicsőségül,
Ösi birtokát a régi panasz nélkül,
S a korpát édenné ápolva, mivelve
Megmutatá: mit tesz szorgalom és elme.
És ez az érdem még kamatozott nálad,
Birta örökségét gyenge női vállad,
Áldozni, mikép őt, nemesen, közjóra,
Téged is oly készen lele minden óra.
*Klió a történettudomány, a történetírás múzsája.
Bezerédj István, ahogyan az idézetbeli méltatás is kiemeli, jelentős személyiség volt. Ő volt az első önként adózó
főnemes (https://ado.hu/rovatok/ado/bezeredj-istvan-az-elso-onkent-adozo-nemes), jobbágyait felszabadította,
iskoláztatta, ő hozta létre az első óvodát Magyarországon, javaslatot tett a progresszív adózás bevezetésére. Az
országgyűlés üléstermében több más nemzeti nagyságunkkal (Széchenyi, Kossuth stb.) együtt festmény örökíti
meg Bezerédj Istvánt.
Irodalom:
Arany János összes költeményei (http://mek.oszk.hu/00500/00597/)



Arany János társadalomkritikája: Az elveszett alkotmány
2. rész
Kevéssé ismert műve Arany Jánosnak Az elveszett alkotmány. Ez volt első sikere a költői pályáján, tetemes
összeget kapott érte. A mű – Aranyra kevésbé jellemző módon – éles társadalomkritikát fogalmaz meg, és
ennek része a nemesség közteherviseléshez való hozzáállásának bírálata is. A mű legérdekesebb részei az
adózásról szólnak.
„akármi egyéb, csak víg eposz nem”
(Arany János véleménye Az elveszett alkotmányról)
Kossuth-díjas költőnk, Baranyi Ferenc a következő szavakkal jellemezte Arany Jánost: Nagykőrös néma fái közt /
töprengő lírikus bolyongott, / nem sírt sosem, csak könnyezett, / s nem nevetett, csupán mosolygott.
Arany valóban „töprengő lírikus” volt. Verseit sokszor átformálta, újrakezdte, megjegyzésekkel látta el. Ha
elégedetlen volt soraival, azok a tűz martalékává váltak. Gyakran írt „az íróasztal fiókjának”, azaz nem közzététel
céljából. Így írta meg A walesi bárdokat, vagy Deák Ferenc halálát követően A jó öregúrról című versét is. Halálát
követően a hagyatékában talált írások több kötetet tettek ki (fia, Arany László szerkesztette nyomdakészre
ezeket).
„



Arany János portréja (Barabás Miklós, 1848) ”
Arany János portréja (Barabás Miklós, 1848)
Vármegyei választási és tisztújítási események 1843-45-ben
A hazai liberális ellenzék egyik központja volt Zala vármegye, különösen tekintélyes politikusának, Deák
Ferencnek köszönhetően. Az 1843-44-es országgyűlési választásokra készülve Deák kijelentette, hogy csak akkor
fogadja el a képviselőséget, ha a megye támogatja a nemesi adómentesség megszüntetését.



Kijelentésében a konzervatív erők lehetőséget láttak, József nádor, gróf Majláth Jenő kancellár és Kopácsy József
esztergomi érsek több alkalommal titkos megbeszélésen gyűltek össze, és a Zala vármegyei konzervatívok
jelentős anyagi támogatásáról döntöttek, de úgy, hogy saját szerepül titokban maradjon.
A kancellár és az esztergomi érsek a főrendeket külön is összehívták, és arra biztatták a megjelenteket, hogy a „jó
ügyre” ne sajnálják az anyagi áldozatokat, illetve kancellária felszólította az állami hivatalnokokat, hogy minden
tőlük telhető eszközzel segítsék elő a kormánypárti képviselők megválasztását.
A három főméltóság 1843 márciusában a főispánok, helyetteseik és a püspöki kar számára tartott bizalmas
eligazítást. A választási küzdelemben az anyagi támogatáson túl az eszközök megválasztásában szabad kezet
adtak a megjelenteknek, de felhívták a figyelmet arra, hogy célszerű a háttérből irányítani az eseményeket, és a
kortesekre bízni a tényleges végrehajtást.
A zalai főispán, Batthyány Imre nem vállalkozott erre a szerepre, ezért őt nyugdíjazták.
Zala megyében három párt versengett: a Deák által is képviselt, Kossuth Lajos nézeteit magáénak valló liberálisok
(vezetőjük Csány László volt), a Széchenyi nézeteivel azonosuló újkonzervatívok (fontolva haladók; vezetőjük
Hertelendy Károly volt), illetve a Forintos György által vezetett csoportosulás, amelynek eszmei
meghatározottsága nemigen volt, a hatalom megszerzésén kívül. Mivel az előző tisztújításnál a Csány vezette
liberális párt rátelepedett minden megyei funkcióra, Hertelendy és Forintos alkalmi szövetséget kötöttek a
liberálisok hatalmának megtörésére. Forintost 1828-ban hivatali visszaélések (sikkasztás, korrupció, orgazdaság)
megfosztották táblabírói tisztségétől, és büntetőpert is indítottak ellene. Forintos minden áron pozíciót akart
szerezni, kiváló „jelöltje” volt az (ó)konzervatív erőknek. Forintos külön is számíthatott Zichy Domokos veszprémi
püspök nagylelkű anyagi támogatására.
A „nemadózók” leghatásosabb eszközei a kéziratos röpiratok és körlevelek voltak. Forintos egyik körlevelében
megfenyegette as kisnemességet, hogy a háziadó elfogadása csak az első lépés, utána újabb súlyos adóterhek
következnek. Deák nevét tudatosan összekapcsolták a gyűlölt „adó” szóval, ezzel is igyekeztek Deákot
befeketíteni, ellehetetleníteni. Az egyik agitációs levél szerint „Deák Ferencz Nékünk nem királunk: vagyon Nékünk
Jó Királunk, a ki arra meg esküdött, hogy a Magyar Országot, a magyar nemességet Törvényeibe, jussaiba
megtartja ...(!)”
Az 1843. április 4-én tartott követutasítást tárgyaló zalai közgyűlésen a nemesi szabadság jelszavára hivatkozva
elutasították a nemesség adózásának kérdését. Az elutasításban a több ezres zalai kisnemességet hol
megfélemlítéssel, hol megvesztegetéssel (eszem-iszom, tisztségek ígérgetése, pénzadományok stb.) befolyásolták,
az eszközökben nemigen válogattak.
A háziadó kérdését Forintosék úgy állították be, hogy azt a vagyonos megyevezetés akarja ráerőltetni erőszakkal a
vagyontalan kisnemességre, ez a taktika sikerre is vezetett. A felbőszített nemesek Deákot „semmire való hitvány,
rongyembernek” nevezték, őt és a liberális megyevezetés több tagját (Csány Lászlóval az élen) agyonveréssel,
agyonlövéssel fenyegették.
Deák jó politikai érzékkel megállapította, hogy „(ellenfeleim) csak azt akarták elérni, hogy én az országgyűlésen
jelen ne legyek...”! Az országgyűlési ellenzék a vezére (Deák) nélkül nyilván kevésbé tud majd hatékony lenni.
„



”
A Kossuth szerkesztette Pesti Hírlap már két nappal később reagált az eseményekre:



Pesti Hírlap 1843.04.06. csütörtök, 236. sz.
Gyászhir. Lapjaink már sajtó alatt voltak, midőn rendkivüli alkalommal hirt vettünk zalából egy csapásról,
mellynél nagyobb, mellyhez hasonló, orszgágyülési reményinket nem érheté. – A’ szörnyű csapásróli tudósitás
ekképen szól: „Zala-Egerszeg, april. 4. E’ pillanatban végződött az ülés, mellyben közel 1600 köznemes mind a’
házi adót, mind az országos közpénztárba utakra, hidakra ’stb. elvállalandó költségeket fölkiáltás által
megbuktatta. – Fenyegetések az ülés előtt számosak voltak, és gyalázó kifakadások Deák személye ellen, és
mások személyei ellen: de zavar és rendetlenség az ülésben nem történt. – Kihallgatták a’ szólókat csendesen,
kik közül csak egy F. – György szólott ellene az adónak, a’ többi, valami 20–24, mellette nyilatkozott; szólottak
volna talán még százan is; mert az egész intelligentia – igen kevés kivétellel – mellette volt; de a’ szólás
teljesen sükeretlen vala, mert a’ tömeg igen föl volt izgatva. F. – György tb. H – Pál tb. két, egykor megbukott
tisztviselő voltak a’ pártnak látható fejei, láthatatlanok kik? – az isten tudja, ’s még tudják némelly urak a’
veszprémi megyéből.”
Természetesen a Pesti Hírlap ezt követően visszatért az eseményekre, 1843-ban és 1844-ben több lapszámban is
részletese elemezte azokat.
A liberális oldalnak a nyár folyamán sikerült visszaszereznie a kezdeményezést. Az anyagi áldozatokat sem
kímélve folytatták korteskedésüket. A korteskedés nem nélkülözte az erőszakos cselekményeket sem,
belövöldöztek Deák udvarába, ott több személyt eltaláltak, egyikük meghalt, de a falusiak üldözőbe vették a
handabandázó nemeseket, és üldözés közben ott is történt haláleset. A közrendet végül a katonaság
kirendelésével kellett megteremteni.
Az augusztus végén (31-én) megismételt követválasztó gyűlésen megszavazták a nemesség adóviselését, követté
választották Deák Ferencet. Deák a kialakult helyzetben ismét nemet mondott, nem értett egyet azzal, hogy a
liberálisok ugyanolyan nemtelen eszközökkel szerezték vissza a hatalmat, mint azt a tavasz folyamán elvesztették.
Az 1844-es tisztújításon a liberális tisztségviselőket előre lemondatták, a Hertelendy és Forintos vezette szövetség
került hatalomra, most ők foglalták el a megyei tisztségeket. Mivel a szövetségnek (a hatalom megszerzésén túl)
politikai céljaik nem voltak, kifulladt az együttműködés. A következő évben már a Hertelendy vezette tömörülés is
az önként adózók sorába lépett.
Az események után a liberális párt széthullott, egészen az 1848-as eseményekig megszűntek politikai tényezők
lenni.
Az 1843-as zalai eseményekről Császár Ferenc írt egy tizenkét szonettből álló versciklust, „Magyar életképek 1843
ból, Rajzolva egy zalamegyei adózótul” címmel. Ez – név nélkül –nyomtatásban is megjelent, amit Arany is
olvashatott. Erre utalnak a szonettből átvett nevek és kifejezések is. A verscsokor később megjelent Császár
Ferenc összegyűjtött műveiben is (a vers megtalálható Molnár András második hivatkozott cikkében is).
Arany János magánéleti eseményei és vármegyéjének egynémely történései
Arany János családja nemességét a XVII. század elején szerezte Bocskai Istvántól. Ezt a hajdúvárosok
elajándékozása miatt később elvesztették. Próbálták perese eljárással visszaszerezni a kutyabőrt és a kapcsolódó
jogokat, sikertelenül. Apja még pereskedett, de Arany János ezt már nem folytatta. Ez azt eredményezte, hogy a
nemességgel járó adómentesség, illetve a választási jog is elenyészett.
Több megye közgyűlésén felmerült a honoráciorok szavazati joga is. A honoráciorok olyan „tisztesb rendű”
személyek voltak, akik képzettségük, hivataluk, vagyonuk alapján megbecsült tagjai voltak a közösségnek. Bihar
megyében 1845-ös tisztújítás előtt a honoráciorok szavazati jogát felfüggesztették. Ebből óriási botrány lett,



Helytartótanács felfüggesztette a vármegye rendeletét. Az egyezkedés vége az lett, hogy a megye rendelete
érvényben maradt.
Keblükhöz karolák a nevelt honoratior osztályt:
És ők fércelték e kormányelleni végzést,
Hogy: Mivel egyrészről terhet visel a nemesekkel
A tisztesb osztály, másrészről, sokba kerülvén
Eddig is a szavazathódítás, több haladást nem
Szenvedhet már tisztfejelésünk: minden időben
Állani fog honoratiorink szavazatja, kivévén
A szavazás idejét!
Ez Arany számára a szavazati jog elvesztését jelentette, mivel debreceni tanulmányait félbehagyva nem kapott
jellevelet (végbizonyítványt).
Arany János tehát sem nemesi származása, sem tanulmányai alapján nem szavazhatott a választásokon, és ezt
művében több alkalommal szóvá is tette.
A túlkapások nem kerülték el Bihar megyét sem. Az 1845-ös tisztújításon a nemesi adózás és a háziadó miatt
összecsaptak a különböző nézeteket vallók, ólmosbotokkal, furkósbotokkal csépelik egymást. Itt is katonaságot
kell kivezényelni, megszállják a vármegyeház környélét, de még az üléstermet is. A december 15-én tartott
megyegyűlésen a pártok egymásnak esnek, vér szennyezi be az ülésterem falait.
„



”
Arany János szobra a Nemzeti Múzeum előtt (Stróbl Alajos, 1893)
Az elveszett alkotmány keletkezése
Íróasztalfióknak készült költeménye volt Aranynak Az elveszett alkotmány című műve is. A verselésnek 1845 július
végén kezdett neki.
Az eposz nem tartozik Arany legsikerültebb művei közé, nem is a nagyközönségnek szánta, hanem kedvtelésből és
bosszankodásának megfogalmazásaként írogatta az egyes fejezeteket (énekeket). A költemény hexameteres
versformában született, időnként döcög a versforma, Arany próbálgatta benne a verselési képességét, a
jellemábrázolásokat, a cselekmény szövését. Nehézkesen olvasható, mivel nagyon sok idegen szót használ a
műben (latin, német, görög és angol kifejezések is előfordulnak benne), de gyakori a régi magyar szavak
használata, sőt Arany maga is kitalált szavakat, kifejezéseket, amelyeket magában a műben, vagy az ahhoz
készített lábjegyzetekben próbál megmagyarázni.
A költeményben több közéleti és magánéleti eseményt is megidéz, ezekre is épít a cselekményben, illetve olvassa
a korabeli híreket, könyveket is, ezek üzenete, tartalma rendre megjelenik művében.
A Kisfaludy Társaság 1845-ben pályázatot hirdetett egy vígeposz megírására: „Szépmütani feladás. – Készíttessél
hazai tárgyu vig eposz. Jutalma 25 drb. arany. A pályamunkák beküldésének határnapja f. évi november 20-adika,
mikor azokat névrejtő jeligés levélkék kíséretében a Társaság titoknoka veszi által. – Költ Pesten, február 4. 1845.
Garay János segédtitoknok.”
„



”
Az elveszett alkotmány kézirata
Arany erről nem, illetve csak a nyár folyamán értesült. Gyorsan befejezte a művet, és Vadonffy Bertalan aláírással
beküldte, de saját aláírásával is mellékelt egy levélkét, hogy ha nyerne, akkor művét álnevén jelentessék meg.
A bíráló bizottság – Erdélyi János, Stettner György és Vörösmarty Mihály – 1846 februárjában Arany művének ítélte
a 25 aranyat, de számos javítást kértek tőle a megjelentetés előtt. Arany a javításokat csak ímmel-ámmal végezte
el, nagyobb részét elszabotálta annak, bízva abban, hogy a bírálók nem fogják újraolvasni a művét (valóban nem
olvasták újra).



A kijavított mű megjelent a társaság 1849-es Évlapjában, valószínűleg az igazi és az álnév félreértése miatt a
valódi nevét tüntetve fel szerzőként.
Csak összehasonlításképpen: a Társaság 1846. évi pályázatán 15 arany volt a kitűzött díj, ezt Arany a Toldival
nyerte meg, elismerésként 20 aranyat kapott a remekmű jutalmául.
Az elveszett alkotmányban Arany csípős kritikával illeti a konzervatív és a liberális pártot is, természetesen az
ingadozók is megkapják a magukét.
Az eposz története
A dramaturgia eléggé zavaros, a verselés dagályos. A történetnek van egy mitológiai kerete, de a fő történések a
megyei választási küzdelmekben vannak.
Két fő párt van, a maradiak és a haladást pártolók, illetve közöttük az ingadozók pártja. A maradiakhoz tartozik
Rák Bende, a haladók (liberálisoké) vezetője Hamarfy, az ingadozóké Ingady. A szereplők között felsejlik
Széchenyi, Kossuth és Bezerédj István alakja is, de csak egyes szereplők jellemrajza utal rájuk.
A mű elején megismerkedhetünk a főhős Rák Bende származásával, életének eseményeivel. Már a neve is a
visszafelé járásra utal. Nemesi származása okán minden parasztgyereket megvert, mivel azok nem üthettek vissza.
Tanítóit Bende elégedetlensége miatt sorra elküldték, mígnem egy olyan tanítót kapott – Doronghy –, aki részt
vett Bende különböző csínytevéseiben.
Bende apja a Széchenyi Hitelének (megjelent 1830-ban) olvasása közben gutaütést kapott, és meghalt, de még a
másvilágon is folyton ezt a könyvet kellett olvasnia életében elkövetett bűneiért.
Énnekem e könyvet, mely mindennél haragítóbb,
Szüntelen olvasnom kell: átok azokra, kik e könyv
Tételeit hiszik és követik; szerzője pedig még
Érje meg Actaeon sorsát: tépjék le kopói,
Mellyeket ő táplált kezdetben manna beszéddel.
Apja halála után anyja összeállt egy francia gróffal, Bende pedig európai körútra indult, hogy művelődjön. Ez balul
sült el, mivel csak az erdélyi részeket sikerült bejárnia.
Mire hazaér, anyja elverte a vagyont, a gróf lelépett, Bende elhatározza, hogy politikai pályára áll. Próbál hivatali
állást szerezni, sikertelenül. Hamis papírokkal részt vesz a Védegyleti Gyűlésen, ezt követően beleveti magát a
választási küzdelmekbe, természetesen a maradandó (konzervatív) párt képviseletében. A maradandó párt két
harcosa Nemadózy (magyarázni nem kell e nevet), és Szűzváll, akinek nyaka, válla az adózás terhétől szűz (Arany
ezt Császár Ferenc költeményéből vette át).



... két párt volt a megyében,
Egyik az ős magyarok nemadózó pártja: tapasztalt
Ősz öregek, nagybirtokosok, grófok, hadi tisztek,
Consiliariusok (mindhárom fajja ezeknek),
Táblabirók és szolgabirók, közbirtokosocskák,
Végre a romlatlan, címerleveles rokonoknak
Szép szót megfogadó, jogokat védő sokasága.
Másik a hígvelejű szóhősök zajtele pártja:
Kik miután magokat vagyonoktól megszabadíták
Most szabadelvűknek szeretik hánytatva nevezni.
Máskép pörkerülő prókátorok, elszabadított
Gazdai tisztek, bűnkereset-sujtotta uracskák,
Pusztult földesurak, kitagadt fiak, írnok öcséim,
Konyhai látogatók, hervadt rózsák fizetéses
Pillangói: rövid szóval mindennemü serge
A békételenek, szeleburdiak és fecsegőknek;
Nem kis része pedig honoratiorok: tudományos
Kántorok és jegyzők s több ily kapa-unta parasztok
A választási küzdelemben bevetnek mindent: pénzt, zsarolást, hivatali pozíciót, leitatást, és ha nem megy
másként, akkor erőszakot is. A két párt közötti legfontosabb különbség az adózáshoz való hozzáállás (ez valóban
a kor fontos kérdése volt). Fizessen-e adót a nemes ember vagy sem. A vita egyetlen adófajta, a megyei költségek
fedezetére szedett úgynevezett háziadó körül forgott, de – és ezt jól látták akkoriban is – egyetlen adónak az
elfogadása is elindíthat egy folyamatot, amely a nemesség privilégiumainak a megszüntetéséhez vezethet. És
ezzel elvész a (történeti) alkotmány, amelyet az Aranybulla, Werbőczy Tripartituma, az uralkodók számos
fogadalma, kötelezettségvállalása és törvénye, a szokásjog testesít meg. Ez adja a mű címének értelmét.
Hosszas volna előszámlálnom, mit követék el
Pártom híveiért, de kivált magamért, faluszerte;
Mint nyomtam kebelemhez a zsíros ködmenü noblesse-t
A zamatos csókot mint viszonozám tele szájjal;
Mint osztám a huszast, szájszámra s a száj erejéhez
Képest; mint tüzelém őket harapós italokkal;



Főleg mint hazudék soha nem hallott jogaikról,
És az arany bullát, mint gyémántoztam előttük,
Százszor is esküdvén, hogy Nemdy ha lészen alispán,
Nemcsak a már felrótt méltatlan adót letörűli,
Sőt a paraszti adót is köztük elosztja jutalmúl,
És több illyeseket: mellyek bizonyos sikeréűl
Háromezer vótum tátott rám hárpia torkot.
...
Háromszor szavazánk és, rettenetesség,
Mégis az ellen nyert! mert ők négyszer szavazának.
...
Nem adózni
A jelszó, bot az ok; mellyet ha fölötte keménynek
Hinne egyik-másik, nincs tiltva leszedni az ólmot.
...
Tisztújításkor reggel pálinka csöbörrel;
Délben hús, bor, elég; ugyanaz vacsorára dulásig
S legkevesebb három huszas egy szavazóra naponként.
...
Az arany bullák oda lesznek,
Alkotmány oda lész, oda lész az adótalan élet,
Vámok, avíticitas, majorátus, tolvaj-akasztás
És botozás, mind, mind eltűnnek, idővel, e földről;
Mint eltűntek azok, kik ez elvek népei voltak.
A háziadót egyébként már Károly Róbert kora óta szedték a vármegyék, Mátyás király ezt törvényben is garantálta
(1486. évi LIV. törvénycikk). A háziadó fizetése alól 1723-ban (1723. évi VI. törvénycikk) a vagyontalan (ún. armális)
és az egy (jobbágy)telkes ún. kuriális nemesek kivételével a nemeseket felmentették. Arany lábjegyzete szerint
1836-tól az egy (jobbágy)telkes ún. kuriális nemeseknek is fizetni kellett (igaz, nem fizették, és politikai okokból
nem is nagyon hajtották azt be). A háziadót az országgyűlési követek ellátására, a megyei választási és tisztújítási
költségekre, a vármegyék közigazgatási tevékenységére, illetve az esetleges megyei beruházásokra használták fel.



Jól tudom én a csalárd okokat, mellyekkel akarják
A liberalisták rászedni szegény nemesinket:
Azt mondják ugyanis, hogy adózzunk s majd ez adóból
Útakat építsünk, ásassunk hosszu csatornát,
Szárasszunk ki mocsárt, adjunk nevelést a parasztnak,
Rakjunk börtönöket fel az égig, nem le, pokolba;
Végre fizessük a vármegye tiszteit: irgalom atyja!
Mintha bizony nem elég fájdalmas volna minékünk
Hogy veksálnak ama kutyalelkű szóbeli pörrel.
...
„Még egyet, édeseim. Mához két hétre gyülés lesz,
Lesz kocsi, hús és bor; bemegyünk egy szálig a gyűlölt
Házi adó ellen harcolni körömszakadásig.
Mindazonáltal senki ne merjen vinni magával
Semminemű fegyvert (megyevégzés tiltja, barátim)
Ámde a jó botokat nem kell honn hagyni, azoktól
Függ a szabad szólás most, pro et contra, megyénkben.”
Az eposz végén a két oldal felfegyverkezve egymásnak ront, de mielőtt elfajulna a dolog, a mítoszi szereplők
közbelépnek, és jobb belátásra bírják a harcoló feleket.
„



”



Arany János utolsó portréja (1882) (Pesti_Napló közlése, 1932)
Epilóg
Nyájas Olvasó!
Ha azt hívéd, hogy a fentebbi sorok Vadonffy Bertalan versezetéről szólanak, nagyon is tévedél. Nézz körül! Az
eszmék – akármi ragály – ma is itt vannak vélünk, Rák Bende, Nemadózy, Ingady, Hamarfy – ha más névezettel is
itt vannak közibünk! A nevek, történések, mint rongyruha, kicserélhetők.
Történéseim, mint sokszor másszor is, a máról a mának szólanak. Olvass bé a sorok közé, ne zárd bé lelkedet, és
meglátod, hogy oly kevés változott egy és háromnegyed század óta.
Irodalom:
A magyar irodalom története (szerk.: Sőtér István) IV. kötet A magyar irodalom története 1849-től 1905-ig
(http://mek.oszk.hu/02200/02228/html/04/56.html) (Akadémiai Kiadó, Budapest 1965)
Arany János összes költeményei (http://mek.oszk.hu/00500/00597/)
Molnár András: Deák Ferenc és a zalai liberális ellenzék megbuktatása az 1843-as követválasztáson (Levéltári
Szemle, XXXVII. évfolyam, Budapest, 1987. 2. szám, 47-59.pp.)
Molnár András: Pártküzdelmek költészete, paszkvillusok, kortesversek a reformkori Zalából (in Művelődéstörténeti
tanulmányok 1990., Zalai Gyűjtemény 31. sz., Zalaegerszeg, 1990., 193-228. pp.)
Szilágyi Márton: Arany János elveszett alkotmányának korabeli politikai kontextusa
(http://itk.iti.mta.hu/megjelent/2009-6K/szilagyi.pdf) (Irodalomtörténeti Közlemények (ItK), 113(2009))