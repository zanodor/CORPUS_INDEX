---
master_file: "[[@DrJuhaszIstvanae]]"
---
# Index for Dr. Juhász István – Szent és kevésbé szent könyvek.pdf

Szent és kevésbé szent könyvek – 1. rész
A Biblia könyvein kívül számos szent könyv született. A Biblia összeállítói ismerték
ezeket is, mégis a kihagyásukról döntöttek. Az idők során sok szent könyv elveszett,
legfeljebb a létezésükről tudunk. Más vallási műveket egyenesen istenkáromlásnak
tekintettek, és mindent megtettek az elpusztításukra. A Biblia gazdasági
rendelkezéseit bemutató sorozatunk sajátos kiegészítéseként ezekről a könyvekről
lesz szó.
„Adjatok nekem is olyan hatalmat – mondta –, hogy akire csak ráteszem a kezem, megkapja a Szentlelket.”
(ApCsel 8,19, simónia)
A Bibliáról szóló nyolcrészes sorozat (a 8. részben megtalálható az összes előző rész linkje
(https://ado.hu/ado/jezus-utolso-utja-nazaret-jeriko-jeruzsalem-3-4-resz/)) első részében utaltunk rá, hogy több
száz olyan a Bibliához kötődő vallási iratról van tudomásunk, amelyek nem kerültek be a hivatalos (kanonizált)
Szentírásba.
A mindegyik Bibliában szereplő könyveket nevezzük protokanonikusnak. Ilyen például Mózes öt könyve.
Apokrifoknak nevezzük azokat az írásokat, amelyeket szentként ismertek el a szerkesztők, de mégsem kerültek be
a kanonizált változat(ok)ba. Akkor szent egy ilyen könyv, ha az isteni sugallatra született. Az apokrif mellett más
elnevezéseket is alkalmaztak, pl. a deuterokanonikus szót is használták ilyen minősítésként.
Az olyan vallási írásokat, amelyek nem isteni sugallatra születtek gnosztikus iratoknak nevezzük.
Az apokrif iratokat megtűrte a kereszténység, bár a másolásukat tiltották, így azok jó része az évszázadok során
elveszett, egyesek töredékesen maradtak fenn. A gnosztikus iratokat viszont megsemmisítésre ítélték.
Minden tiltás ellenére is maradtak fenn apokrif és gnosztikus iratok is. Eldugott kolostorok könyvtáraiban
(például a Sínai-félszigeten), vagy barlangokba elrejtve (Qumráni barlangok) számos ilyen irat került elő, de
Egyiptomban, Etiópiában vagy Törökországban is felleltek ilyen iratokat. Minden bizonnyal a Vatikán
archívumaiban további ilyen írások várnak arra, hogy kutatók megtalálják azokat.
Az apokrifnak minősített Nikodémus evangéliuma 550 kéziratban is fennmaradt, Júdás evangéliumából viszont
csak töredékeket ismerünk.
A gnosztikus írások közül érdemes megemlíteni Barnabás evangéliumát, amely szembemegy a szinoptikus
evangéliumok (Máté, Márk, Lukács) tanításaival. Erre az evangéliumra még visszatérünk.



József Egyiptomban (Jacopo Pontormo (1494-1557) festménye)
Milyen könyvekből áll a Biblia?
Milyen Biblia? A visszakérdezés már csak azért is jogos, mert nincs egyetlen, egységesen elfogadott Biblia. Más
összeállítást fogadnak el a zsidók és a keresztények, de a keresztény egyházak (koptok, etiópiai keresztény
gyülekezetek, ortodoxok, római katolikusok, a reformáció során kialakult egyházak stb.) is különböző
összeállításokat tisztelnek Szentírásként.
Már az Ószövetség sem egységes gyűjtemény, az Újszövetség változatai pedig még annál is színesebbek. Tovább
bonyolítja a helyzetet, hogy egyes bibliai könyveknek több változata is kialakult, a különböző egyházak más-más
változatot fogadnak el a vallásukban szentként.
A Biblia nem képez konzisztens rendszert. Számos, egymással nem összhangban lévő részt tartalmaz (ennek egyik
legismertebb példái a VIII. Henrik angol király válási ügye során előcitált bibliai idézetek (https://ado.hu/ado/viii
henrik-valasok-es-szakitasok-2-resz/). Maga az Ótestamentum is sok olyan vallási iratra hivatkozik, amelyek nem
részei a Bibliának, és a mai napig nincs róla ismeretünk. Ilyenekre mutatunk néhány példát:



Szám 21,14: Ezért mondja az Úr háborúiról szóló könyv: „...Váheb Szufában és Arnon patakja
Józs 10,13: S a Nap megállt, a Hold is megállt, amíg a nép bosszút nem állt ellenségein. De
nincs-e megírva az Igazak könyvében? A Nap megállt az ég közepén, s csaknem egy egész
napig halogatta lenyugtát.
illetve
2Sám 1,18: följegyezték az Igazak könyvében, hogy Júda gyermekeit megtanítsák rá. Így
hangzik:
2Krón 12,15: Rechabaám dolgai az elsőktől az utolsókig gondosan meg vannak írva Semaja
próféta és Iddó látóember krónikáiban. Rechabeám és Jerobeám között állandó volt az
ellenségeskedés.
Nem ismert az Úr háborúiról szóló könyv, az Igazak könyve, Semaja próféta és Iddó látóember krónikája. Ezen túl
is jó néhány ma már nem értelmezhető hivatkozás található a Szentírásban.
Az Újszövetség 27 könyvét Athanasius, Alexandria püspöke állapította meg először 367-ben, a saját egyházmegyéje
területére, amelyet 397-ben, a III. Karthágói zsinaton véglegesítettek. Ez a kanonizálás terjedt el a korai keresztény
egyházakban. Az Ószövetség kanonizálására szintén a IV. században került sor, jó néhány könyvvel kiegészítették a
zsidó Bibliát (például a Makkabeusok könyveivel vagy a Bölcsesség könyvével). Újabb jelentős kanonizálásra
került sor a reformáció során, az Ószövetséghez tartozónak a zsidó Bibliában is megtalálható könyveket sorolták
(más sorszámozással és tagolással), az ott nem találhatóakat apokrifeknek minősítették.
A Jubileumok könyve teljes szövege fennmaradt etióp nyelven (etióp imakönyv részlete)
Néhány szent könyv, amelyekről szó lesz
Az ószövetségi apokrifek közül hármat emelünk ki: a Jubileumok könyvét, A 12 pátriárka végrendeletét, illetve
Énok könyvét.



A Jubileumok könyve a bibliai teremtés történetét egészíti ki (tulajdonképpen újra elbeszéli), pontos időkre
(jubileumok, évhetek, évek) leosztva, a teremtéstől Mózesnek való törvényadásig. A jubileumi év a 7×7 évet követő
50. év, amelyben több gazdálkodásra vonatkozó szabályt is előír a Leviták könyve:
B) A jubileum éve
Számolj hét évhetet, hétszer hét esztendőt vagy hét évhét idejét, negyvenkilenc évet. A
hetedik hónapban, a hónap tizedik napján szólaltasd meg a harsonát: az engesztelés napján
fújd meg a harsonát az egész országban. Legyen ez jubileum számotokra: mindenki kapja
vissza birtokát, mindenki térjen vissza családjához.
Ez az ötvenedik esztendő legyen jubileumi év számotokra: ne vessetek, ne arassátok le a
kalászt, ne kössétek kévébe, és ne szüreteljétek le a fürtöket, amelyek maguktól nőnek. A
jubileumot tartsátok szent dolognak: egyétek a földek termését. Ebben a jubileumi évben
mindenki kapja vissza a birtokát.
Ha eladsz vagy veszel népedből valótól, ne csapd be testvéredet. A jubileumi esztendő óta
eltelt évek száma szerint vásárolj népedből valótól. Ő meg a termés éveinek száma szerint
határozza meg az eladási árat. Minél nagyobb a hátralevő évek száma, annál jobban emeld
az árat, s minél kevesebb az év, annál jobban csökkentsd, hiszen bizonyos számú aratást adsz
el neki.
Senki se csapja hát be a népéből valót, hanem féld Istenedet, mivel én vagyok az Úr, a te
Istened. Tartsátok meg törvényeimet és parancsaimat, tartsátok meg úgy, hogy teljesítitek, s
akkor biztonságot élveztek az országában. A föld megadja termését, jóllakásig esztek és
biztonságban laktok.
(Lev 25,8-19)
A zálogba adott birtokokat vissza kellett adni, a tartozásokat és kamatokat el kellett engedni, a rabszolgákat fel
kell szabadítani a jubileumi évben.
A 12 pátriárka végrendelete József és testvéreinek rendelkezéseit tartalmazza a halálos ágyukon, ezekben a zsidó
nép jövendő sorsa is feltárul. Gazdasági jellegű rendelkezéseket Júda és Izakár végrendelete tartalmaz.
Énok próféta Metusalech (Matuzsálem) apja volt, több apokrif könyvet is tulajdonítanak neki. Énok mindössze 365
évet élt, fia, a Biblia leghosszabb életű szereplője 969 évet. Énok elítélte a gazdagságot. Júdás levele is hivatkozik
Énok könyvére, sőt, idéz belőle egy részletet:
Ezekről jövendölt Hénoch, Ádám után a hetedik pátriárka: „Nézzétek, közeleg az Úr
szentjeinek tízezreivel, hogy ítéletet tartson mindenek fölött, és megbüntessen minden
istentelent minden istentelenségért, amelyet istentelenül elkövetett, és minden káromló
szóért, amit az istentelen bűnösök a szájukon csak kiejtettek.” (Júd 1,14-15)
Az idézett részlet a vízözönt jövendöli meg.
Az újszövetségi apokrifek közül szintén hármat emelünk ki: A 12 apostol tanítását (Didakhé), a Hermász pásztorát,
illetve Péter cselekedeteinek könyvét.



A jó pásztor (mozaik a ravennai Galla Placidia-mauzóleumban)
A 12 apostol tanítása ókeresztény irodalmi mű, a legrégibb ránk maradt egyházi rendtartás. A néhány oldal
terjedelmű utasítás többször is kiemeli az adakozás, alamizsnálkodás, a rászorultak támogatásának fontosságát.
Hermasz pásztora egy felszabadított római rabszolga műve. Hermasz az 1. vagy 2. század apostoli atyáinak egyike
lehetett. Az egyházi hagyomány szerint Hermasz a 72 tanítvány egyike volt, és Philippi püspökeként szolgált
(feltételezések szerint Pál apostolnak a Rómabeliekhez írott levelében szereplő Hermaszról van szó:
„Köszöntsétek Aszinkrituszt, Flegont, Hermeszt, Patrobászt, Hermászt és a náluk levő testvéreket.” (Róm 16,14)). A
Hermasz pásztora több részből álló mű, az első részben látomásokat, a másodikban Isteni parancsokat, a
harmadikban hasonlatokat tartalmaz. Gazdasági kérdésekről nem tárgyal, de azért emeljük ki, mert tartalma
alapján mégis jelentős apokrif, rendkívül népszerű könyv volt a Krisztus utáni első századokban.
A Péter apostol cselekedetei újszövetségi apokrif irat, a mű elbeszéli Péter apostol és Az apostolok
cselekedeteiből is ismert Simon mágus harcát. Az egyházi tisztségek pénzért való adásvételét nevezzük
simóniának, átvitt értelemben az anyagi előnyökért biztosított tisztségek megszerzését.
Simon mágus megkísérli megvásárolni a Szentlélek átruházásának erejét (Liberale da Verona (1445-1525) festménye)



&&&&&
Az apokrifok gazdasági jellegű üzeneteinek részletesebb kifejtését a következő részben mutatjuk be.
Irodalom:
Biblia (Szent István Társulat, az Apostoli Szentszék Könyvkiadója, 1976, Budapest)
Adamik Tamás – Dörömbözi János: Apokrif levelek – Apokrif iratok (Telosz Kiadó, Budapest, 1999)
Arany László: Barnabás evangéliuma (Angyali Menedék Kiadó, Budapest, 2016)
Dörömbözi János – Adamik Tamás: Apokalipszisek – Apokrif iratok (Telosz Kiadó, Budapest, 1997)
Dörömbözi János – Adamik Tamás: Csodás evangéliumok – Apokrif iratok (Telosz Kiadó, Budapest, 1998)
Góg Géza – Dörömbözi János: Az apostolok csodálatos cselekedetei – Apokrif iratok (Telosz Kiadó, Budapest, 1996)
Miller, Stephen M. – Huber, Robert V.: A Biblia története (kiadja a Magyar Bibliatársulat megbízásából a
Magyarországi Református Egyház Kálvin János Kiadója, Budapest, 2012)
Porter, J. R.: Az elveszett Biblia (Magyar Könyvklub, Budapest, 2003)
A hivatkozott apokrifok (többségük) megtalálhatóak az Isten Egyházának Gyülekezetei (Church of God) honlapján
(http://www.churchofgod.hu) a Könyvtár menüpont alatt
Barnabás evangéliuma megtalálható az Égi Út honlapján. (http://egiut.hu/wp-content/uploads/2016/12/gospel
of-barnabas.pdf )



Szent és kevésbé szent könyvek – 2. rész – Ószövetségi
apokrifek
A Jubileumok könyve, a 12 pátriárka testamentuma és Énok könyve több
gazdagsággal, pénzügyekkel, adózással kapcsolatos részletet is tartalmaz. Ezek
részben megismétlik az Ószövetségben található történeteket, másrészt kiegészítik azt
sajátos értelmezésekkel, illetve teljesen új tartalmú szövegekkel is találkozhatunk.
... a pénzsóvárság bálványimádásba visz benneteket, mert akit a pénz megtéveszt, istennek mondja azokat, amik
valójában nem istenek, és azt, akinek van belőle, az őrületbe kergeti.
(részlet Júda testamentumából)
Az apokrif és gnosztikus iratokról korábban már adtunk egy általános ismertetést (https://ado.hu/ado/szent-es
kevesbe-szent-konyvek-1-resz/). Most néhány fontosabb ószövetségi apokrif írást veszünk sorra. Ezek az írások
tehát szentnek (isteni eredetűnek, Isten által sugalmazottnak) tekinthetők, de a kanonizálás(ok) során nem
kerültek be a Biblia könyvei közé.
Mivel ezek az írások – eltérően a Biblia könyveitől – nem közismertek, a hivatkozott részeket beidézzük, a
kapcsolódó bibliai részekhez csak hivatkozásokat adunk. Korábbi írásainkban a kapcsolódó bibliai részleteket
már bemutattuk, így azok részletezésétől most eltekintünk.
A Jubileumok könyve a tizedről és József álomfejtéséről
A tizedfizetési kötelezettséget az Ótestamentum több helyen is előírja. A Krisztus előtti 2. századra datálható
Jubileumok könyve ezek közül kettőt emel ki, mindkét részlet a Teremtés könyvéhez kapcsolódik.
Az első részletben Ábrahám tizedfizetését (Ter 14,20) ismétli meg a Jubileumok könyve, azt érdemes belőle
kiemelni, hogy a tizedfizetés időhatár nélküli, örök időkre szól.
... Ábrámért, és magjáért ..., az első zsengék tizedét az Úrnak, és az Úr elrendelte örök
rendelésül, hogy adják azt a papoknak, akik szolgálnak Őelőtte, hogy birtokolják azt örökké.
És erre a törvényre nézve nincs a napoknak határa (lejárati ideje); mert Ő elrendelte a
nemzedékeknek örökké, hogy adjanak mindenből tizedet az Úrnak, a magból, a borból, az
olajból, a marhából és a juhból.
(Jubileumok könyve 13,25-26)
Ábrahám unokája, Jákob álmot lát, álmában angyalok le- és feljártak az égig érő lajtorján. Felébredve emlékkövet
állított és fogadalmat tett a tized fizetésére. (ld. Ter 18, 10-22) Ezt a fogadalmat megismétli a Jubileumok könyve is:



És Jákob esküt fogadott az Úrnak, mondva: ” Ha velem lesz az Úr és megtart engem ezen az
utamon, és kenyeret ad nekem, amit megeszek, és ruhát, amit viselek, és ha szerencsésen
visszatérek atyám házába: akkor az Úr lesz az én Istenem, és ezt a követ, amit itt jelként
felállítottam, az Isten házának fogják nevezni, s mindent, amit nekem adsz, annak tizedét
neked adom, Istenem.” (Jubileumok könyve 27,27)
Jákob álma (Marc Chagall, 1973)
A Jubileumok könyvének következő része már részletesebb leírást ad a Teremtés könyvéhez képest. A tizedfizetés
szabályait részletezi, és magát Lévit is tizednek tekinti. Ezáltal Jákob fia, Lévi (és nemzetsége) lesz a zsidók
papsága, nekik kell a többi zsidónak a tizedet is megfizetni. Mindezt Lévi megálmodta, álma beteljesedett. Ez a
rész a Teremtés könyvének 35. fejezetéhez kapcsolódik.



És ott maradt azon az éjjelen Bételben, és Lévi megálmodta, hogy rendelet született, hogy
megtették őt a Magasságos Isten papjává, őt és fiait mindörökre. És felébredt alvásából és
áldotta az Urat. És Jákób korán reggel felkelt, ennek a hónapnak a tizennegyedikén, és
tizedet adott mindenből, ami vele jött, emberből és baromból, aranyból, minden edényből és
ruhából, igen, mindenből tizedet adott. És azokban a napokban Rákhel terhes lett fiával,
Benjáminnal. És Jákób megszámlálta fiait tőle fölfelé, és Lévi esett az Úrnak részére, és atyja
felruházta a papságnak ruháival és megtöltötte kezeit.
És ennek a hónapnak a tizenötödikén az oltárhoz vitt tizennégy ökröt a marhák közül,
huszonnyolc kost, negyvenkilenc juhot, hét bárányt, és huszonegy kecskegidát égő áldozatul
az áldozati oltáron, kedves illatul Isten előtt. Ez volt áldozata, esküjének megfelelően, amit
megfogadott, hogy egy tizedét adja (mindenének), a gyümölcsáldozatukkal és
italáldozatukkal együtt. És mikor a tűz felemésztette azt, tömjént égetett tűzzel a tűz fölött,
és hálaáldozatul két ökröt, négy kost, négy juhot, négy bakkecskét, két egyéves juhot, és két
kecskegidát; és ezt tette naponta hét napon keresztül.
És Jákób és minden fia és férfiai ették ezt ott örömmel a hét nap alatt, áldva és hálálkodva az
Úrnak, aki kihozta minden megpróbáltatásaiból, és megadta neki fogadását.
És megtizedelte az összes tiszta állatot, és készített égő áldozatot, de a tisztátalan állatokat
(nem) adta Lévinek, fiának, és odaadta neki minden férfi lelkét. És Lévi teljesítette a papi
hivatását Bételben atyja, Jákób előtt, tíz testvérénél inkább, és pap volt ott, és Jákób megadta
fogadalmát: ezért tizedet adott ismét az Úrnak, és megszentelte azt, és az szentté lett Őneki.
És ennek okáért ismét el van rendelve a mennyei táblákon a tized törvényként, hogy egyék
azt az Úr előtt évről-évre, azon a helyen, amely ki van választva, hogy Neve ott lakozzon, és ez
a törvény mindörökké (érvényes).
A rendelés úgy szól, hogy töltsék azt be évről-évre, hogy egyék a második tizedet az Úr előtt
azon a helyen, amely ki lett választva, és semmi ne maradjon meg abból az idei évről a
következő évre.
...
És minden tized az ökrökből és a juhokból szent lesz az Úr előtt, és a papjaié lesznek, amit el
fognak fogyasztani Őelőtte évről-évre; mert ezért lett ez elrendelve és bevésve a mennyei
táblákra a tizedre nézve.
(Jubileumok könyve 32,1-11; 32,15)
Anglia, Bath – a katedrális főhomlokzatának két oldalán az angyalok létrán mennek az égbe, a bukottak lefelé
Az Ószövetség egyik legismertebb története József álomfejtése. A fáraó álmot lát, és József ebből az eljövendő hét
bőséges és hét szűk esztendőt jósolja meg. A fáraó Józsefet teszi meg azon intézkedések vezetőjévé, amelyekkel
megelőzhető lesz az ínség éveiben az éhezés, az összeomlás. József 20% adót szed a bőség éveinek terméséből,
amelyet a fáraó magtáraiban felhalmoz, majd az ínség éveiben ezt osztják szét a nép körében.
A Jubileumok könyve – ha más szövegezéssel is –, ezt a történetet ismétli meg:



És azokban a napokban Fáraó egy éjszaka két álmot álmodott egy éhínségre vonatkozólag,
ami az egész földre eljön, és felébredt alvásából és hívatta Egyiptom minden álomfejtőjét és
varázslóját, és elmondta nekik mindkét álmát, és azok nem voltak képesek megjelenteni (az
álmokat).
És akkor a fő komornyik megemlékezett Józsefről és beszélt róla a királynak, és Fáraó
előhozta a börtönből, és elmondta a két álmát József előtt.
És elmondta Fáraónak, hogy a két álom valójában egy, és mondá neki: ‘Hét esztendő jön,
amik bőségesek lesznek Egyiptom egész földjén, és azután hét év éhínség jön, olyan éhínség,
amilyen még nem volt az egész földön.
És most nevezzen ki Fáraó felügyelőket Egyiptom egész földjén, és halmozzák fel az élelmet
minden városban a bőség napjainak idején, és így lesz élelem a hét év éhínség idejére, és a
föld nem fog elveszni az éhínség miatt, mert az nagyon kemény lesz.’
...
És abban az évben meghalt Izsák. És történt, hogy ahogyan József elmondta a két álom
magyarázatában, pontosan aszerint, ahogy mondta, hét bőséges esztendő következett
Egyiptom egész földjén, és Egyiptom földje bőségesen termett, egy mérték ezernyolcszáz
mértéket (termett).
És József összegyűjtötte az élelmet minden városba, amíg tele nem lettek gabonával, és amíg
többé már nem tudták megszámolni és megmérni annak sokasága miatt.
...
És József elvette az aratás gabonájából az ötödrészt a királynak, és négy részt hagyott nekik
élelemként és magként, és József rendeletté tette ezt Egyiptom földjének mind a mai napig.
(Jubileumok könyve 40,1-4; 40,12-13, 45,12)
A fáraó álma (Pellegrino di Mariano Rossini festménye (1449-1492))
A 12 pátriárka testamentuma
Az ószövetségi apokrifek között számos testamentum (végrendelet) található. Így van testamentuma Ádámnak,
Ábrahámnak, Izsáknak, Jákobnak, Mózesnek, Jóbnak, Salamonnak is.
A testamentumok között sajátos helyet foglal el Jákob 12 fiának a végrendelkezése. Ez a 12 pátriárka volt a 12
ószövetségi zsidó törzs ősatyja. A testamentumok keletkezését a Krisztus előtti 2. századtól a Krisztus utáni 2.
századig datálják. Ez azt jelenti, hogy a bibliai időszámítás szerint a végrendeleteket mintegy másfél évezreddel a
12 pátriárka kora után írták.
József és testvérei (a 12 pátriárka, miniatúra a Morgan Bibliából, 1244–1254 körül)
Pénzügyi, gazdasági szempontból Júda és Lévi testamentuma tartalmaz érdekességeket.



Júda végrendelete a bátorságról, a pénzsóvárságról és a paráznaságról szól. Júda saját korábbi bűneit belátva két
nagy bűntől óvja gyermekeit, utódait: a paráznaságtól és a pénzsóvárságtól. Mindkettő neki is vesztét okozta
(erről szintén a Teremtés könyvében olvashatunk részleteket), de akár népének is vesztét okozhatja.
Megparancsolom nektek gyermekeim, hogy ne ragaszkodjatok az ezüstpénzhez, és ne
tekintsetek az asszony szépségére; mert az ezüst szeretete és a szépsége miatt estem hibába
Bathsuával, a kánaánitával. Tudom, hogy e két dolog miatt esik gonoszságba a
nemzetségem, meg azt is, hogy a fiaimtól származó megfontolt embereket is tönkreteszi, és
olyanokat művelnek, amelyek Judah királyságát kisebbítik, azt, amit az Úr megadott nekem
az atyám iránti engedelmességemre való tekintettel. Mert sohasem szomorítottam meg
atyámat, Jákobot, hanem mindent, amit csak meghagyott nekem, megtettem. Ugyanúgy
Ábrahám, atyámnak atyja is megáldott engemet, hogy uralkodjam majd Izrael felett; hozzá
hasonlóan Izsák is áldást mondott reám. Így tudomén azt, hogy belőlem fog felkélni a
királyság.
Mert tudom azt, Énoknak, az igaznak a könyvéből, hogy mi minden gonoszságot fogtok majd
véghezvinni a végső napokban. Őrizkedjetek tehát gyermekeim a paráznaságtól meg a
pénzsóvárságtól, hallgassatok Judahra, az atyátokra! Mert ezek fordítanak el benneteket az
Isten törvényétől, elhomályosítják a lélek gondolatait, nagyzolásra tanítanak, és nem teszik
lehetővé azt sem, hogy az ember irgalmasságot gyakoroljon embertársaival. Minden jóságtól
kifosztja a lelket, fáradtság és levertség a következménye, az álmot elveszi, a testet
tönkreteszi, az Istennek bemutatott áldozatot eltapossa, az áldásra nem emlékezik, a próféta
szavára nem hallgat, és az isteni szóra felingerül. Nem az Isten parancsaival, hanem kétféle
szenvedéllyel szolgálja az Istent, és így voltaképpen nem is tud hallgatni az Istenre, mert a
lelke elvakulttá válik, ezért nappal is úgy jár, mint a sötétben.
Gyermekeim, a pénzsóvárság bálványimádásba visz benneteket, mert akit a pénz megtéveszt,
istennek mondja azokat, amik valójában nem istenek, és azt, akinek van belőle, az őrületbe
kergeti. A pénz miatt vesztettem el a gyermekeimet, és ha a lelkem nem alázkodik meg, és ha
Jákobnak, az atyánknak, nem lettek volna a könyörgései, most gyermektelenül halhatnék
meg. De atyáimnak Istene, aki oly könyörületes és irgalmas, tudta jól, hogy ezeket csak
tudatlanságom miatt követtem el. Elvakulttá tett engem ugyanis a megtévesztés fejedelme és
kormányzója, mint minden embert és minden testet; a bűnben megrontott, így ismertem meg
saját gyengeségemet, bár legyőzhetetlennek tudtam magamat azelőtt.
(Júda testamentuma XVII-XIX. fejezetek)
Lévi a zsidók papi nemzetségének ősatyja volt. Testamentuma a papi tisztségről és a felfuvalkodásról szól.
A végrendelet visszaemlékezik a Jákob által vállalt tizedfizetési kötelezettségre, és arra, hogy Lévi és
leszármazottai töltik be a papi tisztségeket (lásd fentebb).
A papok, bármennyire is kiválasztottak ők a papi tisztségre, nem mentesek a bűnöktől. A felsorolt bűnök – például
a pénzsóvárság, a törvények semmibe vétele, a gyermekek megrontása (stb.) – olyanok, amelyeket számtalanszor
a papság szemére vetettek, akár a közelmúltban is (például a pedofíliát), de minden bizonnyal ezer, kétezer évvel
ezelőtt is ismertek voltak ezek a gyarlóságok (és nem csak a papok körében).



Két nappal ezután én és Júda, atyánkkal Jákobbal együtt elmentünk Izsákhoz. Atyámnak
atyja megáldott engemet, azon látomás minden egyes igéjének megfelelően, amit előtte
láttam, és nem akart lejönni velünk Bételbe. Amint megérkeztünk Bételbe, atyám egy
látomást látott velem kapcsolatban, hogy én úgy állok ott előttük, mint az Isten papja. Akkor
felkelt még kora hajnalban és mindenéből tizedet adott az Istennek értem [rajtam keresztül],
és megérkeztünk Hebronba és ott letelepedtünk.
...
A hetedik héten visszajönnek majd a papok is, ők a bálványimádók, az erőszakoskodók, a
pénzsóvárok, a dölyfösek, a törvény elvetői, a zabolátlanok, a fiatalok megrontói és a jószág
fölemésztői.
(Lévi testamentuma, részletek a IX. és XVII. fejezetekből)
A tizenkét törzset és héber nevüket ábrázoló mozaik szimbolikus képekkel. Józsefet a pálmafa és a búzakévék jelképezik.
Énok figyelmezteti a gazdagokat
Énok (Hénoch) pátriárkát a Teremtés könyve két helyen is említi, egyrészt Káin fiának tartva (Ter 4,17-18), a másik
említésnél Ádám és Éva harmadik fiának, Sétnek ötödízigleni leszármazottjaként (Ter 5,18-24), aki 365 évig élt, és
Matuzsálemnek, a Biblia leghosszabb életű pátriárkájának az apja volt.
Énok több könyvét is megtalálták különböző helyeken és különböző nyelveken (például etióp és szláv nyelveken
is), ezeket a Krisztus előtti 3. és a Krisztus utáni 2. század közé datálják, ezek a könyvek az Ószövetségben
egyébként ritkaságnak tekinthető apokaliptikus látomásokat tartalmaznak.
Keletkezési ideje alapján nem meglepő, hogy Énok könyve már a gazdagságot, a vagyont olyannak tartja, amely
megnehezíti a helyes utat, életvitelt, ezért jó néhány intést tartalmaz a gazdagok részére.



Jajszavak a gazdagok felett
Jaj nektek, bűnösök, hogy vagyonotok igaznak tulajdonít benneteket, de szívetek bűnösnek
ítél. Ez a szó tanúbizonyság lesz ellenetek, hogy emlékeztessen gonoszságotokra.
Jaj nektek, akik felfaljátok a búza javát, és nagy edényekből szürcsölitek a bort, és erőtök
teljében a gyengéken tapostok!
Jaj nektek, akik minden forrásból vizet isztok, mert hamar bosszút állnak rajtatok; hirtelen
elfonnyadtok és elszáradtok, mert elhagytátok az élet forrását!
Jaj nektek, gonosztevők, akik igazságtalanságot munkáltok, csalást és káromlást: ez majd
mind a gonoszra való emlékeztető, jelül lesz ellenetek!
Jaj nektek, hatalmasok, akik erőtök teljében lesújtotok az igazra, mert eljön majd romlásotok
napja; abban az időben sok boldog nap köszönt majd az igazakra, – ez a ti ítéletetek napja!
...
Jaj nektek, bűnösök, akik az óceán és a szárazföld közepén laktok: visszataszító még
emlékezni is rátok!
Jaj nektek, akik hamissággal szereztek aranyat és ezüstöt, miközben ezt mondjátok: „Felette
meggazdagodtunk, javaink vannak, és mindent megszereztünk, amire vágytunk;
most végre akarjuk hajtani, amit elterveztünk: hiszen ezüstöt gyűjtöttünk, és magtárainkat
úgy megtöltöttük, mintha víz árasztotta volna el, és sok földművelő tartozik házainkhoz”.
Bizony, hazugságotok, mint a víz úgy folyik szét, mert gazdagságotok nem marad meg
nektek, hanem hirtelen eltávozik tőletek. Mert mindent jogtalanság árán szereztetek és ki
lesztek szolgáltatva az örök kárhozatnak!
(részletek Énok könyvének 96. és 97. fejezetéből)
Ezek az intések már átvezetnek az Újszövetség krisztusi tanításaihoz, a szegénység hirdetéséhez, a gazdagság
elítéléséhez.
Énok próféta (freskórészlet, Scuola del Carmine, Padova, XVI. század)
Irodalom:
Arany László: Énok összes könyve (Angyali Menedék Kiadó, Budapest, 2019)
Biblia (Szent István Társulat, az Apostoli Szentszék Könyvkiadója, Budapest, 1976)
Miller, Stephen M. – Huber, Robert V.: A Biblia története (kiadja a Magyar Bibliatársulat megbízásából a
Magyarországi Református Egyház Kálvin János Kiadója, Budapest, 2012)
Porter, J. R.: Az elveszett Biblia (Magyar Könyvklub, Budapest, 2003)
A hivatkozott apokrifek (többségük) megtalálhatóak az Isten Egyházának Gyülekezetei (Church of God) honlapján
(http://www.churchofgod.hu) a Könyvtár menüpont alatt






Szent és kevésbé szent könyvek – 3. rész – Újszövetség
másképp
Az Újszövetséghez számos apokrif irat kapcsolódik. Ezek többsége evangélium, az
egyes apostolok cselekedeteinek könyvei, az apostolok levelei, illetve végítéletet, a
túlvilágot bemutató apokalipszisek, látomások, jóslatok. Ezek gyakran tartalmaznak
pénzügyi vonatkozásokat is, írásunkban ezek közül emelünk ki néhányat.
Ha pénzetek van, ne adjátok ki kamatra. Hanem olyannak adjátok [azt], akitől nem kapjátok (vissza).
(Jézus szavai Tamás evangéliumából)
Az apokrif és gnosztikus iratokról korábban már adtunk egy általános ismertetést (https://ado.hu/ado/szent-es
kevesbe-szent-konyvek-1-resz/), illetve néhány fontosabb ószövetségi apokrif írást is sorra vettünk
(https://ado.hu/ado/szent-es-kevesbe-szent-konyvek-2-resz-oszovetsegi-apokrifek/). Most rátérünk az
újszövetségi apokrifekre, azoknak főleg gazdasági, pénzügyi, adózási vonatkozásait elemezzük. Apokrif írásokról
van szó, tehát ezek szentnek (isteni eredetűnek, Isten által sugalmazottnak) tekinthetőek, nem mondanak ellent a
kanonizált újtestamentumi könyvekkel.
Mivel ezek az írások – eltérően a Biblia könyveitől – nem közismertek, a hivatkozott részeket beidézzük, a
kapcsolódó bibliai részekhez csak hivatkozásokat adunk. Korábbi írásainkban a kapcsolódó bibliai részleteket
már bemutattuk, így azok részletezésétől most eltekintünk.
A legfontosabb kategóriái ezeknek az írásoknak az evangéliumok, az apostolok cselekedetei, illetve az
apokalipszisek.
Bibliába be nem került szent evangéliumok
Mit is jelent maga az ’evangélium’ szó?
Az evangélium (ευαγγέλιον, euangelion) görög eredetű szó, több értelemben is használták: Jelenthette azt a
jutalmat, amelyet valaki jó hír átadásáért adtak, vagy egy jó hírért az isteneknek bemutatott hálaáldozatot, de a
kedvező tartalmú jóslatot is ezzel a szóval illették. Vallási értelemben egyértelműen a jó hírrel azonosíthatjuk a
jelentését.
A Bibliában Jézus életének négy történetmesélését (Máté, Márk, Lukács, János) nevezzük evangéliumnak,
rövidebben Jézus Krisztus szenvedéstörténetét. Ez utóbbi eléggé leegyszerűsítő megfogalmazás, és nem is helyes,
hiszen Jézus életéből, tevékenységéből csak az utolsó napokhoz kapcsolódik közvetlenül a szenvedés.
A Bibliában szereplő négy evangéliumon kívül számos más evangélium is keletkezett a Krisztus utáni első
századokban, a vallási közösségek maguk választották meg, hogy melyiket tekintik maguk számára szentnek. A
helyzeten a IV. század végi ún. kanonizálás változtatott, amely a fent felsorolt négy evangéliumot sorolta a
Szentírás könyvei közé, a többi evangéliumot nem, azokat legfeljebb megtűrték, de volt, amikor inkább
megsemmisítették.



Volt evangéliuma Fülöp, Tamás, Jakab és Júdás apostoloknak, Nikodémosznak, sőt Jézusnak és Mária Magdolnának
is. A bibliakutatók az elmúlt két évszázadban több ilyen evangéliumot megtaláltak, egyeseket csak részleteiben,
de arra is van példa, hogy több szövegváltozatot is találtak.
Fülöp és Tamás evangéliumából mutatunk be részleteket. Ezek részben megismétlik az Újtestamentumban
található történeteket, másrészt kiegészítik azt sajátos értelmezésekkel, illetve teljesen új tartalmú szövegekkel is
találkozhatunk.
Az első részlet Fülöp evangéliumából származik:
Ha valaki lemerül a víz alá és úgy jön fel, hogy nem kap semmit, és azt mondja „keresztény
vagyok”, akkor csak kölcsönzi a nevet – érdeklődésből. Ha azonban megkapja a Szent
Szellemet, akkor a neve – ajándék. Ha pedig valaki ajándékot kap, nem kell azt visszaadnia,
aki viszont valakitől kölcsönöz kamatra, kötelező fizetnie. Ez módja és történése annak,
amikor valaki megtapasztalja a misztériumot.
Ebben a részletben nem közvetlenül kell értelmeznünk a kölcsön és a kamat szavakat, hanem átvitt értelemben. A
szövegből is egyértelmű, hogy kereszténnyé válni a keresztség által („lemerül a víz alá és úgy jön fel”), még nem
jelenti a hit teljességét, ezért szolgálattal is tartozik, a kölcsönt kamatostul vissza kell fizetni. A hit teljessége
esetén már nincs értelme visszafizetésről beszélni, az már ajándéknak számít.
Krisztus keresztelése (Pietro Perugino, 1482 körül, Sixtus Kápolna, Róma)
A következő három részlet Tamás evangéliumában található.
95 ‘[Jézus mondja:] „Ha pénzetek van, ne adjátok ki kamatra. Hanem olyannak adjátok [azt],
akitől nem kapjátok (vissza).”
Ez a rövid parancsolat közvetlenül és közvetve is értelmezhető. A szükséget szenvedőnek segíteni kell, anélkül,
hogy viszontszolgáltatást várnánk el. A pénz itt lehet pénz is, de bármilyen más vagyontárgy vagy szolgáltatás is,
sőt hitbéli segítség is. Bármi, amivel a szükséget szenvedő ember lehetőséghez juthat, amivel élhet.



100 Jézusnak egy aranypénzt mutattak, és mondták neki: „Cézár emberei adót követelnek
tőlünk.”
Ő mondta nekik: „Adjátok Cézárnak, ami a Cézáré. Adjátok Istennek, ami az Istené. És ami az
enyém, adjátok nekem.”
Az adófizetésről (adógarasról) szóló rövid történet mindhárom szinoptikus evangéliumban (Mt 22,15-22; Mk 12,13
17; Lk 20,20-26) megtalálható (https://ado.hu/ado/jezus-utolso-utja-nazaret-jeriko-jeruzsalem-3-4-resz/). A
meglepő fordulat itt a befejezés, amely szerint „És ami az enyém, adjátok nekem”. Jézusnak tehát vannak
elvárásai a követőivel szemben. Természetesen itt nem adójellegű, sőt nem is anyagi jellegű az, amit Jézus elvár,
sokkal inkább példájának követése, tanainak elfogadása és hirdetése lesz az apostolok kötelezettsége.
Az adógaras (Jacob Adriaensz Backer festménye, 1633 körül)
109 Jézus mondja: „A királyság hasonlatos egy olyan emberhez, akinek a földjében kincs van,
[amelyről] ő nem tud. És [miután] meghalt, az ő [fiára] hagyta. (De) fia sem tudott (róla). Fogta
a földet, és eladta. És aki megvette azt, eljött, és szántás közben [megtalálta] a kincset.
Elkezdett pénzt kölcsönözni kamatra, akinek csak akart.”
110 Jézus mondja: „Aki megtalálta a világot, (és) gazdaggá lett, lemondhat a világról.”
Az előző történet folytatásának is tekinthető ez a példabeszéd. A lelki vagyonnal, hittel rendelkező embernek
kötelessége azt másokkal megosztani, átadni.
A simónia él és virágzik – ma is!



Az Újtestamentum részét képezi ’Az Apostolok Cselekedetei’ elnevezésű könyv. Több apostolnak – így Péternek,
Pálnak, Jánosnak, Tamásnak – a cselekedeteit önálló könyvekbe is összeállították, ezek a könyvek jóval bővebbek,
mint a kanonizált változat. Most Péter cselekedeteiből mutatunk be egy rövid részletet.
Az Apostolok Cselekedeteinek 8,14-25 sorai szólnak egy Simon nevű mágusról, aki pénzért akarja megvásárolni a
kézrátétellel való áldás tudományát. Péter apostol ezen felháborodott, és így utasította el Simont: „Vesszen el a
pénzed veled együtt, mert azt hitted, hogy az Isten ajándékát, pénzen meg lehet venni. Semmi részed benne és
semmi közöd hozzá, mert szíved nem tiszta az Isten előtt. Térj meg hát gonoszságodból, és kérd az Istent, hogy
bocsássa meg szíved szándékát! Úgy látom, elöntött a keserű epe, és fogva tart a gonoszság.”
Simon mágus megkísérli megvásárolni a Szentlélek átruházásának erejét (Liberale da Verona (1445-1525) festménye)
Simon rendelkezett mágikus erővel, Rómába ment, hogy ott gyakorolja ezt a képességét. Péter utána ment
Rómába, hogy mindezt megakadályozza. A Péter cselekedetei című apokrif minderről így számol be:



[Péter] tekintete egy hatalmas kutyára esett, mely súlyos lánccal volt megkötve. Odament
hozzá és eloldozta. A kutya pedig, mihelyt eloldozta, emberi hangon ezt mondta Péternek:
,,Te, aki az élő és elmondhatatlan Isten szolgája vagy, mit parancsolsz? Mit tegyek?”
Mire Péter így szólt: „Menj be a házba, és mondd meg Simonnak, de a köréje gyűltek
jelenlétében: »Üzeni neked Péter: lépj a nyilvánosság elé, te istentelen, te egyszerű lelkek
megmételyezője, hiszen miattad jöttem Rómába!«
Csakugyan, a kutya nyomban megiramodott, loholt át a kapun, berontott Simon és a
vendégei közé, s ott két lábát a magasba emelve, öblös hangon mondta: ,,Simon üzeni neked
Péter, Krisztus szolgája, aki a kapuban áll: Lépj a nyilvánosság elé...!” (...)
Simon unszolta a kutyát: ,,Mondd Péternek, hogy nem vagyok itt!” Mire a kutya, a hozzájuk
csatlakozó Marcellus füle hallatára, így válaszolt: ,,Te gonoszság és szégyentelenség kútfeje,
fő-fő ellensége mindenkinek, aki él és Jézus Krisztusban hisz! Egy állatot küldtek követnek, s
mert szólni nem tud, emberi hanggal ruházták fel, hogy az vágja a szemedbe, az bizonyítsa
rád: csaló vagy és szemfényvesztő ...!”
Ezeket mondta a kutya, (...) odament Péterhez, elbeszélte, mit végzett Simonnal, aztán így
szólt az igaz Isten angyalához és apostolához: ,,Péter, nehéz mérkőzésed lesz Krisztus
ellensége, Simon, és Simon párthívei ellenében, de sokakat visszatérítesz majd az igaz hitre
azok közül, akiket félrevezetett.”
Alighogy szavait bevégezte, a kutya lerogyott Péter lábához, és kilehelte a lelkét. (...)
[Simon így szólt:] ,,Róma polgárai, ti most azt hiszitek, Péter fölibém kerekedett, (...)
Magatokat csapjátok be! Én mindenesetre holnap elhagylak benneteket, (...) felszárnyalok
ahhoz az Istenhez, akinek még most, gyengélkedve is az ereje vagyok. Ti elbuktatok ugyan,
de lám, én maradok a ‘Helytálló’.” A rómaiak másnap sűrű sorokban tódultak a Szent út felé,
hogy végignézzék, miként repül el Simon.
És lám, máris a magasba lendült, egész Rómában mindenki látta őt, ahogyan a szentélyek és
a dombok fölé emelkedik. (...) Péter pedig (...) az Úrhoz, Jézus Krisztushoz kiáltott segítségért:
,,Ne késlekedj, Uram, a kegyelmeddel! Tedd, hogy lezuhanjon a magasból! Terüljön el a földön,
de ne haljon meg!”
És Simon csakugyan lezuhant a magasból, lábszára csakugyan három helyen tört el. (...)
Időközben a pórul járt Simon talált néhány jótét lelket, azok Rómából az éjszaka folyamán
hordszéken Ariciába szállították. Valameddig ott senyvedett, de utóbb Tarracinába vitték
bizonyos Kastórhoz. (...) Kastór kése alá került, és a műtőasztalon fejezte be életét Simon, a
Sátán angyala.
(Péter cselekedetei, részletek a 9., 12., 31. és 32. fejezetekből)
A simónia súlyos bűn! A hivatali pozíciók pénzért való megszerzése, a döntéshozók anyagi előnyökkel való
befolyásolása nem ment ki a „divatból”. Az egyházi tisztségeket gyakran kiárusították a középkorban (így lehetett
valaki kilenc évesen püspök, tizenévesen akár már bíboros is), de napjainkban is találkozhatunk ezzel a
jelenséggel, például a közbeszerzési eljárások esetében.
A jog ma már bűncselekménynek minősíti ezt, persze a büntetés ritkán történik meg, hiszen a korrumpáló és a
korrumpált érdekszövetségben van, bizonyítani nagyon nehéz, a vesztes a társadalom.



A simóniát Dante Alighieri a legsúlyosabb bűnök között sorolja fel az Isteni színjátékban, nem véletlenül, hiszen
az egyházi tisztségek kiárusítása jól ismert volt abban a korban is. A Pokol kilenc köre közül a nyolcadikban
bűnhődnek az elkövetői (19. ének), fejjel lefelé beásva, gödrökben senyvednek, lábaik kikalimpálnak, talpuk
lánggal ég.
A simóniai büntetése Dante Isteni színjátékában (itáliai miniatúra, a Színjáték illusztrációja, 1444 és 1450 között)
A bűnösök túlvilági büntetései
Számos apokalipszis is keletkezett a Krisztus utáni századokban. Ezek közül csak egy, Szent János Apostol
Jelenéseinek Könyve került be a kanonizált Újtestamentumba. Volt apokalipszise Szent Péter, Szent Pál és Szent
Jakab apostoloknak is, de az Ószövetséghez is számos világvégi látomás kapcsolódott (Sibylla-jóslatok, Mózes,
Ezdrás, Ézsaiás apokalipszisei stb.).
A földi világban elkövetett bűnök és azok büntetéseinek igen részletes felsorolása található Péter
apokalipszisében. Összesen 21 kategóriáját sorolja fel a bűnösöknek:
– Akik káromolták az igazság úját.
– Akik megtagadták az igazságot.
– Asszonyok, akik hajfonatokat készítettek, hogy férfiakat csábítsanak.
– Férfiak, akik velük háltak.
– Gyilkosok és társaik.
– Asszonyok, akik elhajtották magzataikat.
– Szülők, akik elhanyagolták vagy elpusztították gyermekeiket.
– Igazaim üldözői és árulói.
– Káromlók, akik felforgatták igazságomat.
– Hamis tanúk.
– Gazdagok.
– Uzsorások.



– Bálványimádók és bálványaik.
– Homoszexuálisok.
– Akik elhagyták Isten parancsát, és démonokat követtek.
– Akik nem tisztelték szüleiket.
– Akik nem engedelmeskedtek szüleiknek.
– Akik nem őrizték meg szüzességüket.
– Engedetlen szolgák.
– Hipokriták.
– Varázslók és boszorkányok.
Ezek között több is van, amelyeket ma már nem tekintünk bűnnek, sőt még csak negatív megítélésük sincs, de
többségük ma is legalábbis rossz cselekedet, néhány pedig ma is büntetőjogi tényállás.
Témánk szempontjából a gazdagok (mivel az Újszövetség a szegénységet, mint erényt hirdeti) és az uzsorások
(pénzt kamatra adók) bűne az, amit érdemes vizsgálnunk. A túlvilági büntetése ezeknek – Péter apokalipszise
szerint – a következő:
9. És akik közel vannak hozzájuk, (azok számára) ott van egy hely tüzes oszloppal, és az
oszlop hegyesebb a tőrnél. Ócska ruhába és piszkos rongyokba öltözött férfiakat és nőket
dobnak oda, hogy szörnyű el nem múló kínok között gyötrődjenek. Ők azok, akik a
gazdagságukban bíznak, és nem törődtek sem özvegyasszonnyal, sem árvával,
szembefordulva Istennel.
10. Ott van mellette egy másik hely, tele ürülékkel, férfiakat és asszonyokat dobnak bele
egészen a térdükig. ők azok, akik uzsorakamatra adnak kölcsön.



Az uzsorások, bankárok és a hamisan tanúskodók büntetése (freskórészlet, Giovanni Canavesio (1492-1530), Notre Dame des Fontaines kápolna, La Brigue, Franciaország)
Irodalom:
Biblia (Szent István Társulat, az Apostoli Szentszék Könyvkiadója, Budapest, 1976)
Adamik Tamás – Dörömbözi János (szerk.): Apokrif iratok I-IV. – Csodás evangéliumok / Apokrif levelek /
Apokalipszisek / Az apostolok csodálatos cselekedetei (Telosz Kiadó, Budapest, 1998)
Miller, Stephen M. – Huber, Robert V.: A Biblia története (kiadja a Magyar Bibliatársulat megbízásából a
Magyarországi Református Egyház Kálvin János Kiadója, Budapest, 2012)
Pesthy Mónika: Péter-apokalipszis (Corvina Kiadó, Budapest, 2009)
Porter, J. R.: Az elveszett Biblia (Magyar Könyvklub, Budapest, 2003)
A hivatkozott apokrifek (többségük) megtalálhatóak az Isten Egyházának Gyülekezetei (Church of God) honlapján
(http://www.churchofgod.hu) a Könyvtár menüpont alatt



Szent és kevésbé szent könyvek – 4.1. rész – Barnabás
evangéliuma
Barnabás gnosztikus evangéliuma számos gazdasággal, pénzzel, adózással
kapcsolatos részletet tartalmaz. Ezek nincsenek ellentétben a kanonizált Biblia
evangéliumaival, de azokon túlmegy, részletesebb nézeteket fogalmaz meg, főleg
Jézus szavaival, példázataival. Ezek a részletek a templomadóról és a pénzsóvárságról,
a szegénységről és az égi gazdagságról, az írástudók képmutatásáról szólnak.
Alakítsuk át tehát a pénzsóvárságot alamizsna-adássá, osszuk szét azt helyesen, amit [az ember] helytelen módon
szerzett meg.
(Jézus szavai Barnabás evangéliumának 125. fejezetében)
Az apokrif és gnosztikus iratokról korábban már adtunk egy általános ismertetést (https://ado.hu/ado/szent-es
kevesbe-szent-konyvek-1-resz/), szóltunk az Ó (https://ado.hu/ado/szent-es-kevesbe-szent-konyvek-2-resz
oszovetsegi-apokrifek/)– és Újszövetséggel (https://ado.hu/ado/szent-es-kevesbe-szent-konyvek-3-resz
ujszovetseg-maskepp/) kapcsolatos apokrifekről. A Bibliáról, mint történelmet meghatározó dokumentumról
szóló cikkeink záró epizódjaként egyetlen gnosztikus írás, Barnabás evangéliuma gazdasági, pénzügyi nézeteit
vesszük górcső alá. Az evangélium fordítása 2016-ban megjelent magyar nyelven is, illetve ugyanez a fordítás az
interneten is megtalálható.
Barnabás evangéliuma gnosztikus, tehát a keresztény egyházak azt elutasítják, mivel a kanonizált
evangéliumokkal (Máté, Márk, Lukács, János) igen ellentétes megfogalmazások is találhatóak benne. Maga az
evangélium igen terjedelmes, hosszabb, mint Máté, Márk, Lukács és János evangéliuma együttvéve! A vonatkozó
részeket teljes terjedelmében beidézzük, mivel ezek még az apokrif (a keresztény egyház(ak) által megtűrt)
iratoknál is kevésbé ismertek.
Barnabás evangéliuma több olyan részletet is tartalmaz (szabad-e adót fizetni a császárnak? – 31. fejezet; a vámos
és a farizeus – 128. fejezet; Zákeus története – 143. és 146. fejezet), amelyek lényegében megegyeznek a kanonizált
evangéliumokban fellelhető történetekkel. Ezeket részletesen ismertettük korábbi írásainkban, így azok
ismétlésétől eltekintünk.



Szent Barnabás (ikon)
Ki is volt Barnabás?
Barnabás az I. század elején, Cipruson, a lévita törzshöz tartozó zsidó családba született. Levita volt, tehát a zsidó
papi nemzetséghez tartozott. Eredeti neve József volt és Márk evangélista nagybátyja, vagy unokatestvére volt.
Az Újszövetség szerint Jézus tanítványa, az első keresztények egyike lett. Csatlakozott az apostolokhoz, és
mindenét eladva vagyonát a közösség rendelkezésére bocsátotta. Barnabás nem tartozik a Jézus által kiválasztott
12 apostol közé, de tevékenysége alapján őt is apostolnak tekintjük.
Együtt tanult a későbbi Pál apostollal, aki rajta keresztül került személyes kapcsolatba a keresztény közösséggel
Jeruzsálemben, ahol személyesen is kiállt Pál mellett és tanúsította annak megtérését és jó szándékát, majd
együtt folytatták térítő tevékenységüket is.
Később nézeteltérése volt Pál apostollal (Márk miatt), ezt követően visszatért Ciprusra, és Szalamisz első püspöke
lett. A hagyomány szerint Szalamiszban szenvedett vértanúságot 61-ben, amikor a helyi zsidók megkövezték.
Ciprus védőszentje, őt tekintik a ciprusi ortodox egyház megalapítójának.
Az Apostolok Cselekedeteiben és Pál apostol leveleiben többször is (30-szor) szerepel Barnabás, ezek közül
néhányat idézünk be.



József, a ciprusi származású levita is, akit az apostolok Barnabásnak neveztek el, ami azt
jelenti, hogy a vigasztalás fia ... ( ApCsel 4,36)
Erre az egész gyülekezet elhallgatott, és meghallgatták Pált meg Barnabást, hogy milyen
csodákat tett általuk az Isten a pogányok között. (ApCsel 15,12)
Barnabás magával akarta vinni a Márknak nevezett Jánost is... (ApCsel 15,37)
Így nézeteltérés támadt köztük, s elváltak egymástól. Barnabás magával vitte Márkot, és
Ciprusba hajózott. ( ApCsel 15,39)
Köszönt titeket fogolytársam, Arisztarchusz és Márk, Barnabás unokaöccse; rá vonatkozó
utasításaimat már megkaptátok. (Kol 4,10)
Az kizárható, hogy Barnabás írta volna a róla elnevezett evangéliumot, nyelvezete alapján az jóval később
keletkezett.
Szent Barnabás vértanúsága (miniatúra, nem megégették, hanem megkövezték)
A templomadóról és a pénzsóvárságról



A következő példabeszédben Jézus többször is alkalmazott ’módszerével’ találkozhatunk. Ellenfelei megpróbálják
olyan helyzetbe hozni, amelyből látszólag nincs menekvés, de az ellenfelek módszerét Jézus megfordítja, és
megszégyeníti azokat.
Barnabás evangéliuma az ellenfeleket itt nem nevesíti, azok lehetnek farizeusok, papok (leviták) is, bár a
templomadóra, a tizedre való utalás egyértelműsíti, hogy levitákról van szó.
Jézus felemeli a szavát az öncélú adószedés ellen. Öncélú, mert csak a Templom és a leviták gazdagodását
szolgálja, és nincs tekintettel arra, hogy akitől az adót beszedik, azt ezzel ellehetetlenítik a megélhetésében.
Mindezt az írástudók hamisságának, képmutatásának tekinti.
A képmutatás abban is megjelenik, hogy másoktól az erényes életet megkövetelik, miközben magukra nézve ezt
nem tartják elvárásnak.
Egy ember, képzett a törvényekben, vacsorázni hívta Jézust, azért, hogy megkísértse. Jézus
tehát elment oda a tanítványaival együtt, és sok írástudó, megkísérteni őt, várt rá a házban.
Történt, hogy a tanítványok leültek az asztalhoz anélkül, hogy megmosták volna a kezüket.
Az írástudók szóltak Jézusnak, mondván: „A te tanítványaid vajon miért nem tartják meg az
elődök hagyományait, nem mosván meg a kezüket mielőtt kenyeret esznek?” Jézus így felelt:
„És én azt kérdezem tőletek, mi okból semmisítettétek meg Isten szabályát a
hagyományaitok megtartásával kapcsolatban? Azt mondjátok a szegény apák fiainak:
’Tegyetek felajánlásokat és fogadalmakat a Templomnak.’”
„És fogadalmakat tettek abból a kevésből, melyből az apáikat kellett volna támogatni. És
amikor az apáik pénzt szerettek volna keresni, a fiúk felkiáltottak: ’Ezt a pénzt az Istennek
szenteltem’ – s emiatt az apák szenvedtek. Óh, hamis írástudók, képmutatók, az Isten
használja ezt a pénzt? Bizonyára nem, mivel az Isten nem eszik, miként azt mondta az ő
szolgája, Dávid próféta által: ’Egyem tehát a bika testét és igyam meg a bárány vérét? Add
meg nekem a dicséret áldozatát, és ajánld fel nekem a te fogadalmadat; hiszen ha éhes
lennék, nem kérnék tőled semmit, látván azt, hogy minden dolog az én kezemben van, és
Paradicsom bősége velem van.’ Képmutatók! Azért teszitek ezt, hogy megtöltsétek az
erszényeteket és ezért ti tizedrészt kértek és pénzt.”
„Óh, nyomorultak! Másoknak a legtisztább utat mutatjátok, amelyen ti nem jártok. Az
írástudóitok és a tudósaitok mások vállain fekszenek, tovább növelik a kibírhatatlan súlyt,
mindeközben ti magatok nem vagytok hajlandók megmozdítani egyetlen ujjatokat sem.
Bizony mondom nektek, hogy minden gonoszság, mely jelen van ebben a világban, az elődök
ürügyén van itt. Mondjátok meg nekem, hogy ki által jött el a világba a bálványimádás, ha
nem az elődök által? Hiszen volt egy király, aki rendkívüli módon szerette az ő atyját, akinek
neve Baál volt.” (32. fejezet)
Barnabás evangéliumának következő két részlete ráerősít az előző, 32. fejezetből idézett részletre.






A Halál és a Fösvény (Hieronymus Bosch, 1494 körül)
A pénzsóvárságot nagyon nagy bűnnek tartja, hiszen a pénz önmagáért való gyűjtésével, „a pénzsóvár ember
önmagát teszi meg istennek az ő gazdagsága felett”. Már Mózes könyvei is tartalmaznak parancsolatot a
pénzgyűjtésre (tiltják a kamatot a felebarátok között, de nemzsidóktól lehet azt kérni!), de a cél nélküli
harácsolást Barnabás határozottan elítéli, és egyben figyelmeztet arra, hogy a pénzsóvár ember is „mezítelenül
jön a világra, és amikor meghal, mindent hátrahagy”. A zsidó mondás szerint, „a koporsónak (vagy
halottasruhának) nincs zsebe”, az összegyűjtött kincseket nem tudjuk átvinni a túlvilágra.
Sajátosan jelenik meg az alamizsnálkodásra vonatkozó javaslat, amennyiben az adó helyett az önkéntes
alamizsnálkodást, adakozást kívánja előnyben részesíteni. Megjegyezzük, hogy az iszlám és a buddhizmus is az
önkéntes adakozást hirdeti, a buddhista szerzetesek naponta gyűjtik be a hívők adományait (természetben!),
amely az alapvető létszükségleteiket (étel, ital, ruházat) elégíti ki.
Ki kell még emelni a 125. fejezetszövegéből, hogy az alamizsnálkodás akkor tisztességes, ha az anonim módon
történik. Ha valaki azért adakozik, hogy utána elismerést (vagy bármilyen ellenszolgáltatást) kapjon érte, az nem
őszinte jócselekedet.



„Ami pedig a pénzsóvárságot illeti, át kell azt alakítani alamizsna-adássá. Bizony mondom
nektek, miként a függőón vége annak súlypontjában van, a pénzsóvárnak a vége ekképpen a
pokolban, hiszen lehetetlen, hogy a pénzsóvár bármi jóval rendelkezzen a Paradicsomban.
Tudjátok miért? Én ugyanis elmondom nektek. Az élő Istenre, akinek jelenlétében az én
lelkem áll, a pénzsóvár, még ha a nyelvével hallgat is, a munkálkodásával azt mondja: ’Nincs
más Isten, csak én.’ Hiszen mindaz, amit saját örömére elkölt, nem számít, hogy élete elején
vagy a végén teszi, mivel mezítelenül jön a világra, és amikor meghal, mindent hátrahagy.”
„És most mondjátok meg nekem, ha Heródes adna nektek egy kertet, hogy őrizzétek, és ti
szeretnétek úgy tenni, mintha tulajdonosok lennétek, nem küldvén egyáltalán gyümölcsöt
Heródesnek, és amikor pedig Heródes küldöttet meneszt a gyümölcsért, elzavarnátok az ő
küldöttét, mondjátok meg, ez esetben királlyá tennétek magatokat a kert felett? Bizony igen.
És most pedig azt mondom nektek, hogy a pénzsóvár ember önmagát teszi meg istennek az ő
gazdagsága felett, amit az Isten adott neki.”
„A pénzsóvárság az érzékelés szomjúsága, mely Isten bűn általi elvesztéséhez vezet, mert az
ilyen az örömöknek él, és képtelen Istenben boldogságot lelni, aki rejtett számára; körülveszi
magát időleges dolgokkal, melyeket javakként birtokol; és minél erősebbé válik, annál
inkább megfosztja magát Istentől. És így történik a bűnös elfordulása Istentől, aki pedig
megadja a bűnbánat tartásának kegyelmét. Miként az Dávid atyánk mondta: ’Ez a változás
isten jobb kezétől ered.’ Fontos, hogy elmondjam nektek, miféle ember is az, ha tudnátok
miként kell bűnbánatot tartani. És ma pedig mondjunk köszönetet az Istennek, aki megadta
nekünk a kegyelmet, hogy szavaimmal elmondhattam az ő kívánságát.” (122. fejezet)
„Visszatérek a pénzsóvárhoz és elmondom nektek, hogy amikor az érzékek rendkívüli módon
szeretnének megkapni egy dolgot vagy szívósan megtartani azt, az értelemnek azt kell
mondani: ’Egy ilyen dolognak egyszer vége lesz.’ Az pedig bizonyos, hogy egyszer vége lesz,
ezért pedig őrültség szeretni azt. Ezért érdemes dolog olyasmit szeretni és megtartani,
amelynek nem lesz vége. Alakítsuk át tehát a pénzsóvárságot alamizsna-adássá, osszuk szét
azt helyesen, amit [az ember] helytelen módon szerzett meg.”
És hagy értse meg, hogy amit a jobb kéz ad, arról a bal ne tudjon. Ugyanis amikor a
képmutatók, alamizsnát adnak, arra vágynak, hogy lássák és dicsérjék őket a világ részéről.
Ám igazából mindez csalóka, megértvén azt, hogy akinek az ember dolgozik, attól kap bért.
Ha azonban az ember az Istentől kap bármit is, akkor úgy való, hogy az Istent szolgálja.”
„És értsétek meg, hogy amikor alamizsnát adtok, akkor legyetek biztosak abban, hogy
mindent az Istennek adtok, [amit adtok] mert szeretitek az Istent. Ezért ne lassan adjatok; és
a legjobbat adjátok, amitek van, mert szeretitek az Istent. Mondjátok meg nekem, vágyik az
Isten bármire is, ami rossz? Bizonyára nem, óh, por és hamu! Akkor hogyan lehetne hit
bennetek, mert miközben szeretitek az Istent, mégis bármi rosszat adtok neki?” (125. fejezet)
A pénzsóvárság sokak jellemzője volt a történelem folyamán. A katolikus egyház magatartása ebből a
szempontból legendás, magára a reformációra is részben Róma pénzéhsége miatt került sor (erről is írtunk
korábban), de megemlíthetjük Moliere drámáját, A fösvényt, amelyben Harpagon szintén ennek a ’mintapéldánya’,
vagy a legújabb korban Paul Gettyt, aki, mikor elrabolták az unokáját (akinek a fülét is levágták), csak annyi
váltságdíjat volt hajlandó kifizetni, amennyit az adójából levonhatott.



A Halál és a Fösvény (Frans Francken II (1581–1642))
Irodalom:
Arany László: Barnabás evangéliuma (Angyali Menedék Kiadó, Budapest, 2016) A fordítás megtalálható itt.
(http://egiut.hu/wp-content/uploads/2016/12/gospel-of-barnabas.pdf )
Biblia (Szent István Társulat, az Apostoli Szentszék Könyvkiadója, Budapest, 1976)
Miller, Stephen M. – Huber, Robert V.: A Biblia története (kiadja a Magyar Bibliatársulat megbízásából a
Magyarországi Református Egyház Kálvin János Kiadója, Budapest, 2012)
Porter, J. R.: Az elveszett Biblia (Magyar Könyvklub, Budapest, 2003)









Szent és kevésbé szent könyvek – 4.2. rész – Barnabás
evangéliuma
Barnabás gnosztikus evangéliuma számos gazdasággal, pénzzel, adózással
kapcsolatos részletet tartalmaz. Ezek nincsenek ellentétben a kanonizált Biblia
evangéliumaival, de azokon túlmegy, részletesebb nézeteket fogalmaz meg, főleg
Jézus szavaival, példázataival. Ezek a részletek a templomadóról és a pénzsóvárságról,
a szegénységről és az égi gazdagságról, az írástudók képmutatásáról szólnak. A cikk
2. része következik.
„... óh, tudósok, óh, írástudók, óh, farizeusok, óh, papok,... tizedre vágytok, és első gyümölcsre,... ám nem vágytok
az Isten szolgálatára igazából.”
(Jézus szavai Barnabás evangéliumának 69. fejezetében)
Az előző részben (https://ado.hu/ado/szent-es-kevesbe-szent-konyvek-4-1-resz-barnabas-evangeliuma/)
szóltunk magáról Barnabás apostolról, illetve evangéliumának templomadóról, pénzsóvárságról,
alamizsnálkodásról szóló részeiről. Most az írástudók képmutatásáról, a földi gazdagság helyett az égi gazdagság
dicséretéről, valamint Barnabás evangéliumának gnosztikus voltáról lesz szó. A cikk vége már átvezet egy
következő történelmet meghatározó dokumentumhoz, amelyről a következőkben lesz szó.
Felhívjuk a figyelmet arra, hogy ez a cikk sértheti a keresztény hitűeket, különösen a cikk utolsó részében (Miért
gnosztikus Barnabás evangéliuma?) a beidézett részek, amelyekben Jézus Mohamed prófétáról is szól. Ezt a részt
a mélyen hívőknek nem javasoljuk elolvasásra.



Barnabás evangéliuma (könyvcímlap)
Az írástudók ellen
Jézus megítélése szerint – erre vonatkozó részek megtalálhatóak a szinoptikus evangéliumokban is: Máté (Mt 23,1
36), Márk (Mk 12,38–40) és Lukács (Lk 20,45–47)) – a képmutatás, az írástudás, a farizeus irányzat és a (zsidó) papi
hivatás egymással szorosan összefüggő fogalmak, magatartási formák, majdhogynem szinonimaként használja
ezeket Jézus a példabeszédeiben (lásd részletesebben Az Újszövetség a vagyonról, gazdagodásról – 3.1. rész
(https://ado.hu/ado/az-ujszovetseg-a-vagyonrol-gazdagodasrol-3-1-resz/) című írásunkban).



Barnabás evangéliuma mindezeket sokkal erőteljesebben, célzottabban fogalmazza meg, kimondja azt is, hogy
magatartásukkal azt is bizonyítják [a felsoroltak], hogy hitetlenekké váltak. Megfenyegeti őket, hogy mindezért el
fogják nyerni méltó büntetésüket, nem mondja ki ugyan Jézus, de a Pokol fenyegetése fogalmazódik meg
szavaiban.
„Az élő Istenre, akinek a jelenlétében én állok, nem fogtok tőlem hízelgést kapni,
ellenkezőleg: az igazságot. Ezért azt mondom nektek, tartsatok bűnbánatot és térjetek meg
Istenhez, ahogy atyáink tettek, a bűnök elkövetése után, és ne keményítsétek meg
szíveteket.” A papok haragra gerjedtek erre a beszédre, azonban a köznéptől való félelmük
miatt nem szóltak egyetlen szót sem.
És Jézus folytatta, mondván: „óh, tudósok, óh, írástudók, óh, farizeusok, óh, papok,
mondjátok meg nekem. Csodáljátok a lovakat és éppúgy a lovagok, ám nem vágytok
háborúba menni; csodáljátok a tiszta ruhát, éppúgy a nők, ám nem vágytok fonni és
gyermekekről gondoskodni; vágytok a mező gyümölcseire, ám nem vágytok a föld
megművelésére, vágytok a tenger halaira, de nem vágytok elmenni halat fogni; arra vágytok,
hogy városlakóként tiszteljenek benneteket, ám nem vágytok a köztársaság terheit viselni; és
tizedre vágytok, és első gyümölcsre, miként a papok, ám nem vágytok az Isten szolgálatára
igazából. Mit fog tehát az Isten tenni veletek, látván, hogy minden jó dologra vágytok itt, ám
semmi rosszra nem? Bizony mondom nektek, hogy az Isten olyan helyet ad nektek, ahol
minden rosszat megkaptok és semmiféle jót nem.” (69. fejezet)
Barnabás és Pál apostol mozaikja a ciprusi Nicosiában, az Agios Panteleimon templom bejárati ajtaja felett
Az égi gazdagság fontosabb a földi jólétnél
Az Újszövetség több helyütt is hirdeti a lemondás erényét, a földi szegénységet, amelyért cserébe a
Mennyországban (Paradicsomban) az örök élet lesz majd a jutalom (Lásd erre vonatkozóan az Újtestamentum Mt
6,19-21, Lk 12,33-34 sorait). A gazdagság veszélyeire figyelmeztetnek még Mt 19,23-26, Mk 10,23-27 és Lk 18, 24-27
versei is.



Barnabás evangéliuma is tartalmaz hasonló jellegű részeket, itt is a szegénység dicsérete és a túlvilági boldogság
ígérete jelenik meg:
„... legyen elegendő egyetlen köntös számotokra, vessétek el erszényetek, ne hordjatok
magatoknál pénztartót, sem szandált a lábatokon, s ne gondolkodjatok így, mondván: ’Mi fog
velünk történni?’, ellenkezőleg, legyen gondolatotok az Isten kívánsága, és ő majd ellát
benneteket a számotokra szükséges dolgokkal, olyannyira, hogy semmiben sem szenvedtek
hiányt.” (25. fejezet: Miként kell megvetni a testet, és hogyan kell élni a világban)
„Mondjátok meg, kérlek benneteket, ha a bankba adnátok pénzetek egy vámszedőnek, és ha
ő mindent tízszeresen és hússzorosan fizetne vissza, akkor nem adnátok egy ilyen embernek
oda mindenetek, amitek csak van? Ám én azt mondom néktek, bizony, bármi, amit a szeretett
Isten nevében kértek, százszorosan kapjátok azt vissza, és örök életetek lesz. Lássátok hát,
mennyire kell vágynotok Isten szolgálatára.” (16. fejezet: Csodálatos tanítást ad Jézus az
apostolainak, a gonosz életről való megtérésről)
Külön is felhívja figyelmünket Barnabás evangéliuma arra, hogy mindezekhez szükséges a lelki elmélyülés, elménk
(ön)vizsgálata, és tartozunk Istennek azzal, hogy erényes életünkkel visszaadjuk neki mindazt, amit tőle kaptunk.
„Figyeljétek meg ezért [miként] tekint a bankár [az ő] pénzére. [Megszemléli] vajon Cézár
képe helyesen van-e rajta, az ezüst vajon jó vagy rossz, és vajon, a kellő súlyt nyomja-e.
Sokszor megforgatja a kezében. Ah, őrült világ! Milyen körültekintő vagy az üzletben; az
utolsó napon rosszallni fogjátok és megítélni az Isten szolgáit gondatlanság és hanyagság
miatt, habár kétségtelenül a ti szolgáitok sokkal óvatosabbak, mint az Isten szolgái.
Mondjátok meg nekem, ki az aki úgy megvizsgálja a gondolatot, miként a bankár az ezüst
pénzt? Senki.” (74. fejezet)
„Isten önmagát szeretné az embernek adni. Gondolkodjatok el az adósságotokon,
amennyiben azok számottevőek! [Az adósság] megszüntetése elengedhetetlen ahhoz, hogy
önmagatokból embert teremtsetek a semmiből, megteremteni a próféták sokaságát, akiket
az Isten elküldött, egyetlen szóval, és a Paradicsomot, és nem többet, az Isten
nagyszerűségével és jóságával, hiszen ő a mi Istenünk, és mindent az Istennek adni. Ezért hát
le kell tenni az adósságotokat és csupán elkötelezettségben kell élnetek, köszönetet mondva
az Istennek. Ám mivel egyetlen legyet sem vagytok képesek teremteni, és megérteni, hogy
csupán egyetlen Isten létezik, aki minden dolog ura, akkor miként téríthetnétek meg az
adósságotokat? Bizony, ha egy ember nektek száz aranypénzt ad, kötelesek vagytok megadni
a száz aranypénz tartozást.” (182. fejezet)



Szent Barnabás gyógyítja a betegeket (Paolo Veronese, 1566 körül, Musée des Beaux-Arts de Rouen)
Miért gnosztikus Barnabás evangéliuma?
Barnabás evangéliumával kapcsolatban több a bizonytalanság, mint a biztos tény. Már a keletkezési idejét is
sokféleképpen értelmezik. Van, ahol másfél ezer éves szent írásnak tekintik, máshol a XVI-XVII. században
keletkezett hamisítványnak. A kétségekről részletes fejtegetést tartalmaz dr. Szalai András Barnabás evangéliuma
magyarul című tanulmánya (lásd az irodalomjegyzékben).
Barnabás evangéliumáról igyekeztünk úgy fogalmazni, hogy a leírtak ne függjenek a tudósok álláspontjától.
Zárásként rá kell térnünk arra, hogy miért is gnosztikus iratról van szó! A Barnabás evangéliumáról eddig leírtak
nem indokolják, hogy azt gnosztikusnak minősítsék.



Az evangélium ugyan Jézus életéről, cselekedeteiről, példabeszédeiről szól, de jó néhány olyan kitételt tartalmaz,
amely a keresztény hitvallással ellentétes. Megjelenik az evangéliumban Mohamed neve is, méghozzá olyan
kontextusban, amely szerint Isten csak azért teremtette az embert, hogy Jézus születése után hétszáz évvel
eljöhessen az igazi, az egyetlen Messiás, Mohamed. Mohamed neve 15-ször szerepel az evangéliumban, Jézus neve
viszont 846-szor, ez is mutatja, hogy itt mégiscsak Jézus történetéről van szó.
Mohamed neve bármily kevésszer is szerepel Barnabás evangéliumában, ez a néhány említés mégis alapvetően
megváltoztatja az írás lényegét. Jézus maga mondja Barnabás evangéliumában, hogy ő nem a Messiás, az majd
Mohamed lesz.
96. fejezet
Amikor az ima véget ért, a pap hangosan így szólt: „Maradj Jézus, mert tudnunk kell, ki vagy,
a nemzetünk megnyugtatása végett.” Jézus azt felelte: „Jézus vagyok, Mária fia, Dávid
magvából, egy ember aki halandó és féli az Istent, és azt keresem, hogy az Istennek
megtiszteltetés és dicsőség adassék.”
A pap azt válaszolta: „Mózes könyvében az van írva, a mi Istenünk el kell hogy küldje a
Messiást, aki el fog jönni, bejelenteni számunkra az Isten kívánságait, és a világot Isten
kegyelmébe vezeti. Ezért én kérlek téged, mondd meg az igazat, te vagy az Isten Messiása,
akit várunk?”
Jézus azt felelte: „Igaz, az Isten így ígérte, ám valójában nem én vagyok ő, hiszen őt előttem
alkották meg és utánam fog eljönni.” A pap azt válaszolta: „A szavaid és a jeleid alapján
mindenképpen úgy gondoljuk, hogy próféta vagy és az Isten egyik szentje, ezért kérlek téged,
Júdea és Izrael nevében, és az Isten szeretetedre, miképpen fog a Messiás eljönni.
97. fejezet
Jézus azt felelte: „Az élő Istenre, akinek jelenlétében az én lelkem áll, én nem a Messiás
vagyok, akit a föld minden törzse vár, miként azt Isten megígérte Ábrahám atyánknak,
mondván: ’A te magodban megáldom a föld összes törzsét.’ Ám amikor az Isten elvisz engem a
világból, a Sátán újra felszítja ezt az átkozott lázadást, az istenteleneket rávevén arra, hogy
én Isten vagyok, és az Isten fia, s ekképpen a szavaimat és tanításaimat megfertőzik,
olyannyira, hogy alig marad harminc igaz hívő; amikor is az Isten kegyelmet gyakorol a világ
felett, és elküldi az ő Hírnökét, akiért valamennyi dolgot megalkotta, aki délről érkezik el
hatalommal, és elpusztítja a bálványokat a bálványimádókkal együtt, aki elveszi a Sátántól
az emberek feletti uralmat. Elhozza magával az Isten kegyelmét a megváltásukért, hogy
higgyenek őbenne, és áldott az, aki hisz majd a szavainak.”
„Méltatlan vagyok rá, hogy köntösét megoldjam, ám megkaptam az Isten jóindulatát, hogy
láthatom őt.” Ezután a pap, a kormányzóval és a királlyal azt mondta: „Ne gyötörd magad, óh,
Jézus, Isten szentje, mert a mi időnkben ez a lázadás nem tör ki még egyszer, hiszen azt fogjuk
megírni a szent római szenátusnak, császári rendelet formájában, hogy senki ne hívjon téged
többé Istennek, avagy Isten fiának.” Ezek után Jézus így szólt: „A szavaitok nyomán immár
nem vagyok vigasztalan, hiszen remélem, hogy fény jön a sötétségre, a vigaszom pedig az
eljövendő Hírnök miatt van, aki elpusztítja az összes, rólam alkotott hamis meggyőződést, az
ő hite elterjed, és megragadja az egész világot, mivel Isten megígérte Ábrahámnak, a mi
atyánknak. És ez nyújt számomra vigaszt, hogy az ő hite vég nélkül való lesz, miközben az
Isten révén megőrzi sérthetetlenségét.”



A pap azt válaszolta: „Miután eljött az Isten Hírnöke, jönnek majd más próféták is?” Jézus így
válaszolt: „Nem jönnek utána az Isten által küldött igaz próféták, ám igen nagyszámú hamis
próféta érkezik, emiatt szomorú pedig vagyok. Mivel a Sátán az Isten igazságos ítélete által
támasztja őket, és ők elrejtik önmagukat az evangéliumom ürügyén.” Heródes azt mondta:
„Miként lehet igazságos Isten ítélete, ha ilyen istentelen emberek fognak eljönni?”
Jézus így felelt: „Igazságos, aki ugyanis nem hisz a megváltása igazságában, hazugságban
kell hinnie, ami kárhozatra viszi. Ezért azt mondom nektek, hogy a világ megveti az igaz
prófétákat és szereti a hamisakat, miként az Mikeás és Jeremiás korában történt. Mindenki
azt szereti, aki olyan, mint ő.”
Ezután a pap azt mondta: „Milyen nevet visel majd a Messiás, és milyen jele lesz
eljövetelének?” Jézus így felelt: „A Messiás neve csodálatra méltó, hiszen maga az Isten adta
neki, amikor megteremtette az ő lelkét és égi pompába helyezte. Az Isten így szólt: ’Várj
Mohamed, a te kedvedért megalkotom a Paradicsomot, a világot, és a teremtmények
hatalmas sokaságát, ezekből ajándékot készítek neked, oly mértékben, hogy bárki, aki áld
téged, áldott lesz, és aki átkoz téged, átkozott lesz. Amikor el foglak küldeni a világba, úgy
küldelek, mint a megváltás Hírnökét, és a te szavad igaz lesz, olyannyira, hogy a menny és a
föld elbukhat, de az ő hite soha sem fog megbukni.’ Mohamed, az ő áldottjának neve.” Ezután
a tömeg felemelte a hangját, mondván: „Óh, Isten, küldd el hozzánk a te Hírnöködet. Óh,
Mohamed jöjj el gyorsan a világ megváltására!”
Jézus Barnabással beszélgetve mondja el, hogy nem őt feszítették meg a kereszten (újabb gnosztikus elem),
hanem az őt eláruló Júdást.
Ezután e sorok írója így szólt: „Óh, Mester, szabad nekem most megkérdeznem téged,
ugyanúgy, mint amiként szabad volt megkérdeznem téged, amikor velünk laktál?” Jézus azt
felelte: „Kérdezz, kérlek Barnabás, és én válaszolni fogok neked.” Ezután e sorok írója azt
mondta: „Óh, Mester, látván, hogy az Isten irgalmas, akkor miért kínzott meg minket
olyannyira, azt hitetvén el velünk, hogy halott vagy? És az anyád olyannyira zokogott érted,
hogy közel állt a halálhoz; és téged, aki Isten egyik szentje vagy, az Isten a rágalmazás
vádjának elviselésével sújtotta, miszerint rablók között gyilkoltak meg a Golgota hegyen?”
Jézus azt felelte: „Hidd el nekem Barnabás, hogy minden bűnt, akármilyen kicsi legyen is az,
az Isten hatalmas büntetéssel sújtja, belátván azt, hogy a bűn az Isten megsértése. Ezért
tehát, mivel az anyám és a hűséges tanítványaim, akik szerettek engem, kissé földi
szeretettel tették ezt, az igazságos Isten meg akarta ezt a fajta szeretetet büntetni a jelen
gyásszal, azért, hogy ne a pokol lángjai által legyen megbüntetve. És habár én ártatlan
vagyok ebben a világban, az emberek mégis „Istennek” neveznek, és „Isten fiának”, azért
pedig, hogy az ítélet napján ne legyek a démonok gúnyolásának kitéve, kitett engem annak,
hogy e világ emberei gúnyoljanak ki, Júdás halála révén; elhitetvén mindenkivel, hogy én
haltam meg a kereszten. És ez a megvetés folyamatosan fog tartani Mohamed, az Isten
Küldötte megjelenéséig, aki, amikor eljön, kinyilatkoztatja ezt a becsapást azok számára,
akik hisznek Isten törvényében.” Így beszélvén Jézus, hozzátette: „Igazságos vagy óh, Urunk,
Istenünk, mert csak neked tartozunk tisztelettel és dicsőítéssel vég nélkül.” (220. fejezet)
Jézus tehát nem keresztre feszítése és halála után ment fel a mennybe, hanem még élő állapotában, és Mohamed
eljövetele fogja Jézus megvetését megváltani.



Szent Pál és Barnabás Lystrában, (Bartholomeus Breenberg, 1637, Princetoni Egyetem Művészeti Múzeuma)
Irodalom:
Arany László: Barnabás evangéliuma (Angyali Menedék Kiadó, Budapest, 2016) A fordítás megtalálható itt.
(http://egiut.hu/wp-content/uploads/2016/12/gospel-of-barnabas.pdf )
Biblia (Szent István Társulat, az Apostoli Szentszék Könyvkiadója, Budapest, 1976)
Miller, Stephen M. – Huber, Robert V.: A Biblia története (kiadja a Magyar Bibliatársulat megbízásából a
Magyarországi Református Egyház Kálvin János Kiadója, Budapest, 2012)
Porter, J. R.: Az elveszett Biblia (Magyar Könyvklub, Budapest, 2003)
Szalai András dr.: Barnabás evangéliuma magyarul (http://www.apologia.hu/kritikak/szenzaciok/barnabas
evangeliuma-magyarul/)