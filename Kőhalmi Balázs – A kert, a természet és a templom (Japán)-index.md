---
master_file: "[[@KohalmiBalazsKert]]"
---
# Index for Kőhalmi Balázs – A kert, a természet és a templom (Japán).pdf

Tartalomjegyzék
Tartalomjegyzék..................................................................................... 1
I. Témaválasztás indoklása ................................................................... 2
II. Vallástörténeti kitekintés .................................................................... 5
II. 1. Sintoizmus .................................................................................. 5
II. 2. A buddhista tanok elterjedése Japánban ................................... 9
II. 3. A zen térhódítása Japánban .................................................... 12
III. A zen hatása a japán kertkultúrára ................................................. 14
III. 1. A japán természetszemlélet .................................................... 14
III. 3. A japán kertek kialakulásának előzményei.............................. 19
III. 4. A Heian-kori (784-1185) kertkultúra ........................................ 23
III. 5. A Kamakura-kori (1185-1333) kertkultúra ............................... 26
III. 6. A Muromachi-kor (1333-1573) kertkultúrája............................ 30
III. 7. A Momoyama-kor (1573-1603) és az Edo-kor (1603-1868)
kertkultúrája ...................................................................................... 35
III. 8. A zen helye a mai japán társadalomban a kert, az urbanizáció
és a túlnépesedés szorításában....................................................... 40
IV. Összefoglalás ................................................................................. 43
V. Felhasznált irodalom ....................................................................... 46
VI. Melléklet ......................................................................................... 48
VII. Forrásjegyzék ................................................................................ 58
1



I. Témaválasztás indoklása
„Hiszen a kert nem más, mint a nagy természet számtalan parányi temploma.”1
(Ivaki Tosiko)
Ivaki Tosiko japán ikebana-művész mondatában három szó
különleges kapcsolata alkotja szakdolgozatom alapját: a kert, a
természet és a templom hármas egysége. Az ember már kezdetektől
fogva ki volt szolgáltatva a természet erőinek, mégis tiszteletben
tartotta annak minden megnyilvánulását, csodálta nagyságát és
minden élőlényét. A természeti vallások szertartásai arra utalnak, hogy
minden létező dolognak isteni jelentőséget tulajdonítottak.
A természet és az ember közötti hatalmi viszonyok az
évszázadok során jelentősen megváltoztak, és ma azt tapasztaljuk,
hogy az emberiség fejlődése szinte egyet jelent a természet
kizsákmányolásával. Az egyensúly felborult, a természet szinte
„kiszorult természetes környezetéből”. Az emberi tudás és a technika
fejlődésével a civilizáció egyre nagyobb teret szakít magának
fenntarthatósága érdekében. Szerencsére megfigyelhetők azonban
olyan törekvések, amelyek megpróbálják az ember és a természet
harmóniáját újra visszaállítani.
Az ember alapvető igénye, hogy „kiszabaduljon” a természetbe.
Szüksége van arra, hogy feltöltődjön a nap sugaraitól, érezze a
növények és a föld illatát, ezért törekszik környezete harmonikus
kialakítására. Az ember életében a kert tekinthető egyrészt a természet
kicsinyített másának, mely elősegíti érzelmi és fizikai kiteljesedését.
Másrészt a kertek szimbolikus kifejezőeszközei a különböző kultúrák
világnézeti felfogásának. Ilyen szemlélet a Japánban elterjedt zen
buddhizmus is, mely nagy hatással volt a japán kertművészet
kialakulására.
1 Tosiko, Ivaki: Ikebana. Natura, Budapest, 1978. 20. o.
2



Állításom szerint a japán kertkultúra magában hordoz egy olyan
egyedi jellegzetességet, ami a nyugati kultúrával rendelkező emberek
számára ismeretlen, nehezen megfogható. A japánok rábukkantak
valami ősi titokra, amit féltve őriznek szívükben, segítségül hívják
mindennapi életük során, felhasználják környezetük formálásában és
kivetítik kertjeikre is. Szerintük a természet szépsége önmagában is a
tökéletességet szimbolizálja. A harmónia és az esztétikum - mint a
tökéletesség kifejeződése - gyökeresen eltérő formában jelentkezik a
keleti és a nyugati kerttípusokban. A nyugati kertkultúrában a harmónia
észrevehetően a geometrikus elrendezésben, a szimmetriára való
törekvésben, a díszítettségben, pompában nyilvánul meg. A japán
kertekben is megtalálható a szerkesztettség, mégsem olyan
kézenfekvő. Úgy gondolom, hogy a harmóniának ez a megnyilvánulása
mélyebben érinti meg az ember lelkét, és a japán emberek titka a zen
filozófiában keresendő.
Dolgozatomban azt próbálom a kertkultúra fejlődése során
nyomon követni, hogy milyen kapcsolat köti össze a japán embert a
zen filozófiával és ez hogyan manifesztálódik kertjeikben. Választásom
azért esett a zen filozófiára, mert ez hatja át teljesen a japán
szellemiséget. Kutatásom tárgyául azért a japán kerteket választottam,
mert véleményem szerint a bennük rejlő szimbolikus ábrázolások által
a legtökéletesebben fejeződik ki a hit, a természet és az ember közötti
harmónia. Számomra ez a hármas egység jelenti az abszolút
teljességet.
Fontosnak tartom, hogy összefoglaló képet adjak a Japánt érintő
főbb filozófiai áramlatokról, mert ezek biztos kiindulási pontnak
tekinthetők. Dolgozatomban az időrendi sorrendet követve mutatom be
az egyes korokra jellemző kerttípusokat, megjelenítve így azok
változásait.
3



Véleményem szerint a Heian-korszak (784-1185) az első
meghatározó időszak, mert erre az időre tehető a buddhizmus
elterjedése, ami fellendítette a művészet és a kultúra fejlődését
Japánban. Nem célom egy „kertészeti kézikönyv” elkészítése,
azonban nem kerülhetem el a különböző kertépítési technikák leírását,
hiszen csak ezeken keresztül érthető meg, miért olyan egyedi és
különleges a japán emberek kapcsolata a kertjeikkel.
A japán kifejezések és szavak leírásában az általános latin
betűs átírást alkalmazom. A betűk fölötti vízszintes ékezetek a
magánhangzók kiejtésének időtartamát jelzik. A dolgozatban található
idézetek forrását lábjegyzetben, a melléklet forrását pedig külön
jegyzékben gyűjtöttem össze. Dolgozatom esszenciájaként álljon itt
egy Suzuki idézet:
„ A zen lényegében annak a művészete, hogy az ember tisztába
jöjjön létének szabad természetével, és kijelöli a szolgaságból a
szabadságba vezető utat... Azt mondhatjuk, hogy a zen felszabadítja a
valamennyiünkben természettől fogva gondosan elraktározott
önenergiák összességét, amelyek rendes körülmények közt úgy össze
vannak préselve és ki vannak ficamodva, hogy nem tudnak
megfelelően működésbe jönni... A zennek tehát az a célja, hogy
megmentsen bennünket a megbolondulástól és a megrokkanástól. Ezt
értem én szabadságon: szabadon működtetni a szívünkben
eredendően benne rejlő valamennyi teremtő és jótékony
hajlandóságot. Általában nem ismerjük fel, hogy minden szükséges
képességünk megvan hozzá, hogy boldogok legyünk és szeressük
egymást.”2
(Daisetz Teitaro Suzuki)
2 Fromm, Erich-Suzuki, Daisetz Teitaro: Zen-buddhizmus és pszichoanalízis. Helikon Kiadó, 1989. 163. o.
4



II. Vallástörténeti kitekintés
II. 1. Sintoizmus
„Valójában a sintó világkép azt sugallja,
hogy az élet gazdagításában közreműködő emberek
éppúgy kamivá válhatnak... (...)”3
(Ian Reader)
A sintoizmus rokonságban áll Ázsia és a csendes-óceániai
szigetvilág sámánisztikus hagyományaival. A japánok az ázsiai
kontinensről vettek át néhány szertartást, valamint a természeti erők
animisztikus csodálatát is. A sinto elnevezés a „Kami no michi”, vagyis
az „Istenek Útja” szinonimájaként is értelmezhető. „Kami no michi az
Istenek Útja, kínai szóhasználatban és japán ejtésben. Bennszülött
animista vallás, amely felsőbb rendű szellemeket, kamikat lát a
természet minden megnyilvánulásában(...)”4 A kami szó eredeti
jelentése felső, legfelső. Ez az elnevezés minden felsőbb létező
megjelölését szolgálja.
A sinto szerint minden létező dolog - az ember is
természetfeletti eredetű. Mintegy nyolcmillió kamiban hisznek (ez a
szám a végtelen szimbólumaként tekinthető), melyek három nagy
csoportra oszthatók. Az elsőbe tartoznak a nép kamijai, élükön
Amaterasu (jelentése: „az égen világító”) napistennővel, akitől a japán
császári udvar is származtatja magát. A VI. században a japán vallás
középpontjában a család őseinek szellemei álltak, kik gondját viselték
az utódoknak, és a család fennmaradását biztosították. A legelőkelőbb
ősök a császári család ősei voltak, Amaterasu pedig a császári udvar
és az egész nép anyja, az egyik legjelentősebb sinto istenség.
3 Reader, Ian: A sintoizmus. Vallások világa. Kossuth Kiadó, Budapest, 2000. 40. o.
4 Kidder, Edward: Az ősi Japán. Helikon Kiadó, Budapest, 1987. 151. o.
5



A második csoportot a helységek kamijai alkotják, ők védelmezik az
egyes települések lakosságait. A harmadik csoport azokból a kamikból
áll, akik valamilyen kivételes szituációban vagy emberi cselekvés során
segítenek.
A sorrend nem a kami hierarchiát tükrözi, bár kétségkívül egyes
kamiknak nagyobb jelentőséget tulajdonítanak. Ez abban is
megnyilvánul, hogy az emberek több szentélyt építettek nekik
tiszteletük jeléül. Ezekben a szentélyekben imákat fogalmaztak meg
isteneikhez, melyek összefoglaló neve a noritó.
A noritók hagyományos ősi imákat, vallási szokásokat
tartalmaztak. Azonban a buddhizmus térhódításával olyan
gyűjtemények megalkotása vált szükségessé, melyek kifejezetten csak
sinto vallási szövegeket tartalmaztak. Ilyen gyűjtemény a 645-ben
megjelent első Papi Kódex mely később elveszett, ezért 701-ben új
kódexet szerkesztettek Taihó néven. Japánban még ma is használják
az ötven könyvből álló Engisiki gyűjteményt (szerkesztését 927-ben
fejezték be), melyben vallási és állami szövegek egyaránt
megtalálhatóak.
A japánok minden sinto szentély helyét gondosan megválasztják,
majd ősi szertartások szerint megtisztítják, várva a kami szellemének
eljövetelét. Minden egyes szentélynek saját története van, melyből
megtudhatjuk, milyen kami tartozik hozzá. A sinto szentély nem csak
épület vagy épületcsoport lehet. A japánok a természetben
gyakorlatilag mindennek tulajdonítanak egy kamit, vagyis a természeti
jelenségek egyben a kamik lakhelyéül is szolgálnak. Ebből kifolyólag a
kövektől a fákig minden sinto szentélynek tekinthető. Ha a szentély
épület, akkor az különböző méretű lehet. Van olyan, ami mindössze két
arasznyi nagyságú, szépen díszített és közepén egy apró oltár áll. Van
azonban olyan hatalmas méretű épületcsarnok, ami szinte egy egész
hegyet elfoglal Ez a híres Fusimi-Inari szentély Kyōtóban.
6



A szentély bejárata különleges a szorosan egymás mögött felállított
számtalan tori, kapu miatt. A hatalmas kapukat tartó oszlopokba
hagyományos noritók vannak bevésve, melyek az Engisiki
gyűjteményből valók. Ezek a kapuk választják el a külső bűnös világot
a belső szent helyektől (1. kép). A sinto szentélyek körül gyakran
található erdő, vízesés, forrás vagy hegy. Ezzel a japánok méginkább
erősítik, jelképezik a természet és a sintoizmus közötti erős köteléket.
A sinto épületek egyszerű formában, természetes anyagokból
épülnek. Érdekességük az, hogy néhányukat meghatározott időnként
újraépítik a régi hagyományokat megőrizve. A szentélyeket kívülről
kutya vagy oroszlán képében különböző istenek védik, belülről az
imaterem alkotja az épület legfontosabb részét. E mögött egy belső
szentély található, ami a kami jelenlétére utaló szent ereklyét őrzi.
A sinto szentélyekbe csak az léphet be, aki előtte gondosan
megtisztálkodott. Ez többféleképpen is történhet. Egyrészt a torin – a
kapun – áthaladva a szentélyt őrző istenségek ijesztő tekintetétől a
hívő megszabadulhat bűnös gondolataitól. Másrészt a szentély
bejáratánál lévő forrásvízben megmosakodhatnak, szájukat kiöblíthetik
a hívők, így jelezvén, hogy tisztán állnak kamijuk előtt. Harmadrészt a
megtisztulást néhány helyen úgy jelképezik, hogy a belső szentélyhez
egy víz fölötti hídon kell átkelnie a hívőnek.
Miyajima szigete szent hely a sinto hívők számára. A szigeten
senki sem születhetett és nem is halhatott meg. Még a fák kivágását is
megtiltották, ezért ma gyönyörű, érintetlen erdő borítja e tájat. A sziget
jellegzetessége a világon egyedülálló, tengerből kiemelkedő tizenhat
méter magas vörös színű tori kapu, mely Japán szimbólumának is
tekinthető (2. kép). 593-ban alapították itt az Itsukushima Jinja sinto
szentélyt. A fő szentélyen kívül több műemlék is található a szigeten,
mint például a XVI. században épült pagoda és a Senjokaku szentély
(3. kép).
7



A japán embereket különleges kapcsolat fűzi a természethez. Ez
nem csupán a csodálatukban, hanem a természettel való közvetlen
kapcsolatukban is megjelenik. Ez a viselkedés az alapja a sintoista
„érzületnek”, mely szerint minden élő egyedben és természeti
jelenségben egy felsőbbrendű lény lakozik. A sinto eszmeiség azt
hirdeti, hogy az emberek lelke emelkedjen fel az istenségekhez, és ne
ők ereszkedjenek le az emberek szívébe.
A sinto tanítás szerint az összes kami együttműködik, és aki
összhangban él az ő akaratukkal, az megszerzi egy meghatározott
kami segítségét. E teória alapján az ember igyekezzék a lehető
legtöbbet nyújtani munkájában és emberi kapcsolataiban, hiszen csak
így nyilatkozik meg a kami igaz volta.
A sintoizmusnak nem volt alapítója, és nem tekinthető vallásnak,
valamint filozófiának sem. A sinto elnevezés voltaképp
megkülönböztetésre szolgált a VI. században egyre inkább teret hódító
buddhizmussal szemben. Egészen idáig a szó írott forrásokban sem
lelhető fel. Nincs írott kinyilatkoztatása, nincs szent könyve, de a 712
ben kiadott Kojiki (Régi idők krónikája) és a 720-ban megjelent Nihon
gi (Japán krónikái) részben sinto szent iratnak is tekinthetők. Bhikkhu
Satori Bhante szerint: „a sintót úgy lehetne meghatározni, mint az ősi
hitvallások és rituális előírások bonyolult összességét, melyek tárgyai:
a mitológiai istenségek, hősök, ősök és a természet erőinek
szellemei.”5
Satori
5 Bhante, Bhikkhu Satori: A sintoizmus. Gondolat Kiadó, Budapest, 1990. 20. o.
8



II. 2. A buddhista tanok elterjedése Japánban
„Valójában semmit sem birtokolsz,
csak őrzöl egy darabig.
S ha képtelen vagy továbbadni azokat,
akkor azok birtokolnak téged.”6
(I. Buddha)
A buddhizmus i. e. 6. században alakult ki Indiában a
kasztrendszert ellenző vallásként. Létrehozója a legenda szerint a
gazdag indiai királyfi Gautama Sziddhártha, I. Buddha (A
Megvilágosodott), aki i. e. 560-480 között élt. Sziddhárta számára
megdöbbentő volt az a felismerés, hogy a szenvedés, a betegség és a
halál mindenkit elér, osztálytól függetlenül. Elhagyta családját,
lemondott minden vagyonáról, hogy a megvilágosodást elérje. Több
éven át élt remeteként, kínzó böjtöléssel próbálta kierőszakolni
magából a megvilágosodást. Azonban ezzel nem érte el célját,
abbahagyta önsanyargató életmódját, megpróbált csak tisztán szellemi
úton továbbhaladni. Remeteségének hetedik évében egy fügefa alatt
ülve, meditáció közben találta meg a megvilágosodást. Rájött, hogy az
élet szenvedés, melynek oka a tudatlanság és a vágyakozás. Ezt
leküzdeni úgy lehet, ha gyakoroljuk a tartózkodást tőlük, így a
szenvedélyek és a vágyak teljesen megszűnnek, és elérhető a teljes
megsemmisülés, a nirvana.
I. Buddha életét ezután a tanításnak szentelte, negyven évig
járta Indiát, hogy tanait terjessze. Tanítása szerint minden létező
személytelen és múlandó, a világ tudati és anyagi alkotói kölcsönösen
hatnak egymásra. Az ember tetteivel, a karmával hozza létre önnön
sorsát, és azt minden újjászületéskor viselnie kell, míg rá nem jön,
hogy tapasztalásának nem létezik valóságos alanya. A személyes
akarata megszűnik, és ezzel elérheti a teljes szabadságot, a nirvanat.
6 www.citatum.hu/szerzo/Buddha
9



A végső felszabadulás elérésére Buddha szerint az erkölcsös életmód,
a meditációs gyakorlatok és az önmegfigyelés a legjobb módszer. A
meditáló ember megismeri múltbéli és jelenlegi életét, illetve megérti
annak folytonos változásait. Tanainak legősibb gyűjteménye a páli
nyelven írt Tri-pitaka (Három kosár).
Buddha követői a legkülönbözőbb rétegekből kerültek ki, ezáltal
feloldódtak a kasztrendszer korlátai. Halála után az irányzat két részre
szakadt. Az egyik szerint Buddha szavait az eredeti alakban kell
fenntartani, míg a másik irányzat követői egy szabadabb szellemiséget
képviseltek. Ezek a hívők további iskolákat alapítottak. Indiában a
következő ötszáz év során mintegy húsz buddhista irányzat alakult ki.
A tan megszilárdult Indiában és kiterjesztette hatását minden irányba.
Meghonosodott az Indonéz-szigeteken, elsősorban Borneón,
Szumátrán és Jáván; elterjedt Kelet-Iránban, Ceylonban, Hátsó
Indiában, Afganisztánban és Kelet-Turkesztánban, ahonnan elérte
Kínát és Koreán keresztül Japánt.
A buddhizmus kínai térhódításának sikere, hogy a
misszionáriusok jelentős engedményeket tettek annak érdekében,
hogy a tan minél több követőre találjon. Többek között szentesítették a
helyi állami kultuszt és alkalmazkodtak a kínai nézetekhez. Kínában
több buddhista filozófiai áramlat alakult ki, azt igazolván, hogy itt is
meghonosodott ez a vallási irányzat. Ilyen iskola Bodhidarma
meditációs iskolája, melyre a taoista szemlélet és a természet
szeretete nagy hatást gyakorolt. Indiában a meditáció szó szanszkrit
nyelven „dhjána”, a kínaiban csan, a japánban pedig a zen.
Arról, hogy a buddhizmus hogyan jelent meg Japánban,
megoszlanak a vélemények. Ian Reader azt állítja, hogy a Koreai
félszigeten található Pekcse állam uralkodója egy Buddha szobrot
küldött a japán császárnak, megköszönve annak támogatását.
Levelében kifejezi, hogy e tárgy egy új vallás jelképe, mely elősegítheti
a japán birodalom virágzását.
10



Ferenczy László Régi japán kertek című könyvében azt írja, hogy 552
ben, a himlőjárvány megfékezésére kapták az első Buddha szobrot
ajándékba a japánok, a Koreában található Kudara állam uralkodójától.
Bhikkhu Satori Bhante könyvében azt olvashatjuk, hogy Szong Vang
kudarai király 552-ben Buddha szobrot, könyveket és képet küldött a
japán Kinmei császárnak, egy új hitet dicsőítő üzenettel együtt.
Helmuth Von Glasenapp, neves valláskutató is az 552-es évet jelöli
meg, de ma a legjobban elterjedt elmélet – amely Inoue Micuszada
japán kutató nevéhez fűződik – szerint a buddhizmus japán földön való
terjeszkedésének kezdete 538.
Japánban a sintoista természetkultuszt a buddhizmus
kiegészítette tanításaival. A gyors elterjedés oka, hogy alkalmazkodott
az egyének igényeihez, elfogadta az ősi sinto isteneket, akiket Buddha
megjelenési formájaként értelmezett újra.
11



II. 3. A zen térhódítása Japánban
,,A zent művelni és elsajátítani annyi, mint önmagunkat megtalálni;
önmagunkat megtalálni annyi, mint önmagunkról megfeledkezni;
önmagunkról megfeledkezni annyi, mint rálelni a buddha-természetre,
önnön eredendő természetünkre.''7
(Dógen mester, XIII. század)
A zen buddhizmus kialakulása I. Buddha nevéhez köthető. A
legenda szerint Indiában Buddhához egy herceg érkezett, aki virágot
vitt neki, és a tanról kérdezte őt. Buddha felemelte a virágot és
szótlanul figyelte azt. Kis idő múlva egyik tanítványa elmosolyodott,
jelezvén, hogy megértette Buddha cselekedetét. Így született meg a
zen buddhizmus. Tanítása szerint csak közvetlenül lehet a tudást
átadni, ishin denshin - szívtől szívnek, főként a tanító és tanítvány
között.
A zen szó jelentése: elmélyülés. Lényege a megvilágosodás, a
szatori megtapasztalásának elsődlegessége, melyet többféleképpen is
el lehet érni. Mindegyik technikában közös, hogy zavarnia, ingerelnie
kell a gyakorlót addig, míg az el nem ér egy olyan pontig, ahol
megtapasztalja a létezés egységét és valóságát. A zen a szellemet, a
mushin-t kívánja fejleszteni, mely elmélyüléssel és különböző
technikák gyakorlásával éri el a megvilágosodást. Ez a szatori.
A zen abban különbözik a többi buddhista iskolai tantól, hogy
nem ismer el semmiféle kanonizált írást. Ez azt is jelenti, hogy nincs
szükség semmilyen vallási rituális kellékre, és nem kell elnyerni
semmilyen istenség kegyét, tehát közvetítés nélkül, kizárólag a
meditációban érhető el a megvilágosodás. A zen lényegében az
önfelszabadítás egyik útja, melyet úgy valósíthatunk meg, hogy
gyakoroljuk a zazent. A zazen egy meditációs technika, melyben a
figyelem a mély kilégzésre és a testtartásra irányul.
7 www.zenmed.hu/?a=zen
12



Ebben a helyzetben a gondolatok szabadon áramlanak, nincs cél sem
korlát, így az éber test és a tudat találkozva egymással megtalálja
eredeti állapotát.
A zen mai ismert formája az indiai dhjána, a buddhizmus és a
kínai taoizmus összességéből alakult ki, tanításai gyors terjedésnek
indultak. A VI. században Bodhidharma szerzetes vitte el Kínába, ahol
a tan eltávolodott indiai eredetétől. A XII.-XIII. századra Kínában sok
zen iskola működött. Ezek hatása Japánra is átszűrődött, ahol a
buddhizmus már 673-tól hivatalos államvallás volt.
A zen megerősödése Japánban Eisai Zenji nevéhez köthető, aki
1184-ben Kínába utazott, hogy megismerje a tant. Hét év után
visszatért Japánba és megalapította az első zen iskolát, valamint ő
építette az első zen templomot. Tanítványával, Dogen Zenji-vel és
néhány kínai mesterrel a XIII. századra felvirágoztatták a japán zen
kultúrát.
A japán emberek világhoz való viszonyának megértéséhez
elengedhetetlen a zen ismerete. E tan szerint elmélkedéssel,
szemlélődéssel önmagunkban kell keresni a világ törvényeinek
manifesztálódását. Ez az eszme nyilvánul meg a japán emberek
életérzésében.
13



III. A zen hatása a japán kertkultúrára
III. 1. A japán természetszemlélet
„A növények erezete, levele és virága
éppúgy kifejezi belső lényegét,
mint ahogy az embernek nemcsak cselekedete,
hanem arcvonása is hű tükre szellemi életének.”8
(Ivaki Tosiko)
A japán emberek az évezredek során megtanultak együtt élni a
természet erőivel. Kiszolgáltatottak a földrengéseknek, a tenger
hullámainak, a tájfunoknak, mégis tisztelik és elfogadják azokat. A
természetnek már a kezdetektől fogva különleges szerepet
tulajdonítanak, mert a japánok helyüket és létük értelmét a világban
ennek keretein belül határozzák meg. Teremtéstörténetük is ezt erősíti.
Izanagi és lánytestvérét Izanami istenségeket a többi isten azzal
bízta meg, hogy lándzsájukkal kavarják fel a föld mocsaras anyagát. A
mítosz szerint Japán 4223 szigete úgy alakult ki, hogy a lándzsa
hegyéről pontosan ennyi csepp szóródott szét és szilárdult meg.
Amaterasu a napistennő Izanagi és Izanami nászából született. A
japánok úgy tartják, hogy az ő fénye ragyogja be az eget. Japán nevét
a kínai Dzsih-pen: a Nap származásából eredeztetik (4. kép).
A japánok természetszeretete jól beleilleszthető a sinto hitvilág
keretei közé, miszerint minden természeti jelenségnek lelke van. Ez az
ősi vallás tükrözi leginkább a természettel való szoros kapcsolatukat. A
később egyre nagyobb teret hódító buddhizmus és zen buddhizmus
mindig is tiszteletben tartotta ezt a sinto „hagyatékot”. A zen lényege a
szemlélődés és az elmélyülés, erre pedig a legalkalmasabb
helyszínnek a kertek tűntek. A zen áramlat hatására indult leginkább
fejlődésnek a kertművészet.
8 Tosiko, Ivaki: Ikebana. Natura, Budapest, 1978. 14. o.
14



III. 2. A keleti és nyugati szemléletbeli különbség érzékeltetése a
kertkultúra metszetében
„Az üresség a teljességet fedi fel,
ahogy a hang alakot ad a csendnek,
vagy a tinta a papír fehérségének.”9
( Érik Borja)
A keleti és nyugati gondolkodásmódbeli különbség bemutatását
sokféle szempontból lehet megközelíteni. Mivel a dolgozatom központi
témáját a japán kertek alkotják, ezért én csak a kertkultúrán keresztül
kívánom szemléltetni e két felfogás közötti eltérést. Az összehasonlítás
alapjául keleten a japán, nyugaton pedig a francia és az angol kerteket
választottam. Véleményem szerint ez a megközelítés - a vallástörténeti
és a kerttörténeti kitekintés mellett - is elősegítheti azt, hogy
megértsük, miért fontos eleme a zen a japán kertkultúrának. Ebben a
fejezetben nem célom, hogy részletesen bemutassam a nyugati
kerttípusokat, hanem kiemelnék néhány általam fontosnak vélt
jellegzetességet, amelyek segítségével érzékeltetni szeretném a
különbségeket.
Forma és funkció
A japán, a francia és az angol kertek egyértelműen különböznek
egymástól. Legszembetűnőbb eltérés formájukban és funkciójukban
tapasztalható. A japán kertek formájára leginkább az aszimmetrikus
elrendezés és a hibátlanul megkomponált elemek elhelyezése
jellemző, melyet gondos tervezéssel - szem előtt tartva a természet
iránti feltétlen tiszteletüket - készítenek abból a célból, hogy közelebb
kerüljenek a természethez. Ezek a kertek az elmélyülésnek, a
meditációnak adnak teret.
9 Borja, Érik: A harmónia kertje, a kert harmóniája. Zen kertek. Gulliver Könyvkiadó, 1999. 26. o.
15



A XVII. századi Franciaországban kialakult barokk udvari kertek
jellemzői a szabályos mértani alakzatokban elrendezett növények, a
szimmetrikus virágágyások, a szigorú geometrikus formák, a feltűnő
helyeken elhelyezett szobrok és szökőkutak. A franciák a természetet
tökéletes kompozíciókkal próbálták utánozni, így kívánták a természet
feletti hatalmukat hangsúlyozni. Funkciójukat tekintve a barokk kertek
ugyanúgy helyszínei voltak a szórakozásnak és önfeledt ünneplésnek,
mint a kutyasétáltatásnak és a sétalovaglásnak. A kerteket inkább
látványos színpadként, nem pedig csendes elmélkedésre használták.
A XVIII. században kialakult romantikus angol kertek tökéletes
ellentétei az egy évszázaddal korábbi francia kerteknek. Három típusú
angol kertet különböztetünk meg egymástól. A nagy területeken fekvő
tájképi kertek jellemzői a kanyargós utak és a szabálytalanul
elhelyezett növények. A szentimentális kertekbe műromokat és korhadt
fákat építettek be abból a célból, hogy a természetesség látszatát
keltsék. Az angolok távol-keleti országokból különleges, ismeretlen
növényeket hoztak magukkal és azokat ún. gyűjteményes kertekben
próbálták meghonosítani. Ezzel fellendítették Európa igen csak
szegény növény- és kertkultúráját, mely azt eredményezte, hogy az
emberek tudatában előtérbe került az érintetlen természet szépsége és
harmóniája. A tájkertek eredetileg vadaskertként funkcionáltak, később
pusztán a természet szépségét hirdették. A szentimentális kertek célja
a hangulatkeltés, romantikus álmodozásra adtak lehetőséget. A
gyűjteményes kertek egyrészt tudományos célt szolgáltak, másrészt
kuriózumként a nagyközönség számára is nyitottak voltak.
Összefoglalásként elmondható, hogy a francia típusú kertek
kialakításukban és funkciójukban egyáltalán nem hasonlítanak a keleti
kertekre. Míg a barokk kertek a kompozícióra helyezik a hangsúlyt,
addig a japán kertek a természet puszta szépségével hatnak az
emberre.
16



Az angol kertek esetében más a helyzet, hiszen azokról elmondható,
hogy a keleti hatás szemmel látható nyomot hagyott rajtuk.
Élmény
Véleményem szerint a kertek közötti különbségeket az általuk
kiváltott élmény érzékelteti leginkább. Ha a kerteket egyfajta
műalkotásnak tekintjük, két probléma is felvetődhet. Az egyik, hogy az
élmény szempontjából meghatározó-e, milyen és mennyi információ
van birtokunkban jelen esetben a keleti filozófiáról, a barokk korszakról,
illetve az angol romantikáról. A másik, hogy befolyásolják-e az egyént
a kertekről szerzett korábbi ismeretei.
Tény, hogy az élmény azt a mélyen átélt, a művel - esetünkben a
kerttel - mélyen azonosuló aktív befogadást jelenti, mely a szemlélődő
érzelmeire és tudatára a befogadás idején igen intenzív, s utána is
maradandó hatást gyakorol. Úgy gondolom, hogy az élmény
szempontjából nincs jelentősége a korábban megszerzett tudásnak,
hiszen kevesebb ismeretekkel rendelkező emberből is kiválthatnak a
kertek ugyanakkora, vagy akár nagyobb hatást is. Az egyén
élményének szubjektív hitelességéhez tehát nem fér kétség.
Ahhoz, hogy megértsük, milyen üzenetet hordoznak az épített
kertek, fontos ismernünk azok szimbólumrendszerét. Rendelkeznünk
kell azzal a készséggel, mellyel dekódolni tudjuk ezt a speciális
jelrendszert. Ennek hiányában a kertek jelentéstartalmát könnyen
félreértelmezhetjük, vagy egyáltalán nem értjük meg. Tehát, aki nem
tudja, hogy az angol kertekbe miért helyeztek el tudatosan korhadt
fatörzseket és régi műromokat, abban könnyen hamis információ
alakulhat ki.
17



Az élmény egy Japánban található japán kertben és egy
nyugaton épített japán kertben nem ugyan az. A nyugati ember által
létrehozott japán kertek csak szép utánzatnak hatnak a japán ember
szemében. Igaz, minden pontosan ott helyezkedik el, ahol kell, de
mégis hiányzik belőlük a „Lényeg”, melyet lehetetlen leutánozni.
A nyugati ember értetlenül állhat az előtt, hogy a japán
kőkertekben a vizet miért a homok és az apró kavics jelképezi. A
válasz az, hogy ha a homokot vagy kavicsot vízre cseréljük, megbomlik
a szimbólumok egyensúlya. Hiszen csak egy tavat látnánk néhány
kődarabbal a közepén és keresnénk benne az aranyhalakat és a
fémpénzeket.
Az, hogy a nyugati kertek szerkezeti felépítésükben kötöttek,
kompozíciós rendjükkel quasi kész tényeket közölnek, szintén jól
példázza a szemléletbeli különbséget. Véleményem szerint a japán
ember azért szimbólumokat alkalmaz kertjeiben, mert így a kert
mindenki számára mást és mást mutat. Ezeken a helyeken hiába
ugyanazokat a köveket és növényeket látjuk, az egyén számára van
bízva, hogyan teszi sajátjává azokat. Tehát a japán kert biztosítja
számunkra azt a lehetőséget, hogy azt lássuk, amit szeretnénk, ránk
bízza a választást. Nem erőszakolja ránk a látványt, meghagyja a
szabadságot. Ebben a szabadság-érzetben az ember tökéletesen
átadja magát a kertnek, képes a meditációra, a csendes elmélkedésre.
Tehát a japán kert megadja a lehetőséget mindenki számára, hogy a
benne elhelyezett szimbólumok hatására gondolatai kitisztuljanak,
„más állapotba” kerüljön, és lehetővé váljon a teljes elmélyülés. Ez
nem más, mint a zen szatori élménye.
18



III. 3. A japán kertek kialakulásának előzményei
„Az élet akkor kezdődik,
amikor nekilátunk egy kert építésének.”10
(Kínai közmondás)
A japán kertkultúrában is jelentősen megmutatkozott Kína és
Korea hatása. Ahhoz, hogy a változásokat megértsük, szükséges
részletesebben is kitekinteni a kínai és koreai kertek jellemzőire. Tény,
hogy ezekből a japánok sok elemet átvettek és beolvasztottak saját
kertkultúrájukba, azonban azt le kell szögezni, hogy minden hatás
ellenére a japán kertek azok „japán kertek”, nem pedig puszta
másolatokról van szó.
Az ősi kínai kertek
A kínai kultúra már egészen az ókortól kezdve évszázadokon
keresztül hatott az őt körülvevő világra. Ennek az óriási területen fekvő
birodalomnak a kertjei egyrészt a klimatikus különbségek miatt nagyon
eltérőek, másrészt szerkezeti felépítésükben sem követnek szigorú
szabályrendszert, nincs egységes irányvonaluk. A hatalmas
palotakertek mellett megtalálhatóak a csendes elmélkedésre szolgáló
apró kertek, a pompás mellett jól megfér az egyszerű. Formáik
lehetnek eltérőek, a funkciójuk viszont egységesen az, hogy teret
adjanak az emberek kikapcsolódás iránti vágyának.
Kínai kertek már az időszámításunk előtti időkben is léteztek, a
legkorábbi feljegyzést a Chou-kori (i.e. 1045-481) Dalok könyve
tartalmazza, melyet Konfuciusznak (i. e. 551-479) tulajdonítanak.
10 Borja, Érik: A harmónia kertje, a kert harmóniája. Zen kertek. Gulliver Könyvkiadó, 1999. 35. o.
19



Kínában a kerteket alapvetően két nagy típusba sorolhatjuk: a császári
és a magánkertekre. Ezek mellett természetesen megtalálhatóak a
kolostorkertek is, melyeknek a későbbi korokban jut fontos szerep.
A Han-dinasztia alatt (i.e. 206 - i.sz. 220) indultak fejlődésnek a
császári parkok, a magánkertek, valamint azok az elhagyatott
területeken kialakított kertek, melyek taoista visszavonuló helyként
szolgáltak.
A kínai kertek jellegzetes elemei a szigetek, a hegyek és
dombok; patakok, vízesések és kövek; pavilonok és hidak. A császári
kertekben ezek az elemek mind jelen vannak, sokszor túlságosan is
hivalkodóan. Ezeknek a kerteknek jellemzőjük a monumentalitás, a
túlzott szabályosságra törekvés és a pompa. Az egyik leghíresebb
ilyen kert a Pekingben található Nyári Palota, melyet a Kublaj-kán ideje
alatt, 1216 és 1294 között építettek.
A magánkertek közül kiemelkednek az ún. irodalmár-kertek,
melyek méretüket tekintve sokkal szerényebbek a császári kerteknél.
Ezek elsősorban az értelmiségi réteg, a hivatalnokok és a művészek
tulajdonában voltak és bennük a művészet különböző ágazatainak
hódoltak. Itt felolvasó esteket tartottak, elvonulásra és gondolkodásra
is használták őket. A kertek szerkezetüket tekintve teljesen eltérnek a
luxuskertektől, a legnagyobb különbség a szándékolt egyszerűségben
rejlik. Jobban kifejezik a művészet és a kultúra, az ember és a
természet egységét és harmóniáját. Leginkább ezek a kis kertek
hatottak a japán kertépítésre.
Összességében elmondható, hogy a kínai kertek a meditációt, a
visszavonulást és a gyönyörködtetést szolgálták, valamint nagy
hatással voltak a koreai és a japán kertkultúra kialakulására és
fejlődésére.
20



Az ősi koreai kertek
A koreai kertek sajátosságairól kevés adat áll rendelkezésünkre.
Annyi bizonyos, hogy Koreának közvetítő szerepe volt Kína és Japán
között, így valószínűsíthető, hogy a kínai kultúra nagy hatással volt rá.
A XV. századból fennmaradt egy írásos emlék, amelyben utalás
található egy Silla-korból (668-935) származó kertről, melyet régészeti
leletek is alátámasztanak. Az ásatások 1975-ben kezdődtek Kyongju
városában, ahol feltárták a királyi palotaépületek melletti Anapcsi-tavat.
A későbbiek során tíz palota alapját tárták fel, melyek mindegyike a tó
irányába nézett. A mesterségesen létrehozott tóban két szigetet
találtak, amiken sziklák voltak. A tó aljáról számos lelet került felszínre,
mint például a 679 és 680-as dátummal ellátott cserépmaradványok,
melyek bizonyítják a tó és a palota korát. Ebből az időszakból egy
másik kert romjaira is rábukkantak az északkeleti Phenjanban.
Lee Song koreai kutató tanulmányában összehasonlította a VII.
VIII. században épült koreai és japán kerteket, megvilágítva ezzel a
közöttük levő nagy hasonlóságot.
A korai japán kertek
A korai japán kertek kialakulásában jelentős szerepet játszott a
japán emberek természethez való viszonya. A legkorábbi kertekről
szóló leírásokat a 712-ben kiadott Kojiki (Régi idők krónikája) és a 720
ban megjelent Nihon-gi (Japán krónikái) tartalmazza. Ezekben
olvashatunk arról, hogy i.e. 660 körül Jimmu Tenno császár egy
tavaskertet építtetett, illetve i.e. 475 körül uralkodó Kosho császár
palotája egy tó közepén állt. Ezek a korai történetek leginkább
legendáknak tűnnek, viszont az már bizonyos, hogy kínai és koreai
hatásra a III-IV. századtól olyan tavaskerteket építettek, melyekben
szigetek is voltak.
21



Az V. század végétől, ősi kínai hagyomány szerint versíró esteket
tartottak olyan kertekben, melyekben patak is folyt. A vízre borral teli
csészéket helyeztek, s akinél az partot ért, annak verselnie kellett,
majd jutalmul megihatta a nedűt. Ebben az időszakban alakul ki a
rinsen stílusú kert. A rin növényt jelent, a sen pedig forrást. Vagyis ez
egy olyan tájkert, amely növényeket és vízi elemeket tartalmaz.
A legkorábbi említés kertként funkcionáló helyről 506-ra tehető,
ez Buretsu császár tavaskertje. A buddhizmus megjelenésével a kínai
és koreai kultúra még inkább nyomott hagyott a japán építészetben és
ezáltal a kertkialakításokban is. Az Asuka-kor ideje alatt (552-645)
fellendült a főúri paloták építése, melyekhez már kertek is tartoztak.
Egy 612-ből származó történet alapján egy koreai hajótörött építette a
japán császári udvar tavaskertjét kínai mintára. A korai japán
kertekben nem található meg az a pompa, monumentalitás és
fényűzés, mint az ősi kínai kertekben, azonban a Nara-korszakban
épült (645-784) Todai-ji kolostor kivételnek tekinthető, óriási méretei
miatt (5. kép).
22



III. 4. A Heian-kori (784-1185) kertkultúra
„A buddhista tanok szerint egyszer egy milliomos
fényűző templomot akart építeni Buddhának,
de nem talált hozzá megfelelő faanyagot.
Akkor egy hercegi származású szerzetes azt mondta,
hogy más dolog kincsekkel teli templomot emelni Buddhának,
és más fákat szentelni neki,
ám ez utóbbi épp oly méltó Buddhához.
Így a milliomos végül a fákat választotta,
és csodálatos kertet épített.”11
(Sakuteiki)
A japán császári udvar a VIII. század végén Narából Heian
kyōba, a „Béke és nyugalom” városába tette át székhelyét. Ez a város
a XI. századtól Kyōto. Az akkori Kammu császár azért cselekedett így,
hogy megszüntesse a Narában található buddhista kolostorok erős
befolyását az udvarra, illetve, hogy megszilárdítsa hatalmát. Ezt az
időszakot hatalmi harcok és jelentős belső változások jellemzik. A
politikai uralmat ekkor a Fujiwara nemzetség tagjai gyakorolták, akiket
szoros kapcsolat fűzött a császári családhoz. Hatalmukat úgy
erősítették meg, hogy az ország tartományainak fellázadása során
kialakult politikai zűrzavarban ők tudták megtartani vezető szerepüket.
Ezért ezt a kort Fujiwara-korszaknak is nevezik.
Ebben az időszakban megerősödött a nemesség. Ennek
hatására megindultak a palota építések, ezzel együtt pedig az azokat
körülvevő kertek kialakításai. A X. századi kertépítésre az egyre
erősödő Amida-kultusz volt nagy hatással. Amida Buddha a mítosz
szerint a Nyugati Paradicsomban élt, és ez az elképzelt mennybéli
lakhely mintául szolgált a földi kertek létrehozásában.
11 Borja, Érik: A harmónia kertje, a kert harmóniája. Zen kertek. Gulliver Könyvkiadó, 1999. 109. o.
23



Így jöttek létre a rinsen típusú kertek alapján az ún. paradicsomkertek,
melyek jellemző alkotóelemei a csónakázó tavak. Egyik legszebb
példa erre az Ujiban található, tó közepére épített Főnix-csarnok. Nevét
a mitikus Főnix madárról kapta azért, mert a főépület az oldalához
csatlakozó melléképületekkel együtt erre hasonlít. Érdekessége, hogy
a vallási és a világi egyesül benne, hiszen egy villából lett buddhista
templom. Felülről nézve formája pedig egy mandalára hasonlít. Sajnos
az eredeti kertből mára csak a Főnix-csarnokot körbevevő tó maradt
fent. Feltehetően azonban a kertet szigetek és kövek alkották.
A Heian-korszakot meghatározó shinden zukuri stílusú
kertépítészet a paradicsomkertből fejlődött ki, mintegy „földi
paradicsomként”. Ezeket a kerteket szórakozásra, gyönyörködtetésre
használták. A shinden zukuri a palota és az azt körülvevő kert
együttesét jelenti. Ezeket kínai szabályok szerint építették, melynek
lényege a tájolás és a káros hatások elleni védelem. Ez alapján a
rezidencia fő épületét, egy-egy pavilon veszi körül északról,
északkeletről, északnyugatról, délkeletről és délnyugatról.
Összeköttetésüket fedett folyosók biztosítják és az épületek körül
kerteket alakítottak ki. A központi épület előtt található a tó, melyben a
középen levő szigetet egy híd köti össze a parttal. Ebben a
rendszerben a kert funkciója a lakóépületek védelme a démonok ellen.
Eszközként különböző formájú és színű sziklákat alkalmaztak, előre
meghatározott struktúrában. A palota - és kertegyüttes alaprajza az U
alakot követte, de a későbbiek során ez a szigorú rend megváltozott. A
kertek úgy alakultak át évszázadok alatt (VII. század és a XII. század
között), ahogy a japán emberek fejében változott a mennyei
paradicsom képéről alkotott felfogás. Egyre inkább az aszimmetrikus
elrendezés került előtérbe, mely sokkal közelebb állt a japán ízléshez.
Ezzel együtt a kertek funkciója is megváltozott.
24



A XI. században íródott a legrégebbi kertépítési
jegyzetgyűjtemény, a Sakuteiki, melynek szerzője Tachibana no
Toshitsuna, egy Fujiwara leszármazott. A mű különböző tanácsokkal
szolgál a kertkialakításokhoz, de képi anyag nélkül. Kiemeli a kövek
jelentőségét, és itt találhatunk először utalást az ún. szárazkertekre,
vagyis a karesansui típusú japánkertre. Ezek víz nélkül kialakított,
aszimmetrikus elrendezésű sziklakertek voltak. Ezen kertek már
előfutárai a Kamakura-korszak legjellemzőbb kerttípusának, a zen
kőkertnek.
25



III. 5. A Kamakura-kori (1185-1333) kertkultúra
„A kert az ember testi és lelki kiteljesedését segíti elő.”12
(Mitsui Sen)
A rövid ideig tartó Kamakura-korszak alatti társadalmi változások
jelentősen befolyásolták az elkövetkezendő évszázadok művészetét és
kertkultúráját. A hatalmukat vesztett Fujiwarák után a Minamoto család
kezében összpontosult az irányítás, akik Kamakurába helyezték át
székhelyüket 1192-ben. A folyamatos hatalomért folyó harcban
kimerülő Minamoto családtól a Hōjō család vette át a hatalmat. A
kormányzás bizonytalansága miatt a vezető szerep egyre inkább a
szamuráj rend kezébe került. Ez a szamurájok fokozatos
megerősödését eredményezte. Annak ellenére, hogy a katonai
nemesség - a szamurájok - alacsonyabb rendűnek számítottak, belőlük
lettek a tartományi vezetők. Tehát már elsősorban nem a származás,
hanem a rátermettség számított. A változás megjelent a korszak
művészetében is. A pompát az egyszerű, puritán szellem váltotta fel.
Ez az egyszerűség a kertépítészeti technikában is jelentkezett.
A XII. századi japán építészetben még a kínai hatás van jelen,
azonban a kertek kialakítására ez már nem mondható el. A japánok
olyan stílust hoztak létre, mely teljesen eltért a merev kínai
kertrendezési technikáktól. Ez az új stílus jobban kifejezésre juttatta a
japán emberek természettel való érzékeny kapcsolatát, mely a sinto
vallásban gyökeredzik. A japánoknak ez a vallásos érzülete
manifesztálódik kerttípusaikban is.
Japánban a Kamakura-korszakban terjedt el leginkább a Kínából
átvett buddhista irányzat, a zen. Ezt az irányzatot a japánok teljesen a
saját ízlésük szerint formálták.
12 Sen, Mitsui: A japánkert titkai. Mezőgazdasági Kiadó, Budapest, 1987. 5. o.
26



A zen kertkultúrára jellemző, hogy az épületekről magára a kertre
terelődik a hangsúly, ezzel is jelezve a kínai shinden zukuri építészet
hatásának háttérbe szorulását. Megváltozott a kertek funkciója, a
szemet gyönyörködtető palotakertek helyett a letisztult, meditációt
elősegítő zen kertek terjedtek el. Ezeket jellemzően zen papok
tervezték és építették meg kolostoraikban.
Érik Borja így ír a zen kertek átalakulásáról: „A rezidenciák és
monostorok, szakítva a szimmetriával, immár szabálytalan rendben
épültek. A gyakran falakkal is körbevett kis, zárt tereket pedig
kertekként hasznosítják, melyek egyre absztraktabbak, a tájat már
szinte csak jelképezik. A zen-kertben az új hitre tért ember első látásra
a természet rendjétől eltérő arányokra lesz figyelmes. Ez a kert úgy
illeszkedik a tér által pontosan behatárolt keretbe, mint azok a
festmények, ahol a táj csak csekély felületen jelenik meg. (...) A kertet
úgy alakították ki, hogy egy adott pontról, vagyis a rezidencia
megemelt, fedett galériájáról teljes rálátásunk legyen, sőt, ez a
látószög befolyásolja, akár meg is változtathatja a figyelmünket.” 13
Fontosnak tartom megjegyezni, hogy az ilyen absztrakt zen
kertek térhódítása, leginkább a későbbi korokra volt jellemző. A zen
minden japánban eddig ismert kerttípus szerkezetét és funkcióját
megváltoztatta. Hatására alakultak ki azok a kerttípusok, amelyeket ma
japán kerteknek ismerünk. A zen kertek alkalmaztak először a
természet hű megmintázására jelképeket. Ezeket a
szimbólumrendszereket érdemes megismerni, mert közelebb hozzák, a
japán ember gondolkodásmódját. Minden a kertben látható elemnek
külön jelentéstartalma van. A jelentéstartalmak megváltoznak az
elemek áthelyezésekor, csoportokba való rendezésüktől, aminek
eredménye, hogy végtelen számú értelmezése lehetséges a
szemlélődő szubjektum szemszögéből.
13 Borja, Érik: A harmónia kertje, a kert harmóniája. Zen kertek. Gulliver Könyvkiadó, 1999. 23. o.
27



De természetesen a fő jelentések nem változnak, tehát a kert
magányosan álló szétterülő juharfája, nem a vízfolyamot hivatott
jelképezni. Meg kell említenem még a shakkei vagyis a „kölcsönvett
táj” kertrendezési technikát. Ennek lényege, hogy az épített kertekbe
belekomponálják az adott természetes környezetet. Ilyen lehet például
a fák közül hírtelen előbukkanó tenger vagy hegy látképe (6. kép).
A japán kerteknek két fő csoportja lehet. Hegyvidéki, vagyis
tsuki-yama, illetve síkvidéki, vagyis hira-niwa típusú. A tsuki-yama (7.
kép) fő elemei a hegy és a víz, ezen belül is a vízesés és a tó. Ezek
kifejező ellentétpárt alkotnak egymással. A vízesés az örök körforgás,
a mozgás, a változás, a pillanat és az elmúlás mozzanatát fejezi ki,
míg a tó az állandósság szimbóluma, és sima felszíne kiemeli a
környezet szépségét. A japán ember szívesen alkalmaz ilyen
kettőséget, hogy ez által felerősítsen egyes jelentéseket. A víz az élet
forrása és a zen kertekben minden arány és forma hozzá igazodik. A
hegy magában általában a remeteség és a visszavonulás szimbóluma.
Ezt a típusú kertet jellemzi még a dombok fákkal, bokrokkal való
beültetése, ezek a területek az istenek lakhelyét szimbolizálják.
Különlegessége e kerteknek, hogy sokszor fával jelzik, honnan
élvezhető legjobban az esti telihold látványa. A hatalmas
cseresznyefák háttérnövényként vannak jelen, viráguk a szamuráj
szellemet szimbolizálja. A cseresznyefa virágzását a japánok minden
évben megünneplik.
A hira-niwa (8. kép) típusú kertek alapvető elrendezési formáját a
kövek elhelyezése határozza meg. Attól függően, hogy a kő hol
helyezkedik el, mást és mást jelképezhet. Idézhet hegyet, szigetet,
állatot, sőt vízesést is. A gondosan elgereblyézett apró kavicsok
általában a folyót, a tengert szimbolizálják. A kertekben az örökzöld
növények a hosszú életet szimbolizálják. A fenyőket szinte minden
kerttípusban fellelhetjük, ezek a hallhatatlanság szent madarát, a darut
jelképezik.
28



A bambusz elsősorban a kapuknál és a kerítéseknél kap jelentős
szerepet, és a juharfák csodálatos levelei ősszel színes piros erdőt
alkotnak.
Mindkét kerttípust háromféle stílusban lehet kialakítani, ezzel is
elősegítve az embernek leginkább megfelelő kertkialakítás elérését. A
shin, vagy „igazi” kertek utánozzák legpontosabban a természetet, és
szigorú formai előírást követnek. A gyō, vagyis „egyszerű” kertek már
kevésbé szabályozottak, nem követik maradéktalanul a formai
előírásokat, az elemek ritkább elhelyezése a jellemző. A so, vagyis
„vázlatos” stílusú kertek kialakításában a teljes szabadság elve
érvényesül. Kötöttségek nélküli fantáziastílust teremt, ami
aszimmetrikus formákat követ.
A japán kertek legelterjedtebb növénytípusai az örökzöldek. A
fenyők és a bambuszok mellett megemlíthetjük még a babérok és a
kecskerágók különböző változatait. A tarka virágok használatát a
japánok kifejezetten kerülik, csak néhány fajt kedvelnek, mint például a
tavi-növényeket és az íriszt. A japán kertek harmóniáját sokféle
kiegészítő elem teszi tökéletessé. Ezek például a csobogók, a
szigetek, a hidak, a vízi átkelők, az ösvények, a kerti pihenők, a kapuk,
a pagodák, a pavilonok, a pergolák, a vízinövények, a halak, az itatók,
a kézmosók, a kerti lámpások, a mohaszőnyegek. Ezek közül néhány
fontos eleme lesz a következő fejezetben tárgyalt teakertnek, a cha
niwáknak, így ott részletesebben is bemutatásra kerülnek.
29



III. 6. A Muromachi-kor (1333-1573) kertkultúrája
„A kertnek számtalan arca van: változik az idő, az évek, évszakok, napszakok szerint.”14
(Mitsui Sen)
Erre a korszakra szintén a hatalomért folyó harcok voltak a
jellemzők, ismét két család között dúlt a viszály. Ashikaga Takauji
shōgun kormányzó székhelye Kyōto városnegyedében, Muromachiban
volt, míg Go Daigo egykori császár Yoshinoban rendezkedett be.
Meggyengült a központi hatalmat gyakorló császárság ereje, és a
tartományok élén álló katonai kormányzók önálló földesurakká,
területeik pedig független tartományokká váltak. Erre az időszakra
tehető egy új réteg, a nép, a parasztság megerősödése.
A harcok következményeként szinte az összes korábban épített
szentély, palota, templom megsemmisült. Mivel az uralkodók nem
támogatták az újjáépítést, a feudális nemesi réteg kezében
összpontosult a kultúra. Ez a réteg fokozatosan arisztokratikus réteggé
alakult át. Ebben az időben a kolostorok voltak a kultúra és a művészet
centruma, ahová festők, irodalmárok, gondolkodók, teamesterek
menekültek a harcok elől. Ők gondozták és építették újjá a
háborúskodásban elpusztult kerteket, és a Kamakura-kor szamuráji
puritánsága után ismét a látványosabb kertek építése felé fordultak.
Ebből a korból két híres császári kert maradt fenn, az Arany Pavilon
(Kinkaku-ji) kertje, és az Ezüst Pavilon (Ginkaku-ji) kertje Kyōtóban.
Ezek már átmeneti kertek voltak a főúri és a zen buddhista kertek
között. Feltételezhetően Japánban az Arany Pavilon volt a legelső
háromszintes épület (9. kép). A földszintet shinden zukuri stílusban
alakították ki, mely fogadóhelységként szolgált és csónakázni is innen
indultak. A középső szintet buke zukuri, vagyis szamuráj-stílus jellemzi.
Ez a kulturális összejövetelek és a teaszertartás színhelye is volt
egyben. A legszebb panoráma is innen nyílik a tóra.
14 Sen, Mitsui: A japánkert titkai. Mezőgazdasági Kiadó, Budapest, 1987. 6. o.
30



A harmadik emelet a csendes elmélyülés helyszíne, berendezése egy
zen temploméhoz hasonlítható. Az Arany Pavilont később buddhista
templommá alakították át. A ma már műemlék épület 1950-ben leégett,
és a rekonstruáláskor - hogy nevéhez hűek legyenek - az egészet
bearanyozták. Az Arany Pavilon kertjének egyik fő látványossága a
szigetekkel tarkított csónakázó tó. Kialakítását a shakkei elve, vagyis a
„kölcsönvett táj” jellemzi. Szerkezetében a shinden zukuri és a
tavaskertek stílusa egyesül. A tó érdekessége az, hogy a kövekből álló
sziget némelyike teknősbékára emlékeztet.
Az Ezüst pavilon (10. kép) kétszintes faépületét a legenda
szerint azért akarták bevonni ezüsttel, hogy szépsége még jobban
érvényesüljön a holdfényben. Másik legenda szerint nevét csak az
Arany Pavilonnál kisebb méretei miatt kapta. Tetején – ugyanúgy, mint
az Arany Pavilonon – egy bronzból készült főnixet találhatunk. Az
Ezüst Pavilon kertjének fő jellegzetessége a benne álló két
homokhalom. Hogy ezeket miért alakították ki, a mai napig nem derült
ki. A kert kialakításában hasonlít az Arany Pavilon kertjéhez,
tulajdonképpen ez is egy shakkei típusú kert. Érdekessége a több mint
három és fél méter hosszú, egyetlen sziklából faragott kőhíd.
A Muromachi-korszakban több kerttípus is átalakuláson ment
keresztül. Az átmeneti kertek mellett a zen sziklakertek építése indult
fejlődésnek, melyek érdekessége, hogy nem sétálásra szolgáltak,
hanem csak az épületből lehetett rájuk látni. Ezek a kertek is kínai
hatásra épültek, de míg a kínaiak a kövek elhelyezésekor az esztétikai
élményt helyezték előtérbe, addig a japánok célja az elvont gondolatok
előhívása volt.
A Kamakura-korban megismert karesansui típusú kert itt nyeri el
végleges formáját. Ezekre a kertekre az egyszerűség, a
megszerkesztett absztrakt elrendezés, a szimbólumok használata volt
a jellemző. Elsődleges céljuk a belső gondolatok kiváltása volt, nem
pedig a képi forma élvezete.
31



Ebben a korban váltak a zen kőkertek önálló kertekké. Érdekességük,
hogy köveken és homokon kívül semmilyen más elemet nem
tartalmaztak. Ilyen típusú kert a Ryōan-ji zen templom kertje (11. kép).
Ez a kert fejezi ki legjobban a japán zen esztétikumának sajátosságait.
Ennek a 24×9 méteres téglalap alakú kertnek egyik hosszanti oldalát a
szentély terasza, míg a másik három oldalt egy régi magas téglafal
cserepekkel a tetején - határol. A kert látványa csak a teraszról
élvezhető. A kertet mindössze tizenöt kő és homok alkotja. A kövek
formájában semmi rendkívüli nincs, egyenként egyszerűek. Különleges
hatásuk az „együttességben” érzékelhető. Öt csoportban vannak
elhelyezve, kitöltve az adott teret. Növényzet nincs, kivéve a rajtuk
lerakódó mohát, mely szinte kiemeli őket a körülöttük elgereblyézett
homokból. A terasz bármely pontjáról tekintve a kertre, abban
egyszerre csak tizennégy kő átható, a tizenötödik mindig rejtve marad.
A legenda szerint a tizenötödik kő csak a megvilágosodás pillanatában
látható. E tökéletes pontossággal megszerkesztett kert a világegyetem
harmóniáját kívánja kifejezni. A mai tudomány magyarázatot keres
arra, vajon miért pont így alakították ki ezt a kőkertet. Egyelőre csak
feltételezések láttak napvilágot. Itt meg kell jegyeznem, hogy a zen
kőkertek leírásával átadni az élményt olyan, mintha valaki
megpróbálná elmesélni nekünk Johann Sebastian Bach muzsikáját.
A zen kőkertekkel párhuzamosan indultak fejlődésnek az ún.
cha-niwák, a teakertek (12. kép). Eisai Myōan - aki elsőként hozta
magával Kínából Japánba a zen buddhizmus tanait - honosított meg
néhány teafajtát Japánban. Ő volt az első, aki a szerzeteseknek zöld
teát adott inni, meditációjuk elősegítése érdekében. Ezzel már az
1200-as évek elején előkészítette a teaszertartást. Ehhez a
ceremóniához nyugodt helyre volt szükség, ezért a japánok teakerteket
hoztak létre. A teakert kialakításában az volt az elsődleges szempont,
hogy míg a teázás színterére érünk, magunk mögött hagyjuk a
hétköznapi gondjainkat.
32



Érdekes példa erre, hogy itt kötöttek békét, fejüket az ellenséges
gondolatoktól megtisztítva az egymással harcban álló felek is. Fegyvert
egyébként is tilos volt a kertekbe bevinni.
A teaszertartás egy egyszerű teakunyhóban történt. A teakert
egy hegyi kolostorhoz vezető erdei út hangulatát keltette. A keskeny út
mellé távoli tájakról hozott különleges fákat, bokrokat telepítettek
melyeket tilos volt metszeni -, hogy még inkább eltereljék a figyelmet a
gondokról. Az ösvény szabálytalanul elhelyezett lépőkövei is azt a célt
szolgálták, hogy a látogatót semmi külső szabályosság ne zavarja
meg. Ez a figyelem művészi szintű elterelése annak érdekében, hogy a
tudat kellő mértékben ki tudjon üresedni, hiszen ide az ember nem
gyönyörködni járt, hanem meditálni. A zen bölcselet így hagyja
kézjegyét a teakerteken.
Terebess Gábor a teakertek szubsztanciáját így fogalmazza
meg: „Szakai kikötője mellett épült kertjében Rikjú úgy takarta el a
tengerre néző kilátást, hogy a teára jött vendég csak akkor pillanthatta
meg a fák közt feltűnő rezgő óceánt, amikor mit sem sejtve a
vízmedence fölé hajolt. Az alázat mozdulatában rádöbbenhetett az
ivókanálnyi merített víz és az óceán, önmaga és a világmindenség
azonosságára.”15
A kerteket a külvilágtól kerítéssel zárták el. Mindent a
legszegényesebb formába öltöztettek azért, hogy a szertartásról
semmi se vonhassa el a figyelmet. A teakertek elengedhetetlen
kellékei a kőlámpás és a víztartó. A kőlámpást (ishidōri) a teakunyhó
felé vezető ösvény fordulóiban helyezték el azért, hogy a sötétben
érkező látogató odataláljon a szertartás helyszínére. Eredetileg
kolostorok belső tereit világították meg velük. A mécsessel világító
lámpások különböző stílusúak, attól függően melyik mester készítette
el őket.
15 http//www.terebess.hu/kert/index.html In: Harmatos kövek kertje. Japán teakert az egykori kistarcsai Fésűsfonó Gyár egy eldugott zugában
33



A teakertben ez az egyetlen olyan dolog, mely kizárólag az ember
kényelmét szolgálja. A kertben kőmedencét (tsukubai) is találhatunk,
mely eredetileg sinto szentélyek előtt volt elhelyezve azért, hogy a
szertartás előtt meg lehessen mosakodni benne. A teakertekben
inkább az a funkciója, hogy igyunk belőle, vagy hogy megnedvesítsük
vizével a környező köveket, növényeket, és megfigyeljük azok
változásait.
A zen kőkertek és a teakertek a mai napig Japán jellegzetes
szimbólumai, hirdetvén a kelet és nyugat közötti gondolkodásmódbeli
különbségeket.
34



III. 7. A Momoyama-kor (1573-1603) és az Edo-kor (1603-1868) kertkultúrája
„A kert művészi megalkotása nagyon különleges,
a legösszetettebb feladatok egyike.
Soha nem befejezett, végleges alkotás.”16
(Mitsui Sen)
E két korszakot azért tárgyalom egy fejezetben, mert ezek a
kerttípusok fejlődése szempontjából összevonhatóak. A társadalmi
rendszert tekintve a Momoyama-korszak rövid időszaka alatt
egységesült Japán. Az egységesítés Oda Nobunaga, Toyotomi
Hideyoshi és Tokugawa Ieyasu nevéhez fűződik. Nobunaga
engedélyezte 1577-ben az első jezsuita keresztény templom
felépítését Kyōtóban. Eleinte a kereszténységben a japánok egy új
buddhista vallási irányzatot láttak, és ezért sokan áttértek az új hitre.
Ez a momentum Európa és Japán első kulturális találkozása volt.
Gyorsan fellendült a kereskedelem és a gazdaság, főleg Portugália,
Spanyolország és Hollandia közvetítésével.
A korszakra sok új típusú várkastély felépítése volt jellemző,
melyek mintája Nobunaga Azuchi vára volt. Ezek a várak már nem
dombokra, hanem a közlekedési útvonalakra épültek és gazdasági,
szellemi központokká váltak. Bennük az erőd és a palotaépítés
technikája összeolvadt. Az épületek kívülről shōin stílusúak, de a belső
terek már elhagyták az eredeti egyszerűséget, inkább a nagy
arányokat és a díszítettséget részesítették előnyben. A vár körül a
„bushik”, a katonák otthonai helyezkedtek el, és itt telepedtek le a
kisiparosok, kereskedők is. Ezen épületek együttesei tekinthetők a
későbbi nagyvárosok elődeinek.
16 Sen, Mitsui: A japánkert titkai. Mezőgazdasági Kiadó, Budapest, 1987. 6. o.
35



Az Edo-korszak (1603-1868) ideje alatt Japánban óriási mértékű
változások történtek. Tokugawa Ieyasu 1614-ben a keresztény tanok
elterjedésének megfékezésével próbálkozott, ami az új hitre tért
japánok üldözésével járt. 1623-tól a Tokugawa-család szigorú
intézkedéseinek következtében Japánnak fokozatosan megszűntek
kereskedelmi és nemzetközi kapcsolatai. Ez belpolitikai harcokhoz,
majd Japánnak a külvilágtól való teljes elzártságához vezetett. Aki
megpróbálta a szigetországot elhagyni, arra halálbüntetés várt. 1854-ig
kizárólag csak hollandok – akiket egy szigetre űztek ki Japánból -,
kínaiak és koreaiak álltak többé-kevésbé kapcsolatban Japánnal.
Az elzárkózás azonban nem állt útjába a japán emberek külvilág
iránti érdeklődésének. A korlátozottság ellenére az európai
ismeretanyagok, tudományok a hollandok segítségével behatoltak az
országba. Az Edo-kor alatt a buddhizmus, mint vallási gyakorlat
háttérbe szorult, a sinto vallást új köntösbe öltöztették, és a XII.
századi kínai konfucionista tanok képezték az új rendszer ideológiai
alapját.
A népesség száma egyre nőtt, a városok hatalmas méreteket
kezdtek ölteni. A látszólagos fejlődés ellenére Japán vezető nemesi
rétege fokozatosan eladósodott - ez a parasztság kizsákmányolását
hozta magával -, a kereskedő réteg viszont egyre megerősödött. A
származási rangsor lassan elvesztette értelmét. Japán az 1800-as
évekre mind társadalmi, mind gazdasági szempontból a hanyatlás
szakaszába ért. Ekkor azonban a szigetország orosz és amerikai
nyomásra ismét megnyitotta a nemzetközi kapcsolatok, kereskedelem
előtt kapuit.
A kertek tervezésében és elrendezésében már a Muromachi-kor
végén ismerté vált shōin stílus kezdett elterjedni (13. kép). A shōin
lényegében egy alacsony asztalféle, mely előtt egy shōik, azaz
eltolható, fehér papírral bevont ablaktábla volt.
36



Később a shōin elnevezés már egy olyan egyszerű dolgozószobát
jelölt, melynek a padozatát megemelték és gyékénnyel, illetve
szabványméretű tatamival fedték le (Japánban a szobák méretét ma is
tatamiban számolják). Az ablakok és az ajtók is a shōik jegyében
készültek. Ennek a stílusnak a használata az idők folyamán kiterjedt az
egész épületegyüttesre. Először a katonai vezetők (szamurájok)
épületeire volt jellemző, innen eredeztethető a stílus egyszerűsége,
puritánsága. Utóbb a buddhista apátok lakhelyeire és templomaira,
valamint a zen kolostorok kialakítására is ez a stílus hatott. Az Edo
korszak alatt annyira közkedveltté és elterjedté vált ez az építészeti
technika, hogy tulajdonképpen a nyugati civilizáció ezt ismerte meg
jellegzetes japán épületként. Érdekes, hogy e mai napig a japán
építészetben használatos stílus egyszerűsége a zen buddhizmus
filozófiájában gyökeredzik.
A sziklakertek építése ebben a korban is tovább folytatódott,
ezek közül a leghíresebb a Nishi-Hogan-ji templom Tigriskertje. A
Tigris-völgy kert bejáratánál hatalmas fogadócsarnok áll, melyről teljes
egészében rálátni a kertre. Ez egy óriási méretű épített hegyi tájkert,
hegyekkel és völgyekkel tarkítva. A folyómederben - melyet kövek
érzékeltetnek - a Daru- és a Teknősbéka sziget helyezkedik el. Ezeket
hídként egy nagy faragott kőtömb köti össze. A Teknősbéka-szigetről
még egy kőtömb a szárazfölddel kapcsolódik. A kert rendkívül sok
eleme változatos, impulzív képet mutatva teljesen elkápráztatja a
szemlélődőt.
Japán egyesítésében nagy szerepet vállalt Hideyoshi kormányzó
neve alatt építettek újjá számos régi kertet, mint például a Fushimi
kastély kertjét is. Hideyoshinak több tanácsadója volt, többek között
Sen no Rikyū teamester is. A teaszertartást Rikyū mester
tökéletesítette, aki szerint a szépség nem a mesterségesen létrehozott
tökéletes dolgokból ered, hanem mindinkább természetes és tökéletlen
egyszerű dolgokból.
37



Ezek az elvek érvényesültek a teahelységek és a teakertek
kialakításában. A teaszertartás egyre szélesebb körben terjedt el, és
magával hozta a teaházak és a teakertek nagyszámú építését is. Ezek
csatlakozhattak shōin épületekhez, de nagy sétakertek önálló részei is
lehettek. A teakertek felépítése és funkciója nem változott az előző
korhoz képest. Céljuk továbbra is a vendégek „más állapotba való
juttatása”, a szatori élményének elérése volt. A két ma is működő
leghíresebb teaház Rikyū mester leszármazottai nevéhez köthető.
Ezek a több kerttel is rendelkező Ura Senke és az Omote Senke
teaiskolái Kyōtóban.
Az Edo-korszak építészetére egyrészt a minden esztétikumot
nélkülöző monumentalitás volt jellemző, másrészt a puritán shōin
stílust a könnyedebb sukiya stílus váltotta fel. Fontos megjegyezni,
hogy a sukiya nem egy önálló stílus, hanem ötvözete és variációja a
korábbi építészeti technikáknak. Kyōtoban két épület is képviseli ezt a
stílust. A Katsura-rikyū (14. kép) és a Shūgaku-in (15. kép)
érdekessége, hogy gyönyörű tájkertben állnak, megbonthatatlan
egységet alkotva a szépséges környezettel. A Katsura-rikyū villához és
kertjéhez 350 éve nem nyúltak. Az épület és a kert három szakaszban,
a teljes harmónia összhangjában épült. Az első 1616-ban egy teaház
építésével kezdődött, majd 1620 és 1625 között került kialakításra a
kert és a régi shōin stílusú épületegyüttes egy része. A második építési
szakasz 1647-ig tartott, mikor a többi épületet alakították ki. Végül
1658-ban a császár látogatására díszes kaput emeltek, ezzel lezárult
az építkezés. Funkcióját tekintve célja az egyszerű esztétikai élmény
nyújtás és nem a korra jellemző uralkodói hatalom fitogtatása. A kert
alkotóelemei közül említésre méltó például az 1716 darab lépőkő,
melyek több mint egy kilométer hosszan szelik át azt. A kertet nagyon
gazdag növényvilág jellemzi, oldalait bambuszkerítések és nádfedeles
kapuk szegélyezik.
38



A kertben lévő kövek és az ösvény elhelyezése olyan különleges, hogy
a fordulókban mindig más és más kép tárul a vendég elé. Esztétikailag
a tradicionális japán kertépítés csúcspontja, és hatását még ma is
érezhetjük a modern japán építkezésben.
Ezalatt a mintegy 315 év alatt Japánt nagy társadalmi és
gazdasági változás jellemezte. A régi és az új találkozása színesítette
a japán művészetet és kultúrát, melyre az európai hatás egyre jobban
rányomta bélyegét.
39



III. 8. A zen helye a mai japán társadalomban a kert, az urbanizáció és a túlnépesedés szorításában
„...a kertművész (...) a természetet sűrítve,
szimbólumokkal kifejezve ábrázolja.
Mesterségesen hoz létre
művészi esztétikum szintjére emelt
természeti világot
egy meghatározott területen.”17
(Mitsui Sen)
A nyugat által kierőszakolt kereskedelmi kapuk megnyitása után
az utolsó Tokugawa shōgun lemondásra kényszerült, és 1868-ban a
tizenhat éves Mutsuhito császár került hatalomra, aki a Meiji, vagyis a
„Felvilágosult kormányzás” égisze alatt kívánta irányítani az országot.
A feudális rendszer bukása után Japánt prefektúrákra osztotta fel és
irányításukra kormánytisztviselőket állított. Az új állami berendezkedés
hivatalnokai viszont még a feudális nemesi rétegből kerültek ki, így a
feudális jelleget továbbra is érezni lehetett.
Japánt az eddigi évszázadok során kínai és koreai hatáson kívül
gyakorlatilag más nem érte. Szigetországként a fejlődés irányát és
ritmusát „saját házon belül” határozta meg. Az elzárkózás
megszűnésével a nyugati kontinensek hatása egyre nagyobb ütemben
áramlott be, és ez robbanásszerű változásokat okozott. A holdnaptárt
felváltotta a Gergely-naptár, a hagyományos japán színjátszás mellett
megjelent az európai is, és beszivárogtak a kor új művészeti irányzatai.
A kimonó használatát felváltotta a nyugati stílusú öltözködés, és a
japán hagyományos otthonok építése helyett nyugati, modern lakások
épültek. Az ország lakossága alig száz év alatt a négyszeresére nőtt. A
megfeszített tempójú iparosítás hatalmas fejlődési lökést adott, és
néhány évtized alatt Japán utolérte a nyugati kontinensek több
évszázad alatt elért színvonalát.
17 Sen, Mitsui: A japánkert titkai. Mezőgazdasági Kiadó, Budapest, 1987. 6. o.
40



Rövid idő alatt erős gazdasági és katonai hatalommá vált, és többé
kevésbé sikeres terjeszkedő politikát folytatott Kína, Korea és
Oroszország területén. A két világháború mély nyomokat hagyott, és új
irányt mutatott a Showa, vagyis szó szerint „Ragyogó harmónia”
jegyében 1926 óta uralkodó Hirohitó császárnak. Fia az 1989-ben
trónra lépő és ma is uralkodó Akihito császár már a béke hírnöke.
A beáramló modern művészet hatására Japánban megváltozott
a kertek stílusa is. Városi kertek létesültek az emberek számára,
melyekben a virágok kapták a legnagyobb szerepet. A virágoknak a
japánok mindig is nagy jelentőséget tulajdonítottak, ők hozták létre az
ún. ikebana-művészetet, a virágrendezés művészetét (16. kép). Az
ikebana kialakulása egybeforrt a japán történelemmel. Írásos
dokumentumok alapján 752-ben a narai Todai-ji templom ünnepi
avatásán áldoztak Buddha szobra előtt a virágrendezés elvén készített
kompozícióval. Az ikebana (jelentése „vízben virág”) lényege, hogy
túlmutasson a kompozíció szépségén és megmutassa a halandóban
az örökké élőt. Az ikebana-művészet a teaszertartás, a kertépítészet
mellett szintén a zen filozófia mondanivalójából táplálkozik. A zen
buddhizmus elterjedésétől kezdve e művészeti ág alakulása, fejlődése
nyomon követhető egészen napjainkig.
A Tokugawa családok uralkodásuk alatt lényegében a
buddhizmust tették államvallássá, és a sinto szentélyeket buddhista
papok vigyázták. 1868-tól azonban mindez megváltozott, az új
kormányzás a sintoizmust tette hivatalos államvallássá. A sinto
hagyományok újra felszínre kerültek, az állam jelentős
pénzösszegekkel támogatta a szentélyeket, ideológiáját mintegy
ráerőltetve a vallásra. Ezért a XX. században a japánok véleménye
megoszlik a sintoizmusról. Az ellentmondás egyrészt a politikai
színezetű állami sintoban és az ősi sinto vallási hagyományokat követő
tanok különbségében rejlik.
41



Az urbanizáció egyre nagyobb helyet követelt magának a
természeti környezetből (17. kép). A modern új építészeti stílusok
hatottak a kertkialakításokra is. A japánok továbbra is törekedtek arra,
hogy megpróbálják megtartani a természettel való szoros
kapcsolatukat. Az új épületekhez kerteket is terveztek, melyek
kialakítását hozzáértő emberekre bízták.
A magánházaknál apró kis kertek alakultak ki, ez a tsubo-niwa
(18. kép). Ezek hely hiányában csak néhány négyzetméteresek voltak,
bennük kőlámpás és változatos növényvilág hivatott felidézni a régebbi
korok hatalmas kertjeit. A tehetősebbek saját kertjeik építésére
szakembereket kértek fel, kialakult egy új szakma, melyet már a
főiskolákon is tanítani kezdtek. Fokozatosan elindult egy olyan
törekvés, aminek célja a hagyományos japán kertek megmentése volt.
A japán kertek az új gondolatok felismerésére sarkallnak,
elmélkedni, kikapcsolódni hívják az embert a természet szentélyébe. A
kertnek ez a tradicionális szerepe a japánok életében. Az időtlen
köveket betakaró moha, az élő, lélegző növényzet, a színtiszta fehér
homok mind-mind a természet tökéletes rendezettségét sugározzák az
emberi tudatba. A zen bölcselet így épül be a japán ember mindennapi
életébe, természeti és érzelmi világába. A nagyléptékű fejlődés az
utóbbi évtizedek alatt megingatta, de lényegében nem változtatta meg
a japán emberek alaptermészetét. Az ősi sinto természetimádat, a zen
gondolkodásmód annyira beleívódott egész lényükbe, hogy a XXI.
században is meghatározza életritmusukat, áthatja életüket és a
világról alkotott felfogásukat.
42



IV. Összefoglalás
A boldogság utáni vágyakozás kultúráktól függetlenül minden
emberben megtalálható. Keresése és elérése az emberek egyéni
„feladata”, hiszen mindenki saját maga tudja, mi teszi őt boldoggá.
Valakit egy jó könyv olvasása alatt, katarzis formájában ér a
boldogság, valaki az emberi kapcsolataiban vagy a munkájában találja
meg a boldogság forrását, és van, aki a vallásban éli át ezt a teljesség
élményt. Az egyén szubjektuma szempontjából természetesen
végtelen számú boldogság-forrás létezik, de egy közös bennünk,
elérésére mindannyian törekszünk. Különbség azonban mégis van a
keleti és nyugati emberek boldogság felfogásában. Míg a nyugati
emberek a „vágyott” tárgyban, addig a keleti emberek a „vágyott”
tárgyhoz vezető útban keresik a boldogságot. Ez az az út, amelyet a
kínai filozófia tao-nak, a japán pedig zennek nevez. Ez az út jelenik
meg teljesen különböző módon a japán teakertekben, illetve a zen
kőkertekben jól példázván, hogy a teljesség nem csak egyféleképpen
érhető el. A zen mester tanításaival segítheti hozzá tanítványát a
szatori eléréséhez, de helyette nem tapasztalhatja meg azt. A kertek
kialakításukban segítenek elérni a szatori élményét, de ez nem
feltétlen jelenti, hogy a szemlélődő el is éri azt.
Dolgozatomban - ahogy azt az előszóban is megfogalmaztam - arra a
kérdésre kerestem a választ, hogy milyen kapcsolat húzódik a japán ember,
a zen filozófia és a kertek között. Végigvezetve a kertkultúra fejlődését a
japán történelem során arra jutottam, hogy a zen, a kert és az ember
egyfajta hármas egységet alkot. Ezt tanulmányozva egy olyan
háromszög-dinamikával állunk szemben, melyben az elemek
kölcsönösen, oda-vissza hatnak egymásra. A kölcsönhatást vizsgálva
feltehetjük a kérdést, vajon ki hat kire, illetve mi hat mire?
43



A háromszög csúcsain található a zen, alatta az ember és a kert.
Zen
Ember Kert
Az ember létrehozza a kerteket, hogy ezáltal közelebb kerüljön a
természethez. Emellett a zen buddhizmusnak is ő ad belső tartalmat.
Célja a „természetes” elérése. A kert hozzásegíti az embert ahhoz,
hogy közelebb kerüljön a természethez, de ahhoz is hozzájárul, hogy
az ember átélhesse a zen szatori élményét. A zen bölcselet
befolyásolja az emberek gondolkodásmódját, mely hat a
kertkialakításokra is.
E három elem kölcsönhatásának mozgására folyamatos
oszcilláció jellemző. Hullámzó mozgás attól alakul ki, hogy éppen
melyik elem hat erősebben, intenzívebben a másikra. Véleményem
szerint ez tehát az ősi titok, amire a japán ember rátalált.
Dolgozatom végén álljon itt Sobogenzo gondolata, mely szerint a
zen élet akkor indul, amikor már nem a holnap hajszolása számít.
„A hal úszik, egyre csak úszik, soha nem ér a víz végére. A
madár száll, egyre csak száll, soha nem jut az ég szélére. A legrégibb
időktől kezdve egyetlen hal sem úszott ki a vízből, egyetlen madár sem
szállt le az égről. Mégis, ha a halnak csak kevés víz kell, keveset
használ, ha pedig sok, akkor sokat. Orra hegyével ezért mindig érinti [a
tér] határát.
44



A madár, ha áthágja ezt a határt, elpusztul, ahogy elpusztul a hal is. A
hal a vízből, a madár a levegőből teremti az életét. Ezt az életet a hal
és a madár teremti. Ugyanakkor a madár és a hal is ebből az életből
keletkezett. A hal, a víz és az élet kölcsönösen egymást teremtik.
Mégis, ha a madár, mielőtt szállni próbálna, fel akarná mérni az eget,
ha a hal, mielőtt úszna, át akarná tekinteni a víztömeget, soha nem
találná helyét az égen és a vízben.” 18
(Sobogenzo)
18 Sobogenzo, 1. füzet, Sabro Hasegawa olvasta a szerzőnek. In: Watts, W. Alan: A zen útja. Polgár Kiadó, 1997. 134. o.
45



V. Felhasznált irodalom
1. Béky Gellért SJ: A lótuszvirág titka. Üdvösségvágy a keleti
vallásokban. Új Ember Kiadó, Budapest, 2007.
2. Bhante, Bhikkhu Satori: A sintoizmus. A világ nagy vallásai.
Gondolat Kiadó, Budapest, 1990.
3. Borja, Érik: A harmónia kertje, a kert harmóniája. Zen kertek.
Gulliver Könyvkiadó, 1999.
4. Csaba János, Dr.: Bonsai. Codex Rt., 1990.
5. Dósa Zsuzsanna – Dúl Andrea: Ázsiai és európai kerttípusok
kulturális környezetpszichológiai elemzése. In: Környezet
Pszichológia. Szerkesztette: Dúl Andrea és Szokolszky Ágnes.
Akadémiai Kiadó, Budapest, 2006.
6. Ferenczy László: Japán iparművészet. XVII-XIX. század.
Corvina Kiadó, Budapest, 1981.
7. Ferenczy László: Régi japán kertek. Mezőgazda Kiadó, 1992.
8. Fromm, Erich – Suzuki, Daisetz Teitaro: Zen – buddhizmus és
pszichoanalízis. Helikon kiadó, 1989.
9. Glasenapp von, Helmuth: Az öt világvallás. Gondolat Kiadó,
Budapest, 1981.
10. Ketchell, Robert: Japánkertek akár egy hétvége alatt.
Bioenergetic, 2006.
11. Kohlhepp, Wolfgang: Szép bonsai hazai fás növényekből.
Magyar Könyvklub, Budapest, 2001.
12. Nobuo, Itō -Taiji, Meada – Torao, Miyagawa – Chū, Yoshizawa:
Japán művészet. Corvina Kiadó, Budapest, 1980.
13. Reader, Ian: A sintoizmus. Vallások világa. Kossuth Kiadó,
Budapest, 2000.
14. Sen, Mitsui: A japánkert titkai. Mezőgazdasági Kiadó, Budapest,
1987.
46



15. Stahl, Horst: Szobabonsai. Törpefák az ablakpárkányon. Pesti
Szalon/Falukönyv-Ciceró, 1993.
16. Szentirmai József: Japán építészete. Corvina Kiadó, 1983.
17. Tokaji Zsolt: Kínai jelképtár. Szukits Könyvkiadó, 2002.
18. Tosiko, Ivaki: Ikebana. Natura Kiadó, Budapest, 1978.
19. Totman, Conrad: Japán története. Osiris Kiadó, Budapest, 2006.
20. Watts, W. Alan: A zen útja. Polgár Kiadó, 1997.
21. Zeisler István: A zen átadása. Buddhától Buddháig. Farkas
Lőrinc Imre Kiadó, 1996.
22. Zen történetek. Fordította, szerkesztette és válogatta Szigeti
György. Farkas Lőrinc Imre Kiadó, 1996.
47



VI. Melléklet
1. kép:
Noritók a Fusimi-Inari szentélybejárat tartóoszlopain, Kyōto
48



2. kép:
A Miyajima szigetén található híres tori, az előtérben két tradicionális kőlámpás
49



3. kép:
Miyajima szigete, Senjokaku szentély belső csarnoka
4. kép:
Futami-ga-ura-i sziklapár, sinto szentély, Izanagi és Izanami házasságát jelképező kötéllel
50



5. kép:
Todai-ji kolostor, Nara
6. kép:
Shakkei típusú kert, Shoden-ji szentély, Kyōto
51



7. kép:
Tsuki-yama stílusban épült kert
8. kép:
Hira-niwa stílusban épült kert
52



9. kép:
Arany Pavilon, Kyōto
10. kép:
Ezüst Pavilon, Kyōto
53



11. kép:
Ryōan-ji zen templom, karesansui típusú kert
12. kép:
Cha-niwa
54



13. kép:
Shōin technika
14. kép:
Katsura-rikyū
55



15. kép:
Shūgaku-in
16. kép:
Ikebana
56



17. kép:
Kyu-Shiba Rikyū kert, Tōkyo
18. kép:
Tsubo-niwa
57



VII. Forrásjegyzék
1. kép:
www.toursgallery.com/Japan_Grand_Tour/Fushimi_Inari.jpg
2. kép:
www.farm2.static.flickr.com/1201/1343691247_1b51b386d2.jpg
3. kép:
www.commons.wikimedia.org/wiki/Image:MiyamijaSenjokaku7477.jpg
4. kép:
www.members3.jcom.home.ne.jp/yoshida-cul/fukna.htm
5. kép:
www.hal-pc.org/~farleycw/ZImages/Travel/Japan/Ttojtop.jpg
6. kép:
www.courses.cit.cornell.edu/arch339/images/Shodenji.jpeg
7. kép:
www.japan-guide.com/e/e4502.html
8. kép:
www.commons.wikimedia.org/wiki/Image:Japanese_Zen_garden.jpg
9. kép:
www.kep.tar.hu/gbela/50018906/10820513#2
10. kép:
www.kep.tar.hu/gbela/50018906/10869987#2
11. kép:
www.sg.hu/cikkek/24387/megfejtettek_a_zen_kertek_titkait
12. kép:
www.stoneschool.com/Japan/Kanazawa/Kanazawa-Medium
Images/132.jpg
13. kép:
www.japantea.hu/media/image/shoin.jpg
58



59
14. kép:
www.farm1.static.flickr.com/56/158662541_e8f0d0cba1.jpg
15. kép:
www.geocities.jp/nomonomovisitjapan/Kyotophotos/KyotoFrontPage
16. kép:
www.ikebanabyjunko.co.uk/About_Ikebana_files/History_files/FreeLily401.jpg
17. kép:
www.japanvisitor.blogspot.com/2007_06_01_archive.html
18. kép:
www.jgs.org.uk/news/2002-07-HC/hopic2.jpg