---
master_file: "[[@KynologiaKatayBarbaRafael]]"
---
# Index for Kynologia – Kátay-Barba Rafael Péter.pdf

Kynologia - Ká tay-Barba Rafael Péter
A Seuso-kincs kutyái
A közel harminc éve megtalált, és immár csaknem húsz éve a nemzetközi viták kereszttüzében álló leletről több-kevesebb értesüléssel honfitársaim többsége már alighanem rendelkezik. Ezért talán elég arra utalni, hogy az eddigi ismereteink szerint 14 darabból álló, ám hiányos ezüst készlet mai napig egy Lord Northampton által jegyzett cég tulajdonában van. A magyar állam annak ellenére nem tudta érvényesíteni az eddigiekben tulajdonjogi igényét, hogy számos bizonyíték áll ehhez rendelkezésünkre.
Magáról a kincsről, éppen a tulajdonjogért folyó vita okán, eltérő datálásokkal találkozhatunk. A stílusjegyek, alkalmazott ötvös technika, az eredeti tulajdonost is nevesítő felírat egyértelműen IV. századi, 310-370 közötti pannóniai keletkezést támasztanak alá. Ugyanakkor Marlia Mundell Mango, aki valóban igen alapos leírását adja monográfiájában „kincsünknek”, komoly erőfeszítéseket tesz, hogy egyes tárgyak V. századi keletkezését bizonyítsa. Amennyiben ugyanis ez sikerül neki, a magyar igény történelmileg megalapozatlanná válik.



Seuso, a romanizált barbár őslakosság vezetőrétegének tagja, a késő császárkori Pannonia provincia megbecsült polgára nászajándékként kapta a nagy értékű, művészi kivitelű készletet. A kincs elrejtésére nyilvánvalóan nyomós oka lehetett. Például a 374. évi kvádszarmata betörés.
Mégis, mindezeken felül miért lehet érdekes számunkra e lelet?
Nos, a gazdagon díszített edények túlnyomóan mitológiai jeleneteket, s nem kevesebb művészi ambícióval ábrázolt vadászatokat ábrázolnak. Mindkét témakörben visszatérő motívum a vadászkutyák megjelenítése. Aligha lehet kétséges, hogy a megajándékozott maga is nagy kedvelője lehetett a vadászatnak.
Az érintett ötvösremekek elemzése során a kynologiai értékelésben nagy óvatossággal kell eljárni. Tudjuk ugyanis, hogy a mesterek általánosan használt mintarajzok alapján dolgoztak, ezért a művek pannóniai eredete önmagában nem jelenti egyben pannóniai ebek ábrázolását is.
Nézzük az egyes darabokat!
A legtöbb információt hordozó, s egyben legnagyobb méretű darab az úgynevezett Vadászjelenetes tál. Ennek peremét körbefutó geometrikus díszítés között vadászjelenetes fríz ékíti. Az antilopokat űző egyik eb nyakörvet, a másik a mar



mögött felhelyezett, testet átfogó hámot (?) visel. A szarvasok hajszájában a két vadászkutya egyike szintén az utóbb leírt hámot (?) viseli. A vadkant rohamozó két nyakörves eb az előbbieknél némileg nehezebbnek tűnik. A vaddisznó vadászatról hazatérők menetében a két vezetékre vett örves eb szőre pettyes a kidolgozás szerint. Fejtípusuk eltérő. A gazella vadászat két kutyája nyakörvet visel. Testalkatuk az antilop és szarvas vadászatnál bemutatott vadászkutyákéval azonos típust jelenít meg. A nyulat és rókát (?) űző örves eb csakúgy, mint a mögötte elmaradó, nyulat fogó társa agaras benyomást kelt. Hosszú, álló fülük azt az ősi formát mutatja, melynek mai képviselője például a cirneco dell’ Etna és a fáraókutya. A nyulászatról hazatérők sorában a vezetéken látható két kutya szintén agaras jelleget mutat, bár fülük nem olyan kifejezetten ábrázolt, mint az előbb leírtaké. A fríz megörökít egy pásztor jelenetet is. A szakirodalom itt nem említ kutyát, de a botjára támaszkodó pásztor előtt fekvő – általa etetett – jószág megítélésem szerint az ő juhászkutyája kíván lenni. A vékony, kunkori farkú állat ábrázolása eltér a juhokétól. Említ ugyanakkor az irodalom az oroszlán vadászatnál kutyát, melynek valójában kifejezetten macskaféle megjelenése van.
Összegezve, bár a kissé sematikus ábrázolás megnehezíti a meghatározást, mégis, úgy tűnik, az ábrázolt rövidszőrű, enyhén ívelt, kissé a gerincvonal fölé kunkorodó farok végű, erőteljes vadászkutyák két típusba sorolhatóak. Az egyik a görögök óta már ismert, kopótípus, a másik a Birodalomban általánosan elterjedt, nagyvadra alkalmazott veltrus porcarius típusú agár, illetve a nyúlra használt veltrus leoprarius agár alakkörébe tartozik.
A tál központi medalionjának témája meghatározó jelentőséggel bír. A Krisztus monogrammal kezdődő felirat, mely körülöleli a kompozíciót, Seuso és utódai



számára tartalmaz jókívánságot. A díszített felület több sávban ábrázol jeleneteket. Ezek közös vonása az egyedi, életképszerű megfogalmazás. Itt nem érezzük, hogy sematikus mintát követne a mester. A felső sávban lovas vadász és nyakörves, rövidszőrű, hátracsapott fülű (foltos?) eb hajt hálóba szarvasokat. Az alsó sávban viszont támadó vadkanra ereszti erőteljes, rövidszőrű, álló fülű, nyakörves kutyáját a vadász. Míg a felső eb lehet a már említett veltrus porcarius, az alsó fejtípusa ezt kizárja. Az alsó mezőt záró, halakban gazdag folyó feletti részen az elejtett vadak feldolgozását, a lakoma előkészítését láthatjuk. Egy örves, ülő és egy fektében összegömbölyödő eb élénk figyelemmel kíséri az eseményeket. Előbbi agaras jellegű, utóbbi, melyet láthatóan a vaddisznó felnyitása, s az innen várhatóan leeső falatok reménye köt le, az igen elnagyolt megjelenítés miatt nem meghatározható. Itt találkozhatunk egyébiránt a Balaton (római nevén: Pelso) ábrázolásával is. Végül a központi jelenethez érve az öt fős lakomázó csoporttól jobbra, vélhetően Seuso kedvenc lovának megörökítését látjuk. A feliratból a paripa neve is tudható: In(n)ocentius (szelíd, békés). Balra a társaságot figyelő, ülő, némileg agaras jelleget mutató két ebet figyelhetünk meg. Egyiket, melyen a nyakörv mellett a fentebb már leírt hám (?) is van, a szélen ülő ifjú(?) szeretettel érinti.
A szakirodalom leírása szerinti vadászlakoma kapcsán, figyelemmel a készlet nászajándék voltára, a Krisztus monogrammal kezdődő felírat tartalmára, a fák között kifeszített szőttes alatt ülők előtt felállított asztalkán elhelyezett halra, mely őskeresztény motívum is egyben, valamint az asztal két oldalán látható, alakjában eltérő, alfára és omegára emlékeztető tárgyra (ételre?), felmerül egy hipotézis. Vajon valóban csak egy polgárjogot nyert pannóniai előkelőség lakomáját látjuk, vagy az ábrázolás mélyebb, szimbolikus jelentést hordoz? Netán a paripa is egy célzatos nászajándék? Lehet, hogy a kétségkívül vadászatkedvelő urat egy békésebb, a keresztényi szeretet jegyében leélendő, boldog házaséletre kívánja serkenteni az ajándékozó? Vagy a lakoma egy szabadban bemutatott áldozat, melyben a még meglévő pogány és már elismert keresztény elemek ötvöződnek? Meglehet, egyik feltételezés nem zárja ki a másikat.
Visszatérve tárgyunkhoz, csábító a gondolat, hogy a zsánerképek modorában megörökített jelenetre - kétségtelen helyi vonatkozásai okán - egykorú pannóniai vadászebek létére szóló bizonyítékként tekintsünk. Például próbáljuk felismerni a pannon kopó ősalakját. Sajnálatos, de anyagunk nem támasztja alá ez irányú vágyainkat. „Csupán” a kor életébe tekinthetünk bele, s láthatjuk ember és kutyája szoros kapcsolatát. Ez pedig úgy gondolom, nem kevés.
Miután a lelettel kapcsolatos általános tudnivalókat, s a névadó tál ábrázolásait részletesen tárgyaltam, áttérek a további darabok ismertetésére.



Az úgynevezett Meleagrosz tál, a készlet egyetlen amphorája, a két kis vödör és a Hippolütosz kancsó érdekes tárgyunk szempontjából. A további edények (tálak, kancsók, stb.) díszítésében nem találkozunk kutyákkal.
A Meleagrosz tál névadója a görög mitológia hérosza, a dél-aitóliai Kalüdon város királyának, Oineusznak és Althaianak fia. Tagja az argonauták expedíciójának. A gerely- és dárdavetés győztese az összgörögországi játékokon. Leghíresebb tette a kalüdóni vadkan elejtése. A tál központi medalionjának jelenete is innen veszi témáját. A trófeán megpihenő hős bal vállán nyugtatja dárdáját, mellyel a kegyelemdöfést megadta a vadnak. Mögötte jobbra Atalanté, az egyetlen női résztvevő, aki nyilával először sebezte meg a kant. Körülötte a vadászat többi résztvevője.
A tál peremén körbefutó hat jelenetsorra tagolt fríz mitológiai jelenetek sorát örökíti meg. A fríz és a medalion közötti részt levélmotívumos díszítés tölti ki. A harmadik jelenetben két örves ebet láthatunk. Az elülső ülő jószág hosszú, vagy drótos jellegű szőrét a poncolt kidolgozás jól érzékelteti. Zászlós farka is a jelzett szőrzetek lehetőségét támasztja alá. Hosszú, lógó füle, az arányos, nemes fej, a láthatóan széles orrtükör, az izmos nyak és erőteljes testalkat egyértelműen kopó típusú vadászebet mutat. A mögötte, részben takarásban álló társa ugyanakkor rövidszőrűnek ábrázolt. Ennek álló füle, erőteljes, de arányos feje, középmagasan tűzött farka csupán arra ad lehetőséget, hogy agár voltát kizárjuk. Vadászkutya létét maga a téma valószínűsíti. A hatodik jelenetben Adonisz és Aphrodité társaságában ülő széles nyakörves, álló fülű eb karcsúbb alkata, hosszabb nyaka, inkább ék-alakú feje mintha agaras benyomást keltene. Óvatosságra int ugyanakkor a kissé vaskos, felfelé kunkorodó farok, a zászlós szőrzetű mellső végtag.
A készlet széparányú amphorájának testét több sávra osztott díszítés ékesíti. A talp fölötti részen levél motívumot, felette vízi állatok sorát (halak, rákok, vízimadár), majd fő témaként mitológiai jelenetet örökített meg a mester. Legfelül, az amphora nyakát szinte körbefolyja egy lendületes vadászjelenet (vagy állatviadal?), ahol oroszlánok és leopárd űznek antilopot és szarvasokat, s hatalmas vadkan ront két középtermetű, örves, álló fülű, rövidszőrű, erőteljes vadászebre. Az ebek rettenthetetlen bátorsággal száguldanak vele szembe. A képet szemlélve szinte halljuk a messze csengő csaholást, az ágak ropogását.
A két kis füles vödör közötti eltérés minimális. Mindkettő Hippolütosz történetét meséli el. Hippolütosz Thészeusz athéni király és Antiopé amazonkirálynő fia. Megveti a szerelmet, ugyanakkor kiváló vadász, és így Artemisz, a vadászat szűz istennőjének tisztelője. A féltékeny Aphrodité ezért bűnös szerelmet ébreszt



iránta mostohaanyjában, Phaidrá-ban. Mikor a fiatalember visszautasítja ennek közeledését, öngyilkos lesz. Búcsúlevelében bevádolja férjénél mostohafiát, akit az - Poszeidon büntetését kérve – megátkoz. Hippolütoszt saját lovai tapossák halálra. A lesújtott apát és haldokló fiát Artemisz békíti össze, elárulva az igazságot. A mítosz más változatában Aszklépiosz feltámasztja hősünket.
Az edényeken a felajánlkozó Phaidrá-t kétségbeesetten visszautasító Hippolütoszt látjuk. Mellette két vadászkutyája, ami utal mítoszbeli jellemvonására. Az elöl álló eb kifejezetten agaras típust mutat. A hosszú, karcsú végtagok, az erőteljesen felhúzott has, az ék-alakú fej, a hátracsapott kis fülek (rózsafül?) mind erre utalnak. A mögötte, takarásban lévő, egyik edényen állva, a másikon ülve ábrázolt jószág láthatóan azonos nagyságú az előbbivel, ám fejtípusa attól eltér. A már korábbiakban (a Meleagrosz tál harmadik jelenetében) leírt, vélhetően vadászebbel mutat rokonságot.
A készlet egyik kancsója ismétli a vödrökön már megismert mitológiai jelenetet. A képi megfogalmazás az edény formai adottságai miatt kissé szorosabban komponált ugyan, de az alakok szinte szóról-szóra megegyeznek amazokkal. A mester az építészeti elem szűkebbre szabásával, s a kutyák mögötti görbe törzsű fa elhagyásával éri el a kívánt eredményt. Az ebek vonatkozásában csak ismételni lehet az előbbiekben mondottakat.



Nem tudjuk, nem tudhatjuk, hogy a tárgyalt készlet eredetileg hány darabból állott. Így nem tudhatjuk azt sem, hogy a lappangó, esetleg még a föld mélyén pihenő darabok tartalmaznak-e további kutya ábrázolásokat.
Bizton állíthatjuk azonban, hogy a megismert edények, azaz a kincs jelenleg ismert egésze, annak egységes művészi megfogalmazása, alátámasztják a Vadászjelenetes tálnál már megfogalmazottakat. Az esetleg későbbiekben előkerülő daraboktól nem várhatunk kynologiai szempontból új felismerést.
A Seuso-kincs reprezentatív módon tárja elénk a késő-római birodalom használati ebeit, azok használatát és megbecsültségét. Összhangban más leletekkel (szobrok, ötvöstárgyak, mozaikok), a kor reánk maradt irodalmi emlékeivel, a technikai tudás által meghatározott keretek között láttatja velünk egy rég letűnt kor kopóit és agarait, az ember öröktől elválhatatlan társait. S ne feledjük, e hajdani kutyák, ősei mai hű társainknak!
Képek: 1./ A Seuso-kincs;



2./ A Vadászjelenetes tál;
3./ Antilop és szarvas vadászat;
4./ Vaddisznó vadászat;
5./ Hazatérés a vaddisznó vadászatról;
6./ Gazella vadászat;
7./ Nyúl és róka vadászat;
8./ Hazatérés a nyúlászatról;
9./ Pásztor és kutyája;
10./ A tál központi medalionja.
11./ A Meleagrosz tál rajza;
12./ A Meleagrosz tál frízének III. jelenete;
13./ Részlet a III. jelenetből;
14./ A Meleagrosz tál frízének VI. jelenete;
15./ Az amphora;
16./ Az amphora vadászjelenetének rajza;
17./ Részlet az amphora vadászjelenetéből;
18./ A „B” jelű vödör;
19./ Részlet az „A” jelű vödörről: Hippolütosz és kutyái;
20./ Részlet a „B” jelű vödörről;
21./ A Hippolütosz kancsó;
22./ Részlet a Hippolütosz kancsóról.
A házikutya története



(történet és mitológia)
A kezdetek
Évekkel ezelőtt a Magyar Rádió egyik „tudományos” műsorában elhangzott, hogy a kutya háziasítása a korábban gondoltnál lényegesen korábban zajlott le. Ebben az összefüggésben idéztek egy 130 ezer éves farkas-kutya koponya leletet az ősember tűzhelyének közvetlen közeléből, mint őskutyát. Sajnálatos, de a lelet kapcsán egyetlen konkrét adat sem hangzott el, mint például: a feltáró régész neve, a lelőhely, feltárás időpontja, stb. Kétségtelen, hogy e sorok írójának is vannak fenntartásai a köztudatban elterjedt, s az általánosan elfogadott 10-14 ezer évvel ezelőtti domesztikációs datálással kapcsolatban, de ezen nézetét a tudományos kutatás eredményeinek ismeretében alakította ki.
Sokszor szembesülünk a törekvéssel, az egyes házikutya fajták ősiségét bizonyítandó, hogy régészeti leletekkel, irodalmi utalásokkal támogatják meg nézeteiket a szerzők anélkül, hogy forráskritikai elemzést, morfológiai, osteológiai - objektív - összevetést végeznének.
Felvethető persze a kérdés, miért olyan fontos nekünk, hogy mikor vált háziállattá a kutya?
Nos, ahhoz, hogy megérthessük az ember-kutya kapcsolat bonyolult rendszerét, a kutya viselkedéstanát, jobban megismerjük a genetikai gyökereket, nem csupán keveseket érdeklő kultúrtörténeti érdekességként kell felfogjuk a kérdést.
Szándékunk szerint, az elkövetkezendőkben áttekintjük e hosszú történet jelentősebb fejezeteit.
Nézzük tehát az első problémát! Mitől házi állat a háziállat? Az emberré válás hosszú útján számos állatfajt tartottak őseink, melyekből soha nem lett háziállat. Kezdődik a történet a barlangi medvével, melynek elejtését követően a megmaradt kicsinyeket a barlang egy elrekesztett zugában vagy veremben nevelik, hizlalják, hogy végül rituális szertartás keretében elfogyasszák. A táplálást, mint később más állatok kicsinyei esetében is, kezdetben az asszonyok szoptatás útján oldják meg.
A véletlenre, illetve a portyázásra alapozott vadászati módot követi a csordakövető életmód, majd a mind nagyobb számú nyájakat karámba záró hústartalék képzés. E módszerrel antilop és gazella nyájak kerülnek az ember birtokába. Mégis, mondhatjuk-e ezekről az állatokról, hogy befogásuk révén háziállattá váltak?



A folyamat természetes következménye volt az ember tapasztalatainak bővülése, a spontán szaporulat megfigyelése, majd elősegítése. Az így kialakuló kapcsolat állat és tartója között bizonyos fokú szelídülési folyamatot indított el. Ez azonban még nem domesztikáció! Háziasításról a szaktörténészek általános véleménye szerint akkor beszélhetünk, ha az emberi beavatkozás következtében az alapot jelentő vad alakhoz képest úgynevezett „háziasítási jellegek” jelennek meg. Ezek: a szőrzet minőségének és színének megváltozása a megjelenő mutációk tudatos továbbtenyésztése révén, hiszen pld. a rejtő szín elvesztette jelentőségét; az agykoponya és arckoponya arányainak megváltozása, mert az ember biztosította feltételek között egész sor agyi funkció feleslegessé lesz, az állat hús-, tej-, gyapjú termelő evőgéppé válik; a szelekció eredményeként alapvető karakterváltozás következik be, pl.: csökkenő agresszivitás, kisebb mozgékonyság, nyájösztön végletes felerősödése. Mindezek persze a haszonállatokra vonatkoztatva érvényes tézisek. Ám, mi a helyzet a háziasított ragadozókkal? Esetünkben a kutyával? Nála a felsoroltak csak részben igazolhatóak.
B. Klatt szavaival élve Hankó Béla mondja: „A háziasítást a kutya találta fel.” Ugyanakkor azt is állítja, hogy kutyánk őse a farkas és a sakál. Véleményében osztozik Dr. Kákosy László egyiptológusunk. Dr. Kubinszky Ernő és Dr. Szél György ennél is tovább megy. Szerintük a Canidák családjának korai kialakulása idején megjelenő ősalakok, így a Temnocyon a mai afrikai és indiai vadászkutyák, a Cynodesmus az eurázsiai, amerikai kutya-, farkas- és rókacsalád őse. A korábban elfogadott sakáltól való származtatás elméletével szemben, mára felül kerekedett a farkastól eredeztetés híveinek tábora. Véleményük szerint biológiailag kizárható a sakáltól származás. Érveik között szerepel az állítólag eltérő kromoszómaszám. Ehhez képest érdekes adat, amint azt B. Brentjes, német kutató közléséből is tudhatjuk, hogy W. Herre kieli zoológus professzornak, aki korábban tagadta a sakáltól származás lehetőségét, sikerült sakált és spiccet kereszteznie. Ezzel, ha mást nem is, de a biológiailag lehetséges kereszteződést bizonyította.
Mit jelent a ma embere számára: farkas? Az ind a maga vörös farkasára, az északamerikai pl.: a coyote-ra, az Európában, Észak-Ázsiában élő minden bizonnyal a közönséges szürke farkasra gondol. Erre a több ezer éves üldözés révén igen óvatossá lett, rossz tapasztalatait utódaira örökítő, intelligens csúcsragadozóra.
Házikutyánk őse, mint már utaltunk rá, a kutatók többsége szerint a farkas. Bevezetőnkben felsoroltunk néhány ma létező földrajzi “alfaj”-t. Jó, ha tudjuk, az emberiség hajnalán lényegesen több változata élt e fajnak.



Egy vitathatatlan ténnyel számolnunk kell! Azokon a területeken ahol a kutya domesztikációjának korai leleteit sikerült feltárni, a farkas is megtalálható az adott korban.
Mégis, az a nagyfokú variabilitás, mely a háziasított kutyát jellemzi, egyetlen más háziállatnál sem lelhető fel. S ne csak az alaktani jellegekre utaljunk! Igaz, hogy az Amerikai kontinensre a háziasított kutyát az ember magával vitte, ám a Canidák kialakulásakor az egyik ősi ág bölcsője e földön ringott. S érdemes arra is gondolni, hogy míg a kutya félék kültakarója szinte kivétel nélkül csak a talpakon tartalmaz több-kevesebb verejtékmirigyet, addig egyes ősi amerikai házikutya fajták teljes bőrfelületén megtalálhatjuk azokat.
Valószínűleg soha nem lesz módunk teljes bizonyossággal elválasztani a legősibb leleteket: ez kutyaős, ez már háziasított kutya. Kimondható viszont: téves minden elképzelés, mely egy kiveszett őskutyában keresi a házikutya ősét. A sakál pedig, melynek szintén több földrajzi alfaja létezett és létezik ma is (pl.: az európai aranysakál, a mi nádifarkasunk, ősi nevén toportyán) nem zárható ki a Canis familiaris őseinek sorából.
Az is bizonyossággal megállapítható az első archeológiai leletek és ábrázolások idejéből, noha a kor emberének még nyilvánvalóan nem voltak genetikai ismeretei, s csupán megfigyeléseire támaszkodhatott, hogy a domesztikáció e korai szakaszában már több jól elkülöníthető típusú kutyával rendelkezett. Ez a tény önmagában is okot ad arra, hogy a kutya háziasítását korábbi datálásban tartsuk helyesnek.
Ugyanakkor van még egy momentum, melyről meg szoktak feledkezni a kérdés tárgyalásakor: az ugatás.
A kutya félék családjának egyetlen vadon élő tagja sem ugat, sőt a házikutya visszavadult egyedei is elhagyják azt. Az ugatás voltaképpen a háziasított kutya „találmánya” az egymás közötti és az emberrel folytatott kommunikáció terén. Egyfajta „kódolt nyelv” az összetartozás kifejezésére. Zárójelben meg kell jegyezni, a háziasítás korai stádiumában megrekedt, úgynevezett ősi típusú kutyák, melyek alakjukban mai napig leginkább őrzik a Canis familiaris palustris (tőzegkutya) morfológiai jegyeit, egyes fajtái ma sem ugatnak. De nem ugattak a prekolumbián közép- és dél-amerikai ősi kutyafajták sem, kiknek eleit, mint írtuk, az ember igen korán magával vitte a kontinensre.
Helyzetünket nem könnyíti meg a kezdetek vizsgálata során, hogy a kutya az ember hitvilágában már ekkor is kitüntetett szerepet töltött be. A régész csak



kivételes esetekben talál kutya-csontmaradványokat, így ahol megették, ahol kultikus céllal (rontásűző) eltemették, pld.: tűzhely, küszöb alá, avagy hirtelen pusztult el a település. Az esetek többségében a kutató körén kívül esnek e maradványok: a pásztor kutyáját az ég madarai takarítják el, más esetekben a hol tisztátalannak, hol szentnek tartott ebet a településen kívül helyezik el.
A kezdeteket jól illusztrálja az ausztrál őslakók viszonya a dingóhoz. Egyik vadászati módszerük, hogy a kengurut üldöző dingókat követik, míg azok kimerült áldozatukat leterítik. Ekkor a megölt kengurut elveszik, zsigereit a dingóknak vetik. A „közös vadászat”-nak ezen ősrégi formája lehetett az ősember és a kutyaős érintkezésének kezdete. Vélhető, hogy a rámenősebb egyedek, nem tudva beletörődni zsákmányuk elvesztésébe, szállásáig kisérték az embert, hogy ott a nekik vetett hulladékot egyfajta vigaszdíjként elfogyasszák. Ugyancsak szokás, hogy dingó kölyköket fognak be, nevelnek fel (a még tejen élő jószágokat az asszonyok szoptatják, amint ezt már írtuk). A felnőtt állatokat jelzőebként és a sivatagi nagy hőkisugárzás miatt igen hideg éjszakákon eleven fűtőtestként alkalmazzák. Valószínűsíthető, hogy Eurázsia jégkorszakbeli vadászai sem jártak el másként. A tartás és tenyésztés (háziasítás) közötti átmenet több ezer évig is eltarthatott.
Az első leletek sorában kell említeni az ukrajnai Mezinben feltárt jégkorszakbeli település csont anyagát, melynek megítélésén ma is vita folyik. A fiatal paleolitikumban ismerünk még leleteket Ausztria és Ukrajna más településeiről is, vagy utalhatunk a franciaországi La Vache-ból származó ábrázolásokra, de a háziasításra vonatkozó támpontot ezekből nem nyerhetünk. „Csupán” az emberősök és kutya félék korai kapcsolatának bizonyítékát láthatjuk bennük.
A legkorábbi, bizonyítottan házikutya leletek a következő helyekről származnak: Çayönü Tepesi, Ergani közelében (Törökország, Kr.e.: 9500 tájáról), Lemhi County (USA, Idaho, Kr.e.: 9000 körül, óvilági típus), Starr Carr (Anglia, Yorkshire, Kr.e.: 7500 táján), Çatal Hüyük (Törökország, Kr.e.: 5500 körül), Tassili (Szahara, Kr.e.: V-III. évezred).
Afrika
Afrika. A rejtélyek földje. Mert igaz, hogy Egyiptomról könyvtárakat megtöltő ismeretanyaggal rendelkezünk, ezért külön is tárgyaljuk, de mi a helyzet a kontinens egészével?
Nem tárgyunk, így elégedjünk meg annyival, hogy gazdasági, kulturális, vallási okai vannak a mai napig tartó feltáratlanságnak.



Régész ásója még nem bolygatta a Kongó királyság, a mhundu, luba és lundu államok, Ruanda és Burundi, Oyo, Dahomey, és Asanti királyságok, vagy a tőlük északra elterülő muszlim (hausza) városállamok földjét.
Így, nem alaptalan a feltételezés, hogy a jövő még tartogathat számunkra meglepetéseket a gyarmatosítás előtti időről tárgyunk szempontjából is. Ezt látszik alátámasztani a kutya kitüntetett előfordulása a kontinens népeinek mitológiájában.
A dél-szudáni shillukok hite szerint Dzsuok (Dzsok, Dzsuok-Atang, Csuokatang) főisten égi országából lopták a tüzet, úgy, hogy a kutya farkára szalmát kötöttek, melyet az belelógatott a tűzbe, s az égő csóvával visszatért az emberekhez.
A kindiga (hadzapi, az Eyasi-tó vidékén, Tanzániában élő nép) mítosz egyik főszereplője Hajne, a Hold megszemélyesítője. Ő tanítja meg az embereket vadászni, segítőül kutyát ad nekik.
A lujiknál és lundáknál (bantu nyelvű népek Dél- és Közép-Afrikában) szereplő Nyambe (Nzambi, Ndjambi, Ndjambi-Kalunga) az általa teremtett embernek ugyancsak kutyát ad segítőül.
Az azande (Zaire északkeleti, Szudán délnyugati részén, a Közép-afrikai Köztársaságban élő nép) mitológia egyik elbeszélése szerint egyszer egy ember az erdőben járva tűz körül melegedő állatokat látott. Sikerült lopnia a tűzből. Az ember azóta süti-főzi ételeit. A vadállatok a tyúkot és a kutyát küldték el, hogy vegyék vissza a tüzet, ám ők inkább az ember mellett maradtak, megszelídültek és háziállatokká váltak.
A jorubáknál (Nyugat-Szudán, Nigéria, Benin, Togo, Guinea, Dahomey) Ogun a vas és a háború istene, a harcosok, kovácsok és vadászok pártfogója. A neki szóló szokásos áldozati állat a kutya.
Ám az eb nem csupán az ember segítője, beavatkozik az istenek vitájába is. A ganda mítoszban Vamala – a Vamala-tó istene – összeverekedik testvérével Vanemaval, akit nem tud legyőzni. Ekkor kutyája siet segítségére, megharapja Vanema lábát.
A XIV.-XVII. század között virágzó Nagy Zimbabve (sona szó, jelentése: tiszteletre méltó ház) feltárt anyagából e helyütt közölt zsírkő tálon a körbe futó szalagdíszen zebrák, páviánok, madarak társaságában egy gazdája által pórázon tartott kutyát is láthatunk. A sematikus, primitív megfogalmazás jelentőségét mégsem szabad lebecsülnünk. A zimbabve kultúrák sajátos, csak a mindennapi élet



célszerűségének szolgálatába állított kezdetleges technikai viszonyai között ez az ábrázolás az ember-kutya kapcsolat fontosságára hívja fel figyelmünket. De haladjunk visszafelé az időben!
A Kr.e.: 100 és Kr.u.: 500 közötti felföldi juhtartó és a Kr.e.: 1000 és 100 közötti kelet-afrikai pásztorok életmódjának rekonstrukciója alapján joggal tételezhetjük fel, hogy munkájuk során kutyák segítségét is igénybe vették. A Kr.e.: 500 és Kr.u.: 400 között fennálló Meroé kultúrában pedig, melyben erős egyiptomi hatás érvényesült, bizonyosra vehetjük a kutyák általános elterjedségét (pld. harci kutyák!). A mai afrikai eredetű kutya fajták: a basenji, a masszai eb, az afrikai oroszlánkutya, de a malgasi eredetű Coton de Tulear gyökerei is a kontinens rég múltjában keresendők. Csakúgy, mint a fáraókutyák csoportjából a kanári szigeteki agár (említése Kr.u.: 25-ben II. Juba kémeinél és Plinius beszámolójában) és a madeira agár, vagy a mauritániai agár, mely a sloughi típusba tartozik. De sorolhatjuk tovább a regionális fajtákat: a fulani ( Nyugat-Afrika, Niger, Szenegál vidéke ), a délkelet-szaharai (Tibesti-, Ennedi-hegységek, Csád Közt.), kordofan (Nílus középső folyásának vidéke), a shilluk és helyi változatai: a dinka, nuer, djur agarak (másképpen: nilota kutya), vagy a keleti bantu, a zanzibári agarak; a kindiga kutya, a busmanok, sztyeppei vadászok társa, kinek ereiben a bantu, nilota és hamita kutyák vére keveredik. A busman kutya a Kalahári háziállata, a vadász és gyűjtögető nép ebe, s végül a kaffer kutya. Valamennyien a pária kutyák népes családjának tagjai, s mint ilyenek a kőkori ebek élő fosszíliájának tekinthetőek.
Vagy nézzük Etiópiát, ezt a kevésbé ismert ősi kultúrát! Előfordult, hogy kutyát koronáztak a törzs főnökévé. A tanácsosok a Nagyúr ugatásából, farkcsóválásából következtettek akaratára. Akit dörgölődzésével kitüntetett, az nagy megbecsülésben részesült, ám akire rámordult, az akár életével is fizethetett a barátságtalan gesztusért. E táj saját fajtája az etióp agár.
És természetesen ott a Nílus felső folyásának vidéke - a mai Szudán területe -, a néhai Egyiptomi Birodalom peremvidéke. Az itt élő, nomadizáló nilota törzs kutyája, mint említettük, szintúgy a kőkori ebek késői leszármazottjának tekinthető.
S a szaharai pásztorok? A Kr.e.: 5000 és 2000 közötti időben, nehéz ezt a mai embernek elképzelni, a Szahara bőséges, zöld legelőin hatalmas csordákban legeltek, a mára már szavanna-övbe visszaszorult antilopok, zebrák, bivalyok, zsiráfok, a bővizű folyókban vízilovak, krokodilok élték életüket. S az ember itt legeltette marháit, ezeket az őstulokra még erősen emlékeztető állatokat. Ez a több ezer évig fennálló, a Szahara fokozatos kiszáradásával elsorvadó pásztor-kultúra ezrével hagyta ránk sziklarajzait. Így, a Tassili-hegység a Szahara közepén az



emberiség legnagyobb képeskönyve, a csiszolt kőkorszak és bronzkor letűnt világából. A kutatók több mint tizenhat réteget, legalább harminc stílust különítettek el. Az egyes ábrázolások kormeghatározását nehezíti a számos ráfestés.
Tárgyunk szempontjából lényeges megjegyezni: úgy a radiokarbon vizsgálatok, mint az egyiptomi sziklavésetekkel való összevetés bizonyítani látszik, hogy mind az állatimádás kultusza, mind a művészet terén a szaharai népek jelentős hatást gyakoroltak Egyiptomra.
Előző fejezetünk illusztrációja: az íjjal felfegyverkezett vadász kutyájával is ezen leletanyagból származik, az úgynevezett „Marhapásztor korszak”-ból (Kr.e.: 3080 körül). Az itt ábrázolt agárszerű, felálló fülű és felcsavart farkú kutyában vélik egyes kutatók a mai elő-ázsiai sloughi (arab agár) ősét felfedezni. Ne feledjük, az új-kőkorban vagyunk! Egyiptom még a dinasztiák előtti korát éli.
Most „A vágtató szekerek és lovas népek korá”-ból mutatunk be egy kevésbé kvalitásos ábrázolást. Lám, a két sziklarajz között kb.: 1000 év különbség van, s mégis mennyivel szebb a korábbi ábrázolás kutyája! Vigyázzunk, itt nem csupán a két alkotó tehetsége közötti eltérésről van szó! Mert, ha ugyanezen művek patás állatokat mutató ábráit vizsgáljuk, szinte azonos színvonalat tapasztalhatunk. Az eltérés oka másban keresendő. A fiatalabb alkotáson a kutya megörökítése tanúsítja, a kutya ezeknek az embereknek mindennapi társa, ám a képnek mégiscsak mellékszereplője. A korábbi festményen ezzel szemben a vadász és kutyája főszereplő! Ezért az igényesebb megörökítés.
Tudnunk kell azt is, hogy nem Tassili az egyetlen lelőhely a szaharai állattenyésztő kultúrák korából. Így a Csád-tótól északkeletre az Ennedi-hegységben, vagy az Aïrhegység északi övezetében is ezrével találhatóak sziklavésetek, festmények. De Mauritániától a közép-szaharai Tibesti-hegységig, vagy a Niger felső folyásáig fellelhetjük e kor emlékeit. Talán nem indokolatlan a ma élő azawakhot a tuaregek agarát, e vidék ősi ebét is ezen néhai hűséges jószágok leszármazottjának tekinteni.
Hálásak kell legyünk a korban alkalmazott természetes anyagoknak, s a klimatikus viszonyok e szempontból kedvező alakulásának, hogy az említett művek mai napig jó állapotban fennmaradhattak. A porrá tört földfestékek, a helyben fellelhető palából nyert okkerek színskálája a csokoládé barnától a vörösön át a sárgáig terjed, de megtalálhatjuk a zöldes árnyalatot adóakat is, a tejből nyert kazein és az akác mézga adja e művek alapanyagát.



S igaz, eltelt 5-6 ezer év, mi mégis tanúi lehetünk hajdan volt emberek mindennapjainak. Láthatjuk őt vadászaton, az állatok terelése közben, vagy rituális szertartások, hétköznapok hőseként oldalán elmaradhatatlan társával: a kutyával.
Egyiptom
Mai ismereteink szerint előfordultak már a prehisztorikus időkben is néhány ezer lelket számláló települések. Ezek működése csak társadalmi szintű együttműködés révén valósulhatott meg. Ám az, hogy a kőkorszakból alig kilépő ember a Nílus völgyében - történelmi mércével mérve - milyen bámulatosan rövid idő alatt hozza létre azt a magas fokú kultúrát, melyet a ma embere is csak csodálattal szemlélhet, egészen egyedülálló a történelemben.
Az egyiptomi kultúra tanulmányozása során egyfajta kettősségnek lehetünk tanúi. Egyfelől a civilizált ember képes egyszerű eszközeivel, ugyanakkor gazdag tudományos ismeretei révén pontosan előre jelezni a Nílus áradását s létrehozni máig fennmaradt, az utókort bámulatra késztető alkotásait. Másfelől lelke és tudata még ezernyi szállal kötődik a természethez. Tudja, ennek erőit le nem győzheti, de ismeretei alapján élhet velük. Ebben az együttműködésben kitüntetett szerep jutott az ember régi társának: a kutyának.
Egyiptom az a történelmi hely, ahol a kutya és ember kapcsolata - mai értelemben is - kiteljesedett. Négylábú barátunk minden bizonnyal jelen van a városok utcáin, s végzi takarítói tevékenységét (pária kutyák), elkíséri gazdáját a vadászatra, segít a nyáj terelésében, őrzésében. Kötődése az emberhez ekkor már olyan szoros, hogy az istenek panteonjában is helyet kell kapnia. A hálás ember pedig megörökíti e közös élet mozzanatait.
Abydos mellől, Felső-Egyiptomból ismerünk egy úgynevezett Goleni-főnöki edényt az amarai kultúrából, mely a legrégebbi vadászkutya (agár?) ábrázolás a Kr.e.: 3800-3600 közötti időből (predinasztikus korszak). Vagy nézzük a Hierakonpoliszból, Kr.e.: 3200 tájáról fennmaradt, palából készült smink palettát. Ez az első lógó fülű (vadászkutya, agár?) kutya ábrázolás. Ekkor Kr.e.: 3000 körül készülnek az első kutyasírkövek. Egyiken hieroglifa olvasható, ebből megtudjuk: ezt a kb. 5000 évvel ezelőtt élt kutyát (életében Egyiptom egyik első királyát szolgálta) Nebnek hívták. Ez “Uraság”-nak fordítható, nyílván tréfás elnevezés. Az ő neve az első ismert kutyanév! E korban egyébként, ma kegyetlennek tűnik, a temetkezési szokások értelmében uruk halálakor a szolgákat megölték, hogy



követhessék gazdájukat s dolgozhassanak neki a másik világban is. A kutyákat ugyancsak a háznép sírjai mellé temették. Hernéith királyné sírjának bejáratánál feküdt egy kutya csontváza. Életében talán a palota kapujának őrzője lehetett, s vele kellett maradnia annak utolsó lakhelyén is.
Ismerünk egy Kr.e.: 1120 táján készült bizottsági jegyzőkönyvet, mely a királyok völgyében elharapódzott sírrablások kivizsgálása során került felvételre. Ebben szerepel Antef király ekkor már ezer éves sírja is. Az irat szerint a sír előtt egy kőtábla állt a király alakjával, lábainál kutyája, Behka. Az 1860-as, Mariette, francia egyiptológus által végzett ásatás igazolta a közel háromezer éves papirusz adatait. Előkerült a kőtábla, s rajta Behka. Antef egyébként nagy kutyabarát lehetett, Behkán kívül négy kutyája is látható mellette: Pehtesz, Abaker, Tekeru, Tekner.
Az Ó-Birodalom korából (piramisépítő fáraók!) ismerjük egy kutyasír feliratának hosszabb részletét: „Őfelsége parancsolta meg, hogy eltemessék őt”. A szöveg továbbiakban elmondja, hogy a sírfelszerelést a kincstár biztosította.
„Természetesen ” egyiptomi ásatásokból kerültek elő a legrégebbi kutyanyakörvek is. Az egyik különös igényességgel van kidolgozva. Díszítésén oroszlánok vagy párducok vetik magukat antilopokra.
A Kr.e.: I. évezredben már több város szent állata a kutya. Temetésükről külön nekropoliszokban gondoskodnak.
Kynopolisz (a Kutyák Városa) lakói még háborúságba is keveredtek szomszédaikkal, akik elfogták és megették néhány kutyájukat. A háborúban a vétkes falvak lakói véresen lakoltak bűnükért.
Elefántcsont metszetek tanúsága szerint - csakúgy, mint napjainkban - a gyermekek is szívesen játszadoztak a kutyákkal.
De az egyiptomiak nem csupán tartották és használták, szerették és becsülték a kutyát, tudatosan tenyésztették számos fajtában. Nem lehet nem észrevenni a sloughi (arab agár), a cirneco dell’ Etna, a fáraókutya, az ibizai kopó és a nagy portugál kopó morfológiai hasonlatosságát a fennmaradt ábrázolásokkal, csakúgy, mint a basenji, de a jurai és schwyzi kopók esetében is.
Hérodotosz görög történetírót egyiptomi útja során meglepte, hogy egy kutya pusztulása a gazda egész családját gyászba borítja. Látta, hogy a tetemet bebalzsamoztatják s finom gyolcsokba takargatva helyezik nyugalomra, pontosabban indítják útjára - hitük szerint - az örök élet másik világába.



Tapasztalhatta, minden településnek saját kutyatemetője van. Észleléseit a régészeti feltárások igazolták. A sivatagi temetőkből sok bebalzsamozott kutya tetem került elő.
Érdekes az egyiptomi mitológiában Anubisz szerepe.
E helyen kell megemlítenünk, hogy a Rosette-i kő Champollion által történt 1822. évi megfejtése előtt Egyiptomról szóló ismereteinket csupán a görög-római szerzők műveiből nyerhettük. Így érthető, hogy a világszerte elterjedt elnevezések is a görögös alakban rögzültek.
Anubisz, eredeti, egyiptomi nevén Inpu (Inpw). E szó jelentése: kutya, kis kutya. Ugyanakkor általában sakálfejű istenként emlegetik. Ma ez számunkra logikátlannak és zavarónak tűnik. Ám gondoljuk meg! A kor embere a kutya háziasításának gyökereihez még igencsak közel volt. Ő volt az igazi fajtatenyésztés első professzionális művelője. Megkockáztatható a feltevés: nem következetlenségről van szó. Számára a kutya és a sakál közeli fogalmat takart, hiszen tenyésztői gyakorlatában nem egyszer fordult elő, hogy azokat egymással keresztezte. Így, e kettős identitás alapján vált Anubisz is alkalmassá isteni szerepére. Ne feledjük, a teológiai tézisek, filozófiai fogalmak alapja mindig valamely tapasztalásban keresendő!
Zárójelben említjük, hogy kísérletező kedvében az ember ekkor próbálkozik a hiéna (cibet hiéna?) háziasításával is, e tevékenységgel azonban viszonylag hamar felhagy.
Nézzük tehát, mit is mond a mitológia?
Az állatok megtestesült istenek kezdetben, a vadászat oltalmazói; a domesztikálással egyesek az állattartók istenségeivé válnak. Inpu az egyiptomi mitológiában a halottak oltalmazója; fekvő fekete sakál, ill. sakál- vagy kutyafejű ember alakjában. Az elhunyt túlvilági megítélésénél mint bíró van jelen, így az istenek bírójának (szab) is nevezik. A sakál jele bírót is jelentett. Kultusza Kaszában (görög Künopolisz), a 17. Nomoszhoz (közigazgatási terület) tartozó városban keletkezett, de nagyon korán elterjedt egész Egyiptomban. Az ÓBirodalom időszakában a holtak istenének tartották. Fő jelzői: „Henti-Imentiu”, vagyis a Nyugatiak (elhunytak) Élén Álló, „Ra-Szetau ( a holtak országa) ura”, „az istenek palotájában élen álló”. A piramis szövegek szerint a holtak birodalmának főistene volt, ő tartotta számon a megholtak szívét. A Kr.e.: III. évezred végétől azonban feladatai fokozatosan áthárultak Oziriszra, aki jelzőit is átvette, Anubisz pedig átment az Ozirisz-misztériumokhoz kapcsolódó istenek körébe. Izisz-szel



együtt kereste Ozirisz holttestét, óvta az ellenségtől, és Thot-tal együtt részt vett Ozirisz ítélethozatalaiban. Nagy szerepet játszott a temetési szertartásban, nevével sűrűn találkozunk a halotti irodalomban: ő volt az elhunyt testének épségben tartását szolgáló balzsamozásnak, mumifikálásnak az isteni védnöke, sőt egyes elképzelések szerint ő maga végezte az eljárást. Azt tartották róla, hogy, ha rátette kezét a múmiára, az varázsa révén Ah-ba, „boldog állapot”-ba, „lelki világosság”-ba jutott, új életre kelt. Ő helyezte el a sírkamrában a halott körül a Hórusz fiúkat, és mindegyiknek adott megőrzésre egy kanopusz edényt az elhunyt bebalzsamozott belső szerveivel. Szoros kapcsolatban állt a thébai nekropolisszal, amelynek pecsétjén kilenc fogoly felett fekvő sakálként ábrázolták. Bata isten fivérének tartották, róluk szól a két testvér meséje. Plutarkhosz szerint Ozirisznak és Nebethutnak a fia.
Vajon nem a holtig tartó hűség legszebb elismerése az ember részéről e kitüntetett szerep? Igen, a kutya személyében tisztelhetjük azt a megbízható társat, „akire” házunk, javaink, családunk, lelkünk őrzését bízhatjuk.
Nézzük Ipi sírjából azt a hétköznapi jelenetet ábrázoló falfestményt, melyen a Nílusból vizet merítő gazda mozdulatát híven figyelő kutya egyértelműen kedvencként jelenik meg. Nincs más dolga „csak” a gazda közelében lenni! Vagy látjuk a büszke vadászt gazdag zsákmányával hazatérni az Új-Birodalom korából, akit négylábú vadásztársával örökítettek meg a thébai nekropolisz egyik sírkamrájának festményén. És a fiatal Tutanhamon fáraó, amint struccokra vadászik fürge ebével. Mind-mind egy örök szövetség máig ható mementója, mert az ember a természet részeként (emelkedett?) jutott mai állapotába, s ezen az úton az egyiptomiak által méltán megbecsült kutya soha cserben nem hagyta.
Közel-Kelet
Az utazó a Kelet településeit járva ma is szembesülhet a páriakutyák megvetett és megtűrt népségével. Kik ők valójában? Koszos korcsok, félvad, vagy elvadult kutyák?
Tudnunk kell, hogy a jelenség az ember-kutya kapcsolat máig fennmaradt legősibb formája. Már az első települések köztisztasági feladatait ők látták el.
A figyelmes szemlélőt meglepheti, hogy esetenként e kutyák feltűnő hasonlatosságot mutatnak. Tekintettel arra, hogy egy-egy zárt közösségben spontán szaporodó populációról van szó, érthető a feno- és genotípusukban



egységes helyi „fajták” kialakulása. Valószínűsíthető, hogy a folyamatban a háziasítást megelőző fázisban megrekedt egyedek adták az alapot, melyhez újabb és újabb, már háziasított, ám visszavadult példányok keveredtek az idők folyamán. Természetesen e félvad kutyák is a Canis familiaris népes családjába tartoznak. Kynologiai jelentőségüket genotípusukban meghatározott tulajdonságaik adják, hiszen a helyi életviszonyokhoz (pld. klíma, fertőző betegségek) képesek voltak immár örökletes módon alkalmazkodni.
Az óvilági páriakutyákat öt alakkörbe sorolhatjuk: pásztorkutya idomúak; ősi, ill. dingó típusúak; vizsla és kopó idomúak; agár típus; basenji idomúak.
Korábban már utaltam rá, hogy olyan neolitikus lelőhelyek vannak e tájon, melyek a kutya őstörténetének fontos osteológiai maradványait, korai ábrázolásait őrizték meg számunkra (Çayönü Tepesi, Çatal Hüyük és Jerikó a Kr.e.: 95005500 közötti időkből).
Vizsgáljuk most tovább az ókori história lapjait.
Az első kultúrák a termékeny folyó völgyekben alakultak ki. Letelepült földművelő, pásztorkodó gazdálkodás határozta meg napjaikat. Hitviláguk közös jellemzői: a természeti erők, elsősorban a nap és tűz kultusza (földjeiken lángolnak a természetes földgáz kitörések lángjai!). Isteneik szörnyek, állatok alakját öltik. A kutya ebben a pantheonban korántsem részesül olyan kitüntetett szerepben, mint azt Egyiptomban láthattuk.
A Kr.e.: II. évezred második felétől találkozhatunk az akkád mitológiában a gonosz erők között az oroszlánfejű női démonnal, Lamastuval, aki az alvilágból fölszállva betegségeket küld az emberekre, elragadja a gyermekeket. Disznót és kutyát szoptatva ábrázolják. Marduk pedig, aki talán a sumer Amar-Utu akkád megfelelője, s kinek kultusza a Kr.e.: XIV. századtól átterjed Asszíriába, testrészeiben különféle állatokkal, növényekkel és fémekkel hasonlatos, így „az ő főbb belső részei oroszlánok, kisebb belső részei kutyák, ...”. A hettiták Istanu napistene pedig ítéletet ül a kutya és a disznó felett. A késői akkád Gula gyógyítóistennő félig ember, félig kutya alakú kísérőjét említik. A Kr.e.: II. évezred - Kr.u.: VI-VII. század közötti Jemenben nagy jelentősége volt a rituális vadászatnak, melyet Sába, Katabán és Hadramant uralkodója végzett. Ezeken a későbbiekben ismertetendő vadászebek jelentős szerepet vittek. Fontos emléke a kornak Nergal babiloni alvilágisten domborműves ábrázolása, melyen az alvilági kutyával, kezében kettős bárddal, oldalán díszes fogadalmi pálcával örökítették meg. Ezek a jelképek a Kommagénében tisztelt Zeusz-Dolikhénosz (Jupiter-Dolichenus) attribútumai is. Az Iráni- és a Védikus mitológiában (Kr.e.: II. évezred - VI.



századig) említés esik a túlvilágba vezető, kutyák által őrzött csodahídról. Naszu, a halál démona elleni leghatásosabb szer pedig a „sárga nagy szemű (szem felett foltokkal) kutya”, a mazdajaszna követőinek szent állata. Szraosa (avesztai), Szros (közép-perzsa) a vallási vezeklés vad szelleme, ’ki „mint juhászkutya” éjszakánként leszámol a rossz szellemekkel. A nurisztáni Imra teremtette többek között az embernek a kutyát. A Tadzsik mitológiában is fellelhetőek az állatkultusz csökevényei, így pld. a kutyának a gonoszt elfordító tekintetét említik. A Kr.u.: XV. századi szogd műben a hős Rusztem ostrom alá veszi a dévek (gonosz szellemek) városát, mire azok szörnyek, állatok, például kutyák alakjában is menekülnek. A török nők hiedelmében Odzsu démon öltheti kutya alakját is, s így ijesztgeti az éjszakai utasokat.
Démon űző szerepe lehetett annak az 5000 éves szuszai arany függőnek, mely egy álló fülű, kövér kutyát ábrázol. Tudjuk azt is, hogy Mezopotámiában e célból helyeztek a templomok küszöbe alá kutyaszobrokat.
A sémi és a moszlim mitológia az ebet tisztátalannak mondja. E körben fogalmazódik meg az ellenség jelzőjeként: „döglött kutya”, s az sem kimondott jókívánság, hogy „kutyák nyalják fel a véredet”.
Összefoglalóan tehát megállapíthatjuk, ekkor, ezen a tájon, ebben a sokarcú közegben született meg az az ellentmondásokkal teli kép a kutyáról, mely napjainkban is jelen van társadalmainkban.
Előző fejezetünkben bemutattuk, az egyiptomiak tiszteletteljes kutyakultusza mint alakult át, s a tárgyalt térség hogyan vált a legbensőbb valónkat leleplező hitvilág szülőhelyévé.
Most vizsgáljuk meg a hétköznapok gyakorlatát!
A társadalmi osztálytagozódás, a termelés relatíve magas szintje megszüntette a vadászat létfenntartó szerepét, megmaradt viszont a katonáskodó, nemesi réteg harci előképzésének eszközeként. Természetesen továbbra is szükség volt az őrző-védő feladatokat ellátó ebekre, s új tevékenységként jelent meg a háborúkban való alkalmazás, rabszolgák őrzése. Témánk első részének képanyagában láthatjuk, hogy a korábbiaknál nehezebb, erőteljesebb, új típusú kutya tűnik fel: a molosszus.
Sajnálatos, hogy a köztudatban származásukat illetően erősen tartja magát a tévhit, mely szerint kitenyésztőik a Molossiak. Nézzük, mit tudunk erről a népről? A Molossi, vagy Molosszoi hellén eredetű nép. A hagyomány szerint Achilles fia



Pyrrhus Thessaliából Epirusba vezette őket. Nevüket fiától, Molossustól nyerték. Epirusban, Dodona környékén volt a települő helyük, észak felé az ambraciai tengeröböltől. Utóbb hatalmukba ejtették a dodonai jóshelyet és Epirus egyik legjelentősebb népévé lettek. Egyik csoportjuk a kisázsiai partvidékre kivándorló ionokhoz csatlakozott. Itt barbár népekkel keveredtek. Uralkodóik Epirus királyainak nevezték magukat. A peloponnészoszi háború után elfoglalták Ambraciát, s ezt tették székhelyükké. Királyságuk Kr.e.: 192-ben, III. Pyrrhus halála után felbomlott. Vadászebeik híresek voltak. Igen. Csakhogy a Kr.e.: II. évezredben már látjuk ezeknek az ebeknek az ábrázolását, s ekkor még e népről nem eshet szó! Valójában a típus létrehozója a sumer-akkád és az asszír kultúra. A molossiak érdeme a tökéletesítés és az elterjesztés. Ez utóbbi tevékenységbe csakúgy, mint más fajták esetében - a föníciaiak is bekapcsolódtak.
Miért volt szükség erre a típusra? Az oroszlánok, onagerek (rendkívül vad félszamár fajta), vaddisznók, szarvasok, esetenként emberek vadászatára célszerű volt e rettenthetetlen ebek kitenyésztése. Alkalmasságuk okán korán megkezdődött harci alkalmazásuk. A ninivei palota reliefje is megörökít egy harcost ilyen kutyával. Ugyanakkor mind a médeknél, mind a perzsáknál megbecsült fajta volt továbbra is az agár. A közel-kelet hegyei között születnek meg a hosszú szőrű agarak. Őket nem csupán vadászatra, de teherhordásra is alkalmazták a nagyobb testű lovak és szamarak számára járhatatlan, szűk hegyi ösvényeken. S bizony előfordult, hogy az étlapot gazdagították.
Igaz, a törvény sem feledkezik meg az ebekről. Így, Ormuzd, a Tűz Fia mondja: „Kutyát megölni bűn, ápolni kötelesség!”, majd „... amint a kutya eléri hatodik hónapját, egy fiatal lánynak kell gondoznia, és ez neki éppen olyan érdem, mintha a tüzet őrizte volna.”.
Megemlékeznek érdemeikről, pld. a Kr.e.: 330-ban Alexandrosztól vereséget szenvedő, saját satrapája által meggyilkoltatott III. Dareiosz Kodomannosz perzsa nagykirályt mindenki elhagyta, csak kutyája maradt mellette. AlexandroszIszkender nemcsak lovának Bucephalosznak, kutyájának Peritasznak emlékére is várost alapít.
Több leírásból tudjuk, hogy a sólyommal történő vadászat itt jutott először a legmagasabb szenvedély magaslataira. Ehhez gyors lábú lóra és sebes futású agárra is szükség volt. Így azután a kutyák társadalmi megítélését a hasznosság a vallás fölébe helyezte. A Kr.u.: 622. év, a Hidzsra (Mohamed menekülése) a moszlim időszámítás kezdete. A Próféta kedvenc állata a macska. A Korán szerint a disznó és a kutya tisztátalan állatok. Mégis, tartják, tenyésztik a rágcsálók, macskák (!) irtására, megtűrik köztisztasági feladatok ellátására. Szigorúan



fajtatisztán tenyésztik a vadászkutyákat. Az agár pedig nem is kutya, „nemes”, Allah kedvence.
Említést kell tenni végül a többször emlegetett sumer „puli” ábrázolásokról, az amatőr etimológiai fejtegetésekről. Egy alabástrom szobrot nem lehet “fehér puli”nak minősíteni, hiszen hosszú szőrű, lógó fülű, hátára csapott farkú ebet ismerünk még néhányat, az alabástrom pedig fehér. Áll ez az agyagtáblák ábrázolásaira is. Azt pedig minden filológus tudja, hogy különösen holt nyelvek olvasatával csínján kell bánni, jelen esetben az ékírással, mivel az tartalmi egyezőség mellett, akár szakemberenként is, eltérhet egymástól, mert például a magánhangzók jelölése teljesen hiányzik.
Bizonyíthatóan e vidék szülötte a perzsa agár (nevét Saluk városáról nyerte), az afgán agár, a török akbash, az anatóliai juhászkutya és a kangal dog. Föníciai közreműködéssel, a fajták alapjainak importálásával születhettek meg: az angol, a nápolyi masztiff, a bordeauxi dog, cane corso, de az angol véreb, broholmer, skót szarvasagár, a cirneco dell’ Etna, a fáraókutya, a bergamói juhászkutya is, közük lehetett a spanyol, olasz és balkáni kopók őseihez, sőt egyes vélemények szerint a bernáthegyi ereiben is csörgedezik általuk Európába hozott molosszusok vére. A szkeptikus régész persze ilyenkor azt mondja: „Ki tudja? Nem voltunk ott.”. Lehet, neki van igaza. Gyönyörködjünk hát inkább a vadászó janicsárok, a perzsa pásztorfiú és Szelim herceg miniatúráiban, s persze kutyáikban.
India
Bár igen hiányosan állnak rendelkezésünkre adatok, tudjuk, hogy a Kr.e.: III. évezredben (az Egyiptomi Birodalom is ekkor születik!) Északnyugat-Indiában már létrejöttek az első államalakulatok, s ismerik az írás mesterségét, kereskedelmi és kulturális kapcsolatok vannak Sumerral. A dravida hegemóniát a Kr.e.: II.-I. évezred árja inváziója megtöri, a nomád hódítók letelepülnek, kialakul a kasztrendszer, a brahmanizmus uralja a vallási képzeteket. A Kr.e.: VI. században megjelenik a buddhizmus, a IV. század a hellén hódítás kora. A III. század az ókori India virágkora, a kereskedelmi kapcsolatok Burmától Egyiptomig terjednek. A középkor további háborúkat, moszlim, mongol hódítókat, a Mogulok uralmát hozza. Megjelennek az európai gyarmatosítók előfutárai, hogy a XIX. századra a szubkontinens sorsa hosszú időre beteljesedjék.



E viharos történelem tükröződik a vallási elképzelések bonyolult rendszerében. A pantheon gonosz erőinek engesztelésére kialakul az emberáldozatot felváltó állatáldozatok liturgiája, s ezzel egyidejűleg az állatkultusz is megszületik. E világban a csodálatos madarak, kígyó, teknős, ló, bika, majom, stb. mellett természetesen - témánk - a kutya is jelen van.
Nézzük összehasonlításul az indonéz szigetvilág vallási hagyományaiban való előfordulásokat: Batara Guru, a szumátrai batakok legfőbb istene, kísérői Szilintong, a ló és Szigompul, az eb. Vagy Mangalabulan, a másik főisten, aki kicsinyes és gyűlölködő ugyan, mégis az emberek egészségének őre, a marhák szaporodását, a földművelést vigyázza. Őt tarka ló és foltos kutya kísérik. S a haragos, lobbanékony Szoripada, aki Batara Guru előtt síkra száll az emberekért? Attribútumai: a fehér ló és a barna eb. Mindez a Kr.e.: I. évezredben.
Nos, a kutya az ind mitológiákban is megmarad az istenek kísérőjének. Így Jamanak (óind: Yáma), a holtak birodalma urának kísérője két négyszemű kutya, akik testőrei és hírnökei (lásd az avesztai Jima négy kutyája), s az emberek között kószálva néznek zsákmány után. Sunahsepa (óind: Súnahšepa), a bölcs, az áldozatok szakértőjének neve szó szerinti fordításban „kutyafarok”. Szarama (óind: Saráma, annyit tesz „gyors”) pedig egyik jelentésében Indra - az óind mitológiában a mennydörgés és a villámlás istene, az istenek feje - kutyája. Később a Sarbaráknak, a Jama birodalmát őrző két kutyaszörnynek az anyja. Száramejának (kutya) is nevezik. Indra a Panik (démonok) elhajtotta tehenek felkutatására küldi, átkel a Rasza folyón, és meg is találja az állatokat egy barlangban, ám a Panik elüldözik. E Kr.e.: II.-I. évezredi képzetek után nézzünk egy dzsaina hagyományt: Mahávíra (szankszrit: Mahavîra, „nagy hős”), a Kr.e.: VI. században élt nagy vallásalapító mitologizált alakja, akit 12 éves vándorlása során (aszkéták kultusza!) számos megaláztatás ért, nemegyszer kutyákkal kergettetett meg.
Vagyis ebben a bonyolult, kozmogóniai vonatkozásokkal sűrűn átszőtt, mélyen filozofikus és mégis átjárható (halandók válnak istenekké, istenek halandókká) világban az állatok, így a kutya sem tesznek mást, mint mi lényegük, szolgálják az isteneket, isten-embereket. Viszonzásul a buddhista mitológia garanciákat ad. Naraka (szankszrit), a hat létforma egyike - a keresztény Pokol és Purgatórium megfelelője -, ahová az élőlények, így az emberek is, súlyos vétkekért kerülnek: pld. életek (állatok életének is!) kioltásáért. Tára (szankszrit), a hit legnépszerűbb nőalakja, a könyörületesség megtestesítője, Amoghasziddhi („hibátlanul tökéletes”) buddhának tesz fogadalmat, hogy megszabadít minden élőlényt a Szanszára - a létezés, mely elválaszthatatlanul összefonódik a szenvedéssel és az újjászületéssel - kínjaitól. Ettől kezdve naponta seregnyi élőlényt ment meg.



Sajnálatos, de a korai időkből nem ismerünk értékelhető leleteket, ábrázolásokat a kutya mitologikus szerepét illetően. A régészeti feltárások kezdetben az osteológiai anyag megsemmisülését eredményezték. Fennmaradtak a templomok kőszobrai, mint az a VIII. századi, Yama-t ábrázoló, Radzsasztanból, a Maitraka korszakból, melyen az isten lábánál láthatjuk kísérő kutyáinak egyikét. A miniatúrafestészet a XVI.-XVII. századra teljesedik ki. Számos festőiskola alakul, valamennyi létrehozza saját stílusát. A műfaj eredetileg illusztrációs szerepet visz, később önálló alkotásként kezdenek a művek élni, albumba, úgynevezett „Murakka”-ba gyűjtik őket.
Szempontunkból két dolgot kell megállapítani: e „késői” alkotások híven tükrözik az évezredes vallási képzeteket, ugyanakkor az ábrázolt kutyák, csakúgy, mint az életképszerű megjelenítések más vonatkozásai (ruházat, fegyverek, stb.) a miniátor korát örökítik meg számunkra.
Mit tudunk tehát, az indiai kutyákról? S egyáltalán, melyeket tekintsük indiaiaknak?
Korábbi fejezeteinkből is kitűnhetett, hogy a hajdan volt vallási, kulturális, etnikai és politikai határok korántsem esnek egybe a maiakkal. Ezért, az olvasó könnyebb eligazodása érdekében, a mai határokra figyelemmel tárgyalom témánkat.
A közel-keletről írva már említés esett a pária kutyákról. Előző cikkünk 2. számú képén szép ábrázolását láthatjuk az ősi, vagy dingó típusúak alakkörébe tartozó egyednek. Szintén e csoportba sorolható ebet mutat jelen 1. számú kép, amint békésen hever a bhilek szállásán (a bhil nép nem tartozott az indiai kasztrendszerbe, a mogulok „nemes vad”-ként tartották őket nyilván). Az indiai kynologia számol a pária kutyákkal, főképpen az agár alakkörbe tartozóakkal.
Ugyancsak előző cikkünk 4. képén már megcsodálhattuk egy rókavadászat hajszáját agárral. A megkapóan szép miniatúra rokonságot mutat mind a perzsa, mind az iszlám előtti India tradícióival, mégis, a maga valószerűségében egészen új stílust teremt. Az ábrázolt agár emlékeztet ugyan a perzsa agárra, de nem zárható ki, hogy a chippipara (dél-indiai agár) korai megjelenítésével van dolgunk. Ismerjük ezen agárnak további ábrázolásait is, pld. a szintén Mogul iskolából való Dhanu mester kezétől a Salamont az állatokkal megörökítő miniatúrát. Indiai agarakat láthatunk 2. és 4. képünkön is az 1700-as évekből. Érdemes megfigyelni a Mogul iskolára jellemző életteli ábrázolást, a viselet, a fegyverek, az udvari környezet és a vadállatok precíz rajzát, a ló sajátos keleti felszerszámozását. Érezzük a fekvő agár izmainak feszülését, a nyulat megragadó kutya állkapcsának halálos szorítását. S mindez egy csodálatosan harmonikus színvilágban! Vagy



nézzük az öt Pandava herceg útját Indra mennyországába (3. számú kép), s az őket kísérő ebet! A hagyomány szerint a hercegek közül csak Yudhisthira király, s az őket Hastinapur városától kísérő kutya éri el a szent Meru hegyen lévő mennyet. Nem kétséges, hogy az indiai kézirat egy afgán típusú agarat örökít meg számunkra. Nézzük a fej típusát, a fül formáját és tűzését, a nyaktűzést, faroktartást és a művész által tökéletesen megragadott mozgást! Igen, ez a ghazni (hegyvidéki típus)! Miért dominál az ábrázolásokban az agár? A murakkába gyűjtött miniatúrák a fejedelmi udvarokban keletkeztek, azok életét hivatottak megörökíteni. Az udvari nemesség, a fejedelmek élete az állandó harci készültség jegyében zajlott. Ezen életformának a vadászat, a lovas, solymász-agarász hajsza elengedhetetlen részét képezte: az erő, az ügyesség iskolája.
Természetesen ismerünk - elvétve - más típusú ebeket megörökítő műveket is. 5. számú képünk például Bhím Singh udaipuri mahárána őszinte vallomása önmagáról. A testes, középkorú férfi, „Udaipur napja”, teljes díszben áll modellt, hogy megörökítse a művész a szent pávával, kedves sólymával és a gazdájához ragaszkodó, annak karakterét híven tükröző kedvenccel, a kis „mopszli”-val. Csábító lehet európai szemünknek a feltételezés: ironikus ábrázolással van dolgunk. Itt azonban erről szó nincs. Nézzük a nagy tekintélyű mahárána komoly arcát, a kövérségében is fenséget sugárzó testtartást, s ha ráérzünk a mű őszinte komolyságára, elmondhatjuk, megérintett minket India mesés világa. Egy világ, mely sajátos, igaz többnyire még el nem ismert, fajtákat adott a ma emberének: így a fentebb már említett dél-indiai agarat, a chippiparat, melynek szűkebb hazája Tamilnadu szövetségi államban dél-Madurai és a Tinnevelly körzet. Ez az agár igen gyors. Adta továbbá a maharashtra agarat, ezt az ismeretlen eredetű, rövid szőrű, elegáns fajtát, kinek hazája a nevét adó szövetségi államban nyugat-Dekkan. A leírások szerint olyan, mint egy kis greyhound, vagy egy nagy whippet. Főképpen babirussza (vaddisznó fajta), nyúl és sakál vadászatára használják. Szintén nyúlra és disznóra használt vadászkutya a rajapalayam. Eredete a XIV. századi Andhra Pradesh államba vezethető vissza. Alakjában az agár és dogfélékre, kicsit a német dogra emlékeztet. S végül, mint igazi indiai fajtát, említhetjük még az úgynevezett karaván kutyát, ezt a Dekkanban, különösen az Osmanabadi körzetben, délkeletMaharashtrasban elterjedt vadászkutyát. Nagysága hasonló a maharashtra agárhoz. Eredete egy 1658-1707 között uralkodó Tamerlán utód, hódító mogul császár személyéhez köthető.
A rampur, vagy észak-indiai agár, mely egy igazi erős kutya, Uttar Pradesh államból, nem eredeti indiai fajta. Bhadri radzsa tenyésztette ki az afgán-, a greyhound, a szarvas agár és az ír farkas felhasználásával. A vanjari és bhadri kutyák sem ősi fajták. Mindkettő XX. századi tenyésztés.



Kína
Ázsia egyik legnagyobb és legősibb kultúrája nem tárgyalható úgy, hogy a környező társadalmakra kifejtett hatása, adott esetben azok visszahatása a figyelő tekintet körén kívül essen.
A kultúrák fejlődése, kapcsolódása, párhuzamai és sajátosságai legjobban a vallási rendszerekben, mitológiákban követhető nyomon. A kiindulás, mint más esetekben is, a természeti vallások, ősök kultusza, totemisztikus elképzelések. A Kr.e.: VI-V. századra kialakulnak a különböző vallásfilozófiai rendszerek, a konfuciánus idealista filozófia, a Lao-ce-nek tulajdonított taoizmus, majd a Kr.u.: I. században megjelenik a buddhizmus, hogy a VI-VII. századra kiteljesedjen. A VII. század ismét a konfucianizmus megerősödését hozza, majd újfent a buddhizmus előtörésének lehetünk tanúi. Megjelennek a társadalomban a nesztorianus, manicheista, iszlám hatások.
Hogyan tükröződik mindez a mitológiában, s mint érinti a kutya jelenlétét a kultúrában?
Feng-po, a szél istene: ember arcú kutya. Hszü Csen-Csün ( „Hszü, igaz uralkodó; Hszü, igazságos úr” ) a taoista mitológia hőse. Róla jegyzi fel a hagyomány, hogy a 374. év 8. holdhónap 1. napján, 136 éves korában egész háznépével felment a városfal mögött magasodó Nyugati-hegyre, és onnan fényes nappal az égbe emelkedett, kakasok és kutyák követték ( aligha lehet kétséges a kozmogóniai utalás az egymást követő állatövi jegyekre! ). Mu-Lien pedig ( a szankszrit Maudgaljána és a mongol Molon tojin kínai átírása ), aki anyját meg akarván szabadítani a pokoltól, mint Sákjamuni tanítványa, a mester tanácsa szerint áldozatot mutat be; ez azonban csak a bűnök egy részétől mentesít, s anyja kutyává változik. Mu-Liennek további erőfeszítéseket kell tenni, hogy anyja végül visszanyerhesse asszonyi alakját. Ez a Mongóliában is elterjedt legenda a kutyát, mint a köztes lét lehetséges megtestesülését mutatja be. Korábban tárgyalt kultúrákban már találkozhattunk a kutya alvilági szerepével. A Kr.u.: IX. századi, késő kínai mitológiában a Ti-Jü ( „alvilági ítélőszék” ) leírásában a 24 földalatti ítélőszékből a 4. mellett folyik a Naj-ho ( „ürülék folyó” ), a rajta átvezető hidat egy mérges kígyó és egy dühös kutya őrzi. A 6. ítélőszéken az odatartozó bűnösök szívét kivágják és a kutyáknak vetik. De Vej Sang Csün, az orvoslás egyik védőistene kísérője is kutya. A történeti Vej Sang Csün taoista volt, a Kr.u.: VII. század végén, VIII. század elején élt, s egy fekete kutyával, név szerint Fekete Sárkánnyal járta az országot és gyógyítással foglalkozott. A legenda szerint a Kr.u.:



X. század végén, XI. század elején élt egy Han Ji nevű, magas rangú hivatalnok, aki már hat éve beteg volt. Egyszer, magához térve, így szólt: „Valami taoista, aki kutyát vezetett pórázon, gyógyszert adott és meggyógyultam.”. A késői kínai népi mitológiában a Csü-Pao-Pen („kinccsel teli váza”) varázserejű tárgyról, voltaképpen az önzetlen ember szerencséjéről szóló történetben, a halász, aki megtalálja, előbb a kutyáját eteti belőle, ám abból az étel soha nem fogy ki. S hogy egyszer az öreg felesége beleejti arany hajtűjét, az megtelik arany hajtűkkel. Így meggazdagodnak, s másokon is segítenek.
Dél-, Délnyugat-Kína, illetve Észak-India nagy területein szétszórtan élő népcsoport a miao-jao. Eredetük nem kellően tisztázott. Nevük Kínából ered, Hátsó-Indiában meo és zao népnek nevezik őket. Mitológiájukban fontos szerepet kap a kutyától való származás hite. Ez a jaóknál legelterjedtebb mítosz azt beszéli el, hogy egyszer egy nagy ország uralkodója, akit olykor Kao-hszing császárként neveznek meg, nagy harcban állt egy erős ellenséggel. Reménytelen helyzetében kihirdette, hogy annak adja a lányát, aki legyőzi az ellenség vezérét. Rövidesen megérkezett az ellenség fejével az udvarában élő ötszínű kutya, Panhu. A császárnak hozzá kellett adnia leányát, akit az magával vitt délre, a hegyekbe. E pártól származnak a jaók ősei. Panhu ősük tiszteletére ünnepségeket vezettek be, melyeken a nők egy része kutyafülre, a másik a királylány fejfedőjére hasonlító fejdíszt hord, a férfiak pedig hátul lecsüngő, farkat formázó szalagot. Panhu egyben a legfőbb őrzőszellem és védelmező, ő segítette a jaókat egykor tengeri útjukon. Házaikban Panhunak szentelt oltárt állítanak. Olykor kultúrhős, így a liangnangi jaók (Kínában) úgy tartják, hogy a rizsmagvakat legelőször a kutya vitte el nekik bundájában. Az ugyancsak Kínában élő „se” nép Panhu életének fordulatait régi, illusztrált, fametszetes kiadványokban mesélte el. E mitikus alak miao és jao neve egybevetendő az ókínai mitológiában szereplő Pan-ku-éval, aki a világot a tojás héjából teremtette meg.
A Tibeto-Birmán mitológiai kör asztrális mítoszaiban igen elterjedt a kutya alakja. A Holdat kergetve például holdfogyatkozást idéz elő, mint Sittakva a kacsinoknál. A csin hagyomány szerint pedig a kutya azért üldözi a Napot, mert az megsértette őt. Az antropogonikus és etnogonikus mítoszokban a kutya alakja szintén fontos helyet foglal el, gyakran szerepel az első ember házas-, illetve lakó társaként, így a lepcsákoknál, csineknél, kiangoknál, ez utóbbiak a tibeti törzsek elődei (Burma, Banglades). A kacsári mítoszokban szerepel két kutya, akik éjente, az Alou isten által agyagból megformált emberalakokra vigyáznak. A délnyugat-indiai kumik mítoszában ezeket minden éjjel hatalmas kígyó teszi tönkre. Az isten által teremtett kutya harcba száll vele, s felébreszti az istent.



Az istenek régi tibeti csoportjába tartozó Ciu Marpo, aki a „hét lángoló fivér” feje és a középső világot lakó cenek (istenek) ura, kíséretébe tartozik többek között hat kutyafejű istennő. Ezek szörnyűséges betegségeket bocsátanak az emberekre.
A burmai csinek és a Burmában, Bangladesben élő kiangok mitológiájában Asjuj madár költi ki Hlineu istennő festett tojását, melyből egy fivér és egy nővér bújik elő. Szétválva különböző vidékekre jutnak. A fivér egy kutyát vesz feleségül, nővérét medve ragadja el, s egy méhecske vezeti vissza bátyjához. Hlineutól kérnek engedélyt házasságukhoz, ám ehhez áldozatot kell bemutatniuk a kutyának. Így jött szokásba a csinek és kiangok között a kutya lelkének való áldozás.
A kutyatisztelet eredeteként a lepcsák mítosz a Taseting isten által teremtett első emberpár férfi tagjának, Furongthingnak kutyával hálását nevezi meg. Az isten ugyanis miután tudomást szerzett erről a viszonyról, megparancsolta a férfinak a kutyatiszteletet. A kiangoknál a kutya ismét a túlvilág urának, Ngatheinnek – aki egyben a holtak bírája, a boldogság paradicsomi földjének ura – tulajdona. Feladata a szökni próbáló bűnös lélek elfogása. S bizony az sem lehet véletlen, hogy a burmai mitológiában Thagjamin („mindent tudó és halló úr”), az istenek feje aranykötésű könyve az emberek jó, kutyabőrbe kötött könyve pedig rossz cselekedeteit tartalmazza.
A tibeti mitológia tanulmányozásának forrásai archeológiai és epigrafikus emlékek, tunhuangi és kínai krónikák, bon és buddhista szövegek, apokrifok (Kr.u.: XIV-XVI. század), történeti krónikák (XVI. század) és asztrológiai művek (XVII. század). Kína területén élnek a Kr.u.: VI. századtól a tangut (tanhszian) törzsek, melyek a X. század végén (982-1227) saját államot alapítanak Hszihszia néven. Eredetmítoszukban a kutyaszerű Nriuriu – az alapító nemzetség tagja tigrist győz le.
A régi Koreában többek között a kutya is totemállat volt. A buddhizmust Kogurjába Kr.u.: 372-ben, Pekcsébe 384-ben, Szillába 527-528-ban vezették be. Ezt követően olvadtak e pantheonba a helyi istenek, szellemek. Az V-VI. századi koreai és VII. századi kínai dinasztia-történetekben szó van arról, hogy Pujo császára feleségül veszi a folyóisten leányát, Rjuhva-t („fűzfavirág”), aki a napsugártól teherbe esvén egy hatalmas tojást szül. A császár ezt először a kutyák elé vetette, ám azok nem ették meg, csakúgy, mint más állatok. Rokon a kacsin és csin kozmogónikus mítoszokkal a koreai hagyomány, melyben Kamak nara, a sötétség országának királya tüzes kutyákat küldött, hogy lopják el a Napot és a Holdat. Ám a Nap túl forró, a Hold túl hideg lévén ez nem sikerült nekik. A Nap és a Hold azon darabkái, amelyeket a kutyák megrágtak, nem világítanak, ez az oka a fogyatkozásoknak.



Most, hogy áttekintettük a mítoszok világát, nézzük az anyagi világ emlékeit!
Kínában a kutya domesztikációja a jelenlegi adatok szerint a Kr.e.: V-IV. évezredre tehető (ennek ellentmond, hogy a legkorábbi észak-amerikai kutyalelet Kr.e.: 8500 tájáról származik, s óvilági típusú, Kelet-Ázsiából származó eb). A Jangsao vidékén folytatott ásatások azt mutatják, hogy az újkőkori falu főnöke nő volt (matrilineáris törzsi szervezet). Fő háziállatuk a kutya és a sertés. A kutya már kezdetektől társ a vadászatban, de az étlapot is gazdagítja. A Kr.e.: II. évezred második felétől, a Shang dinasztia idejéből fennmaradt leletekből tudjuk, hogy a nagyszabású fejedelmi vadászatok, melyek egyben hadgyakorlatok is voltak, hatalmas harci szekerekkel folyt, s a kutya fontos részese a vadászatnak.
E kultúra halottkultusza is megköveteli, hogy az elhunytnak fontos és kedves tárgyak, lények – pl. kutyái – elkísérjék a másik létbe.
Ezért kezdetben feláldozzák őket. A Kr.e.: III-II. évezred (neolitikum vége) folyamán a kutyákat a halottak alá temetik. A Kr.e.: XVIII-XI. században már változik az elhelyezés, ekkor már a kutyát a halott lábánál találjuk meg. Döntő változást hoz a „Hadakozó Fejedelemségek kora”. Az élőt felváltja a jelképes áldozat. A kutya agyag, bronz, vagy jáde szobor képében kerül a sírba.
Külön ki kell emelni egy nagy fontosságú, viszonylag friss leletet a Kr.e.: IV. század végéről, Csung San (Zhongshan) fejedelem szimmetrikus elrendezésű, több épületből álló sírkomplexumát. A középső, legnagyobb épülettől, mely a fejedelem sírját rejti, délre egy 35m  ́ 4m alapterületű külön épület ló, borjú és két gondosan elhelyezett kutyatetem végső nyughelye. A teljesen ép csontvázak rövid, vagy kurtított farkú, erőteljes, nagytermetű ebek maradványai a Canis familiaris matris optimae alakkörből. A kutyák nyakán egy-egy igen értékes, hajdan bőrrel bélelt ennek szegecs helyei látszanak - , 9-9 db. arany, illetve ezüst lemezzel borított bronz szelvényből álló nyakörvet sikerült feltárni. A nyakörvek átmérője 36 és 38 cm. Mivel az ilyen felépítésű nyakörv hosszú szőrű ebnél kevéssé célszerű, alighanem jogos a rövidszőrűség feltételezése. Az eltérő nyakkörméret önmagában nem alkalmas az esetlegesen eltérő ivar megállapítására. Ehhez osteológiai adatok ismerete elengedhetetlen. Az elhelyezésből egyértelműen megállapítható, hogy az ebeket nem élve temették el.
Ugyancsak a Kr.e.: IV-III. századból, Honan tartomány, Hszinjang lelőhelyről egy Csu sírban talált fa hangszer ábrázolását közöljük. Ezen a bal oldali szarvastehénszerű és a jobb oldali fantasztikus állat között ülő kutya látható nyakörvvel a nyakán. A Kr.e.: 200 tájáról származó berakásos bronzedény (hu)



vadászjelenet ábrázolásán a bikát íjjal és dárdával leterítő két vadász segítője két kutya.
Sajátos, a tibeti lamaista vallás reinkarnációs hitével összefüggő extrém gyakorlat a halottak kutyával történő felfalatása. A halott tetemét a szeletelő ember lehúsolja, és a kutyáknak veti. A halott csak akkor születik újjá, ha teste már teljesen megsemmisült. E folyamatot gyorsítja meg a kutya (vagy a ragadozó madarak) tápcsatornájában történő megsemmisülés.
Kalandozásunkat folytassuk az irodalmi emlékek tárgyalásával! Elöljáróban tudnunk kell, hogy ez az irodalom, legyen bár a leghétköznapibb témáról is szó, a bölcselet, a filozófia művészete. Eszköztárára a történeti, vallási utalások mellett, a példázatok rendkívüli gazdagsága jellemző. Tematikailag pedig felöleli a társadalmi élet széles spektrumát. Nagy fontossággal bír az ember és a természet kapcsolatának ábrázolása.
A Kr.e. : I. évezredben keletkezett szent könyv: a Dalok Könyve. E mű bepillantást enged a falusias élet világába, pld.: „A második hónapban van a vadászat, /Amellyel fenntartjuk harci készségeinket...”. Itt tudjuk meg az úgynevezett „Csu dalok”-ból a kutyahús alantas voltát: „A vendéglőbe betérő utazó húst rendel. - Nincs húsom! - mondja a vendéglős. - Nem baj, jó lesz kutyahús is! - feleli a vendég.” - a kutyahús tehát, csak a disznóhús után következik a húsok hierarchiájában.
Lao-Ce (a taoizmus atyja, Kr.e.: 550-480 körü1) írja a békéről szóló versben: „... ha átlátnak a szomszéd országba, /és áthallatszik/ a kakasok kukorékolása, a kutyák ugatása: /úgy érjék el a vénséget, halált,/ hogy sose hogy jártak odaát.”
A Hadakozó Fejedelemségek korában (Kr.e.: 480-221 (?)) Csi fővárosáról, Linceről írják többek között: „Harci kakasokat ugratnak egymásnak, kutyáikat versenyeztetik...”
Huaj-Nan Ce (Kr.e.: l75-122) a jó kormányzásról és bölcsességről szólva, így ír: „Vannak festők, akik nagyon szeretnek kísérteteket és démonokat festeni, de nem szívesen ábrázolnak kutyákat és lovakat. Vajon miért? Mert kísérteteket és démonokat sohasem látunk megjelenni a világban, de a kutyákat és lovakat akár naponta szemügyre veheti bárki.”. Ugyanezt a példázatot a Kr.e.: III. században Han Fej-ce is leírja filozófiai traktusában Csi fejedelem és egy festő beszélgetéseként.
Sen-Hszien Csuan (a taoista szentek életének gyűjteményéből, Kr.u.: 253-333) írja a tanítványok hitéről és bizalmáról mesterük iránt: „... az elixírt először is a kutyán



kell kipróbálnunk. Ha a kutya az égbe száll, az ita1 bizonyosan jó, ám, ha elpusztul, az elixír az ember számára is hasznavehetetlen.” E szavakkal oda is adta a kutyának, az pedig azon nyomban kimúlt. „Az elixírt akartuk megszerezni, de most, hogy megtaláltuk, a kutya elpusztult tőle.” „... ha megisszuk, mi is úgy végezzük, mint négylábú társunk.” - vélekedtek a tanítványok. Így csak a mester és legkedvesebb tanítványa ittak az elixírből. A halálból azonban Vej Po-jang feléledt, s italából töltött a halott tanítvány - Ju volt a neve - és a kutya szájába, mire életre keltek ők is. Együtt felszálltak az egekbe. Ez a történet az egyik legkorábbi dokumentációja az eb kísérleti célra való alkalmazásának.
Csang Ci (Kr.u.: 800 körül) az elnyomottak sorsán keseregve így versel: „... a vízi kalmár gyöngyöt gyűjt halomba, /a kutyája a hajón húst eszik naponta.” Pi-Jen Lunál pedig (zenbuddhista példázatgyűjteményből, Kr.u.: 908-1052) ezeket olvashatjuk: „Mielőtt megütnéd a kutyát, tudd meg a gazdáját.” és „Jobb a kutyának a békeévben, mint az embernek a forradalmakban.”
Nem sorolható az irodalom fentebb tárgyalt műfajai közé, de itt kell megemlíteni a „Kutyák könyve”-t, mint a kynologiai irodalom korai megnyilvánulását. E műben a császárok megbecsült és különös védelmet élvező kedvenc kutyáit írták le, a legkorábbi standard gyűjteménynek és törzskönyvnek tekinthető. A kutya tartására, kiképzésére és elfogyasztására (!) vonatkozó tudnivalókat pedig a Kr.e.: VII. században foglalták egybe a „Rítusok könyvé”-ben.
A kutya szobrászati megjelenítése elsősorban rituális célokat szolgál, de a gyermekjátékok között is találunk megkapó alkotásokat. Előző fejezeteink képanyagában bemutattunk egy-egy azonos típusba tartozó agyagkutyácskát. Megható ábrázolásuk naiv realizmusa, ám még érdekesebb, ha tudjuk, hogy ez a kutya az a bizonyos, aki feleségül vette a hercegnőt, s a hagyomány szerint különb volt a császári udvar arisztokratáinál. A sírokban való elhelyezésük tehát, mitológiai szerepükkel magyarázható.
Az állatkép festészet kialakulása a Kr.u.: VIII. század utánra tehető, ekkor kezdenek ugyanis fokozatosan elkülönülni az ábrázolt témák. Előbb a ló, majd a bivaly, őket követően a kutya és a macska, mint luxus állat, aztán a mitológiai jelentőségű és mitikus erejű teremtmények, végül a halak, rovarok is bevonulnak a festészeti témák világába. A természetábrázolás témaskálája a XII. századra válik teljessé. A kutya ábrázolása a régi életképeken előfordul ugyan, de nem túl gyakori.
Végül bemutatjuk a kutya (kháo) szó kalligrafikus leírását. Láthatjuk, az írás ezen módja - szépsége, lendületes vonalvezetése, harmóniája okán - méltán tartozik a művészet tárgykörébe.



Áttekintve a művészeti ábrázolásokat, nem hagyható említés nélkül egy magát erősen tartó téveszme. Irodalmunkban időről időre feltűnik a „Fo kutya” említése. Mi is az igazság e téren? Ismert, hogy a Fo jelentése: Buddha. Abban sincs vita, hogy ezen ábrázolások elhelyezése sohasem véletlenszerű. Jelenlétük rituális, mágikus szerepükkel magyarázható: távol tartani az ártó szellemeket, démonokat. Első ábrázolásaik a Tang dinasztia alatt (Kr.u.: VII. századtól) jelennek meg. Ekkor még nincs nemük. A hím és a nőstény megjelenítése későbbi fejlemény. Igaz a nőstények kölyökkel való jelzése, ám a hímek lábánál lévő gömb azonosítása a földgolyóval ismét a tévedések világába tartozik. A Föld elképzelt alakja a kínai hagyományban a négyzet, s mint ilyen Nü-Va (Nü kua) istennő egyik attributuma, amint az az ókori domborműveken az időszámításunk kezdete körüli időkből látható. A tévedés lényege azonban magában a kutyaként való értelmezésben van. E szobrok valójában Fo oroszlánok! S hogy néhány tibeti, kínai eredetű eb kétségtelen hasonlóságot mutat velük? Nos, a Fo oroszlán, mint mitológiai lény, korábbi eredetű, mint e fajták. Másképpen ez azt jelenti, hogy kitenyésztésük kezdetei csak ezen időpont utánra tehetőek. Mi sem mutatja ezt jobban, mint a shih-tzu név jelentése. Az oroszlán kínai neve: shitzl. Tehát, mint annyiszor a történelem folyamán, egy meglévő elképzeléshez közelítő típus volt a tenyészcél, s nem a meglévőhöz talált ki az ember mítoszt, bár kétségtelen erre is vannak másutt példák.
Nem lenne teljes a kép tárgyalt kultúrkörünk egyik legősibb tudományának, s abban a kutya helyzetének említése nélkül. A kínai asztrológia hozzávetőleg 5000 éves múltra tekinthet vissza. Eltérése a nyugati asztrológiától jelképrendszerében is markánsan testet ölt. Míg a nyugati csillagképek, konstellációk nevei tengeri, a kínaiak szárazföldi kultúrára utalnak (nyugaton elsősorban a hajós népek, Kínában az ország belső régióiban élők foglalkoznak csillagászattal).
A kínai asztrológiában először a Hold-állatöv 27 képét tartották számon (ezek is egy-egy állat uralma alatt álltak), majd a 12 állatövi jegyet tartalmazó ciklusra tértek át. Egy teljes (12 éves) periódus adja az ún. Nagy Évet. Az egyes állatövi jegyek: Patkány, Bivaly, Tigris, Nyúl, Sárkány, Kígyó, Ló, Kecske, Majom, Kakas, Kutya, Disznó. Hogy miért ők?
A monda szerint Buddha felszólította a világ összes állatát, hogy járuljon eléje és fogadjon neki hűséget. Ám csupán 12 állat jött e1. Buddha azzal jutalmazta őket, hogy érkezésük sorrendjében mindegyiknek adott egy-egy esztendőt, melyet a tulajdonos állatról nevezett el, s abba oltotta annak tulajdonságait, sőt az adott évben születő embereket is a névadó karakterjegyeivel ruházta fel.



A 12 állatövi jegy 6 párra oszlik. Minden pár első állata Jang (aktív), a második Jin (passzív). A hűséges Kutya a szeretetteljes Disznóval pár. A 6 pár sorsaspektust nevezik Házaknak. A Kutya a barátságot és a védelmet, a Disznó az otthont, a kényelmet és az utódokat szimbolizálja a Család Házában. Ugyanakkor itt is fontos a születés hónapja, évszaka, mert az ezekhez tartozó jegyek gyengíthetik, ill. erősíthetik a születési év által meghatározott személyiséget. A kínai kalendáriumot a holdfázisok szabályozzák. Az összeillő jegyekből négy hármas csoport áll össze, pld. a Tigris, Kutya, Ló alkotta egység. A hagyományos kínai év öt évszakból áll. Szimbólumuk egy-egy elem: Fa, Tűz, Föld, Fém, Víz. Az éveket párosával az elemekhez is rendelik.
A Kutya évében születettek legjellemzőbb tulajdonságai: a hűség, őszinteség. Könnyen kötnek barátságot, megbízható társak, ugyanakkor konzervatívak. Hevesen megvédik családtagjaikat, barátaikat. Sérelmeiket gyorsan elfelejtik, csak az idegenekre orrolnak meg tartósan. Mivel jellemzőjük az éberség, az élet útvesztőiben képesek gyorsan eligazodni. A legkritikusabb helyzetekben is megőrzik hidegvérüket, ösztönösen megtalálják a kivezető utat. Szervilisek, nem izgatja őket, ha csak szürke eminenciások. A tömeget nem szeretik, szűkebb körben vannak elemükben. Barátaiknak akkor is pártját fogják, ha hibáztak. Kudarc esetén visszahúzódnak, hogy magukban töprengve szűrjék le a tanulságokat, amiket aztán a későbbiekben sem tudnak hasznosítani, mivel sohasem veszítik el a jóságba és értelembe vetett hitüket, s feltételezik, hogy mindenki olyan becsületes, mint ők. Örülnek a jó szónak, a simogatásnak, igyekeznek azt kétszeresen viszonozni.
Kultúrtörténeti áttekintésünk befejezéseként vegyük sorra a térség kutyafajtáit, s azok alkalmazását.
Először is említenünk kell a kínai kopasz kutyát, mint különlegességet. Első nyomai Kína északkeleti részéből kerültek elő. Újvilági párhuzamok alapján feltételezhető, hogy eleve rituális áldozati, étkezési célra tenyésztették ki. Másodikként a tibeti eredetű, már Arisztotelész által is leírt tibeti masztiffról (do khy), az őrző-védő-, terelő- és teherhordó munkában, nagyvad vadászatban egyaránt használatos ősi ebről kell megemlékeznünk.
Vélhetően szintén tibeti eredetre tekinthet vissza a közel 2000 éves múltú chowchow. A fajta kialakulásában a tibeti dog mellett, mongol közvetítéssel, a szibériai szamojédok kutyái is szerepet játszhattak. Alkalmazási területe, mint ősi típusú ebnek, igen széles. Használták szárnyasvad és szarvas vadászatára, harci kutyaként, egyéb őrző-védő feladatokra, de étkezési célokra is. Itt jegyzendő meg, amint arra már korábban utalás történt, hogy a kutyahús nem tartozott az előkelő



húsételek közé, de fogyasztása általánosan elterjedt szokás volt, s a mai kínai konyha számára sem ismeretlen. Ezért a szokás, hogy a kutyasonkán rajta kell hagyni a mancsot, elkerülendő a hamisítás lehetőségét. A fajta egyébként fénykorában a császárok és mandarinok kedvence.
A déli tartományokban, a Dél-kínai tenger mellett őshonos fajta, a shar-pei pedig valószínűleg már a Han-korban (Kr.e.: 202 körül) létezett. Eredetileg nyájak, lakóhelyek őrzője, majd gladiátorkutya.
Aligha járunk messze az igazságtól, ha a történeti adatok és morfológiai jegyek alapján - vállalva egyes véleményekkel az ütközést - a lhasa apsot tekintjük a legősibb kis termetű, hosszú szőrű ebnek a térségben. A fajta a lhasszai lámaista kolostorokban került kitenyésztésre. Ébersége folytán jelző-eb, de írtja a rágcsálókat, lábmelegítőként is teljesíti szolgálatát.
E táj szülötte a korábbiakban már említett shih-tzu is. Ő valószínűleg a XVI. században került Kínába. Itt állítólag a pekingivel is keresztezték. Eredeti funkciója a lhasa apsoéval azonos.
A család legismertebb tagja a pekingi palotakutya. Őt több ezeréves kínai fajtaként ismeri a világ. Tény, hogy a császári család számára kitenyésztett öleb. Neve egyértelműen összeköti a pekingi Tiltott Várossal. Csakhogy Peking (Jencsing) Kr.u.: 1127-ben lesz először főváros, a Kin állam központja. Tény az is, hogy ugyanakkor a világ legrégebben törzskönyvezett mai fajtája, s e néhány száz éves múlt is igen tekintélyes idő. Tenyésztése a császári ház privilégiuma volt. Kivitelét igen keményen tiltották. Az angolok 1860-as betörését követően került nyugatra.
A család ifjabb tagjai közé tartozik a tibeti spániel. Ennek az ölebnek feltehetően a pekingi palotakutya, a mopsz és a japán chin sorolható ősei közé. Eredetileg az imamalmot hajtották, jelzőkutyák és lábmelegítők voltak.
A mai mopsz őse, mint utaltam rá, valószínűleg szintén kínai illetőségű eb lehetett.
A tibet terrier, aki annyira terrier, mint a tibeti spániel spániel, is a szerzetesek által kitenyésztett fajta. Ősei között megtalálhatjuk a shih-tzu, a lhasa apso és a tibeti spániel túlméretes példányait.
Végezetül szót kell ejtsek a Tang dinasztia óta (Kr.u.: 618-906) ismert, nagy és kis testméretben tenyésztett, rövidszőrű, kelet-indiai típusú Kansu agárról (Hsi goou), erről a gyors vadászkutyáról (lásd: Kína I., 1. sz. kép).



Japán
12000 évvel ezelőtt, a jégkorszak végi olvadás miatt megemelkedő tengerszint ellepte azt a földhidat, mely a ma szigetországként ismert Japánt összekötötte a kontinenssel.
A benépesülés már ezt megelőzően, az őskőkorban (Kr.e.: 50000 körül) végbe ment. Az ember a vándorló mammut, szarvas, őselefánt, antilop csordákat követve települt meg e tájon, csakúgy, mint a ragadozók, így a farkas.
Kr.e.: 11000-től, az úgynevezett Jomon korszakban már letelepült népességgel találkozunk. Ez időből maradtak ránk a kagylódombok és az első szobrocskák.
Vajon az első hódítókat segítette-e már négylábú vadásztárs az élelemszerzésben?
Räber szerint az elsőként betelepülő ainuk, ez a kaukazoid népesség, mely Szibéria uráli népeivel mutat rokonságot, s gyűjtögető, vadász életmódot folytatott, tőzegkutyákat (Canis familiaris palustris) hoztak magukkal, és ezekből tenyésztették ki az ősi nippon inut, mely a japán spiccek őse. Közlésében az első csontleletek Kr.e.: 6000 tájára datáltak. Véleményét látszik alátámasztani egy Saito nevű japán régész, kire egyébként maga is hivatkozik. Ez a kutató állítólag 300 (!) újkőkori kutyacsontvázat vizsgált meg. Korukat Kr.e.: 5000 körülire becsülte. Ezeknek az ebeknek az átlagos marmagassága 36.8 cm és 49.5 cm között volt. Honshu észak-nyugati részén további két 55 cm marmagasságú egyed maradványaira bukkant. Úgy véli, a kutyát az első bevándorlók, az ainuk, már magukkal hozták, vagyis domesztikációjuk nem a szigeteken történt. Megítélése szerint ugyanis a vizsgált osteológiai anyag jól megkülönböztethető az őshonos japán farkas egykorú maradványaitól, ugyanakkor nagyfokú rokonságot mutat a kontinens tőzegkutyáival.
Leletek bizonyítják, hogy a késői Jomon korban (Kr.e.: II. évezred) a kutyákat, a mai kis shiba inuk őseit, kedvencként tartották, s igazi temetésben részesítették.
A Yayoi korszakból (Kr.e.: III. század – Kr.u.: III. század) fennmaradt harang alakú tárgyakon (dotaku) – melyek pontos rendeltetése részben ismeretlen, egyes darabok pedig valóban lehettek harangok – találhatóak állat, így kutyaábrázolások is. Néhányan ezekben a ma már nem létező nippon inut vélik felismerni. Valójában stilizált voltuk nem teszi őket alkalmassá fajta-meghatározásra.



Kr.u.: 57-től datálható a kínai kapcsolatok kialakulása, a IV. századtól ez egyre erősödik, létrejön az állam. Az I-IV. századtól a halomsírok megtámasztására, védelmére agyaghengereket (Haniwa = „agyagból való gyűrű”) raknak körbe. Ezek később figurális ábrázolássá fejlődnek, s rituális értelmet nyernek. A hengeres formát követi a ház, fegyverek, hajók, végül madarak, más állatok (pl. kutyák), emberek ábrázolása.
Az V. században Koreából lovas nép kel át. A század második felétől sírjaikban személyes ingóságaikat találhatjuk. A Higasi-Osakához tartozó Kusaka kagylórétegében agyagedényekkel együtt feltárták egy tizenkét éves csődör rendkívül jó állapotban megmaradt csontjait, mellette egy kutya hevert.
A VI. században az ősi shinto (= „Istenek útja”) vallás rovására átveszik a buddhizmust. A VII. századra kialakul a központosított államszervezet a kínai minta átvételével. Igaz, sajátos vonásai is vannak. A parasztság röghöz kötött, kínai a hivatalos nyelv és az írás, a hivatalok öröklődnek. A VIII. század második felére tehető a buddhizmus és a shintoizmus összeegyeztetése. A shinto kamikat (Kami: természeti erők, szellemek. Szinte minden tárgynak, jelenségnek van „kami”-ja) a buddhákkal társítják. Ez az istenek egyesítése, a shinbutsu shugo.
894-ben megszakadnak a közvetlen kapcsolatok Kínával. Kialakul a saját írás. A XXI. századtól gyengül a központi hatalom. Az egymás mellett élő vallások keverednek. Ez a lovagregények, eposzok kora. 1219-re tehető a katonai szolgáló nemesség (szamurájok) létrejötte. 1274. és 1281. a mongol támadások visszaverése. A hódítók csúfos kudarca megerősítette a japánok hitét abban, hogy országuk az istenek különös védelme alatt áll. Történelmük saját mértékkel nézve viszonylag nyugodt néhány évtizede alatt az erkölcsi hanyatlás jeleként értékeli némely forrás a harcias látványosságokat kedvelő szamurájok kedvenc időtöltései között a kutyaviadalokat. Takatoki, az utolsó Hojo régens (1303-1333) is gyönyörűségét lelte ezekben. Nagyra becsülték a győztes ebeket. Őket gazdagon feldíszítve hordozták körül a küzdőtéren a közönség csodálatára.
1336-1573 az Ashikaga kor. Ennek végére tehető az első japán eb törzskönyv, a Kezukecso születése, ebben különválasztják az őshonos és import fajtákat.
1402-től ismételt kapcsolatfelvétel Kínával. 1542-től megjelennek az európaiak.
Nitta Yoshisada krónikája a XVI. század első felében a szamuráj harcias életének hagyományos elemeit sorolva kiemeli az íjászat, a lovaglás és a stratégia ismeretének fontosságát. A következő században ezt megerősíti Hojo Soun. A gyakorlatok elengedhetetlen eleme a célbalövés mozgó célra. Ilyen az



„Inuoimono”, vagy futó kutya lövészet. A gyakorlat szabályai aprólékosan kidolgozottak voltak. Először bambusznád korláttal bekerítettek egy 120 méter átmérőjű kört, majd 36 íjászt felosztottak hármas csoportokba. A csoportok mindegyike 50 kutyát kapott, ezeket kellett lóhátról eltalálni. Ez a harci játék pontos koreográfia szerint folyt, mivel a kutyákat nem volt szabad megsebezni. A lövészek ezért különlegesen kiképzett, gömbölyű fejű nyílvesszőket használtak. Van forrás, mely a kutyák számát alkalmanként 150-re teszi.
A mozgalmas XV. és XVI. századot hermetikus elzárkózás követi. Előretör a konfucianizmus. Az Edo/Tokugava korszakban (1600-1867) az új politika a bakufu nagyobb megszilárdulásának az eredménye, de hatottak rá a jóindulatról szóló konfuciánus eszmék és a buddhizmus könyörületes szelleme is. Végletes példa erre a „Seiruě awaremu no rei” (Minden élőlény iránti könyörület ediktuma), melyet az ötödik shogun, Tsunayoshi (1646-1709) adott ki. Tsunayoshi, aki a konfucianizmust tanulmányozta, és a jóságos kormányzás híve volt, szerette a kutyákat. Maga is a kutya évében született. A hagyomány szerint gyermeke halálakor egy buddhista szerzetes azt mondta neki, hogy előző életében bizonyára megölt valami élőlényt, s most ezért kell bűnhődnie. Valószínűleg mindezen hatások nyomására bocsátotta ki 1687-ben nevezett rendeletét, mely általánosságban tiltotta az állatok megölését, de különösen a kutyákét. Így, aki megöl egy kutyát azt ki kell végezni. El is nevezték a haragos közemberek „Inukabo”-nak („Kutyaherceg”-nek, „Kutya shogun”-nak). Nyugat-Edoban hatalmas, 82.500 m2-es kutyamenhelyet építtetett, ahol a kóbor állatokat befogadták és ellátták. A törvény fokozatos kiterjesztésével betiltották a halakkal, madarakkal és teknősökkel való kereskedést is. Halála után eltörölték ezeket a rendeleteket, de a „Seiruě awaremu no rei”-nek más, politikai hatása is volt. Egyes hegyi falvakban ugyanis továbbra is tartottak puskákat, főleg vadászatra. Ám, miután a törvény tiltotta a madarak és más állatok lelövését, a puskákat – néhány vadászt kivéve – begyűjtötték, és nem engedték, hogy a parasztok továbbiakban birtokolják azokat. Nagyjából ezzel egy időben tiltották meg a városi polgároknak, hogy kardot hordjanak. Szigorúan ellenőrizték, hogy a szamurájok kivételével senkise viselhessen fegyvert.
1730-1801. a shintoizmus újjáéledése. 1868. Meiji restauráció. 1877-ben Saigo Takamori (1827-1877) vezetésével szamuráj lázadás, melyet levernek és feloszlatják a rendet. A vezér, aki korábban a Meiji restauráció egyik vezetője volt, s tábornokként vezette a császári csapatokat Korea ellen, ellentétbe kerülve a központi hatalommal, sorsszerűen kerül a Kagoshima lázadás élére. A bukás után a szamuráj hagyományoknak megfelelően „seppuku”-t (rituális öngyilkosságot) követ el. Napjainkban nemzeti hősként tisztelik, szobra a tokiói Ueno parkban áll.



Kérdés, hogy a vele ábrázolt kutya pusztán a hűség szimbólumaként, avagy egyéb rejtett értelmet hordozóan került-e megörökítésre.
Angol forrás tesz említést ugyanis Omistoról, az öngyilkosság embertestű, kutyafejű istenéről, aki hétfejű harci ménen lovagol, és örök gyönyört ígér azoknak, kik az ő tiszteletére önkezükkel választják a halált. A házikutyát ezért Omistoként tisztelik. Amikor elpusztul állva temetik el, úgy hogy a feje kint legyen a földből, és még néhány napig ételt hordanak elé. Meg kell jegyezni ugyanakkor, hogy ezt a leírást más közlés nem erősíti meg. Mégis, lehetséges, hogy a Takamori szobor kutyája a seppukura való utalásként került az emlékműre?
Miután a rendkívül mozgalmas japán történelmet igencsak vázlatosan áttekintettük, s utaltunk a tárgyunk szempontjából fontos régészeti, történeti anyagra, vizsgáljuk tovább a kultúra egyéb területeit.
Természetesen a buddhizmusnál már korábban tárgyaltakat nem ismételjük meg, de itt szólunk a Koma-inu (koreai kutya) ábrázolásokról, melyek szintúgy oroszlánok stilizált megformálásban, mint a kínai Fo oroszlánok, elhelyezésük módja és szerepük is azonos amazokkal.
Az asztrológia tudományát Japán Kínából vette át, így a vonatkozó ismeretek már ott leírásra kerültek.
Sajátos csak a japán művészetben önálló műfaj a netsuke (ejtsd: nets’ke). E tárgyak a japán nemzeti viseletnek köszönhetik létjogosultságukat. Zseb híján ugyanis az övre akasztott tárgyak (illatszeres, gyógyszeres dobozok, írószerszám tartók, stb.) ellensúlyaként szerepelnek. Kialakulásuk IX-X. századi kínai, koreai előképekre vezethető vissza. A műfaj kifejlődése a XVI-XVII. századra tehető. Témáját tekintve az állatábrázolások sorában kedveltek a zodiákus alakjai (pl.: patkány, ökör, majom, kutya, ló). A XVIII-XIX. század fordulóján működő Rantei kiemelkedő netsuke faragó. Gyakoriak a kiskutyát ábrázoló kedves munkái.
Mivel a kutya már a korai népi hagyományban is baj elhárító, aki távol tartja az ártó szellemeket: gyermekek védője, talizmán. Így születéskor a gyermek feje mellé kutyafigurát tettek. A kislányok kutyadobozt kaptak a piperecikkek tárolására, s fiatalasszony korukban is használták ezeket. A baj elhárító kutyafigura a hozomány része. Kutyafigurát (inukariko) küldtek a betegnek, így kívántak neki gyógyulást.



A kutyafigurák készítői nem ritkán olyan gazdátlan szamurájok (ronin), akiknek nem, vagy csak alig volt jövedelmük, s babakészítőként próbálták megkeresni a betevőre valót.
Baj elhárító, démonűző szerepe volt a hayabito-k vonulásának is a császári menet élén. Ezek a kutyamaszkos testőrök ugatva haladtak.
Láthatjuk tehát, a kutya elfogadott és elismert tagja a japán társadalomnak, ennek az aprólékosan szabályozott, a hagyományokat mindenekfelett tisztelő társadalomnak. Ezért is különösen fontos hangsúlyozni a kutya egyértelműen pozitív megítélését a japán kultúrában.
Ember és kutya együttélésének sajátos hozadéka az úgynevezett „Vászon rangsor”, ez a különös, hierarchikus rendszer, melyben a kutya nyakára rögzített vászonszalag színe, minősége, szabása és a viselés módja utal a tulajdonos családjának társadalmi helyzetére, a megjelenés vallási-, egyéb társadalmi esemény (seregek szemléje, vadászat) jellegére. A kutyák megbecsülését jelzi az is, hogy ellátásukra személyes őröket neveztek ki. Az etetés ceremoniálisan zajlott le. Ezeket az őrzőket, ápolókat „inukai”-nak nevezték. Idők folyamán ez családi névvé vált.
Ismeretes közmondások: „Úgy élnek, mint a kutya és a majom” – ez az európai „Úgy élnek, mint a kutya és a macska” mondásnak felel meg; vagy „Ha már egyszer kutya leszel a következő életedben, legalább gazdag ház kutyája legyél.”
Említésre érdemes irodalmi alkotás Bakin (1767-1848): Hakkenden (A nyolc kutya legendája) című műve, mely az ebek különös kalandjait és hányattatásait mondja el.
Kulturális áttekintésünk befejezéseként pedig álljon itt egy csodálatos népmese, Virágfakasztó apó meséje: „Volt egyszer réges-régen egy fehér hajú, vénséges vén apó. Az apónak volt egy Shiro (Fehér) nevű kutyája. Éltek ketten tisztes szegénységben. Egy napon aztán Shiro nagy kincset talált. Váratlan gazdagságuknak persze azonnal híre ment. Volt az apónak egy gonosz szomszédja, fösvény, könyörtelen ember, aki eddig tudomást sem vett életükről. Most persze jött mézesmázos szavakkal, csak úgy ragyogott a kedvességtől, s addig-addig hízelkedett míg végre előállt tulajdonképpeni céljával: -Szeretné kölcsönkérni Shiro-t! Az apó gyanútlan volt és boldog, hogy lám mennyire megváltozott az ő szomszédja. Vitte is a szomszéd Shiro-t nagy lobogva magával. Kaparjon kincset az Ő portáján! De a kutya bizony csak szemetet kotort ki neki. Megdühödött az álnok szomszéd, és megölte az okos ebet. Sírt az apó, peregtek a könnyei hűséges társa



vesztén, s fájó szívvel temette el egyetlen barátját. Telt-múlt az idő, s egyszer álmában – láss csodát! – megjelenik neki Shiro. Boldog az apó, öleli, simogatja, míg az meg nem szólal: - Édes gazdám, menj el síromhoz. Nő azon egy fa. Vágd ki, készíts belőle mozsarat. Ebben a mozsárban minden szem rizs arannyá fog válni. Felébred az apó, fogja a fejszét, megy Shiro sírjához. Hát csakugyan nőtt ott egy fácska! Alkalmatos éppen egy mozsár elkészítéséhez. És bizony minden úgy történt, ahogy az álomkép mondta. Kitudódott persze ez is. Jött is a szomszéd, szánta-bánta korábbi bűnét, sírt, verte a mellét. Megszánta az apó, kölcsönadta a mozsarat az álnok embernek. De bizony az a mozsárral is pórul járt. Dühében tűzre vetette, elégette. Álmot lát az apó még aznap éjjel. Jön Shiro és mondja: - Szedd össze a mozsár hamuját édes gazdám, s ezzel a hamuval minden kiszáradt fát életre kelthetsz. Fölkel az apó azonmód és követi az utasítást. Azóta is járja az országot, s nyomában virágba borulnak a fák.”
Körutunkat nem fejezhetjük be a nemzeti fajták áttekintése nélkül. Az első alaptípust az akita, ainu és shiba inuk adják, átmeneti formának tekinthető a kishu, és a második alaptípus a shikoku és a kai inu. Ezek a fajták egy közös ősre vezethetőek vissza, a ma már nem létező nippon inura.
Akita: a legnagyobb termetű ősi japán fajta, mely a Honshu szigetén lévő Akita térségéről kapta nevét. Nevezték sisi inunak, „nagy kutya”-nak is. Két alaptípusát különböztették meg. A matagi (hegyi vadászfalvak neve után) elsősorban vadászeb. A másik a paraszti tanyagazdaságok nagytestű őre. Hosszú időn át főszereplője a kutyaviadaloknak is. Első említései az Edo korszakból (XVII. század) maradtak fenn. A XIX. században újra felvirágzó viadalok csaknem a fajta pusztulásához vezettek. Ráadásul az 1871-es veszettség járvány is megtizedelte az állományt. Szerencsére az állathecceket 1910-ben betiltották (igaz, a végrehajtás sokáig nehézségekbe ütközött), s Odate tartományban sikerült néhány régi „matagi” típusú ebet is találni. Az 1927-ben alapított Akita Inu Hozonkai – a fajta fenntartására létrehozott egyesület – tevékenységének, valamint az 1931-es nemzeti kultúrkinccsé nyilvánításnak köszönhetően sikerült megmenteni ezt az értékes ebet. Talán sokak előtt ismert az 1957-es japán délsarki expedíció kutyáinak története. Ekkor történt ugyanis, hogy a rossz időjárási viszonyok miatt a kutató utat félbe kellett szakítani. A tudósok a magukkal vitt felszerelést és a húsz szánhúzó akitát hátrahagyva tértek vissza a jégvilágból. A szigetországban nem kis felzúdulást okozott ez a döntésük. Három év múlva, az expedíció folytatásakor, a hajdani táborhelyen tizenkét kutyát jó egészségben találtak a visszatérők. Ezek az ebek csak a bázistól mintegy 100 km-re vadászhattak, mégis mindig visszatértek a felszerelés őrzésére. Emlékezetükre, Hirohito császár parancsára, Tokióban életnagyságú szoborcsoportot állítottak fel. A tokiói Shibuja pályaudvar előtt pedig a Hacsiko nevű akita szobrát láthatjuk, aki Dr. Ueno professzor kutyája volt,



s minden este pontosan elment gazdája elé. A professzor 1925-ben váratlanul elhunyt egyetemi munkahelyén. Hacsiko egész éjjel várta a pályaudvaron, s attól fogva is kilenc éven át, haláláig, minden este a szokott időben megjelent ott.
Ainu: nevét a Japán szigeteket egyes vélemények szerint elsőként benépesítő ainukról (másként: ezo) kapta. E nép hosszú harcok során fokozatosan szorult északra, Hokkaido szigetére. Az ő medvevadászatra, szánhúzásra, házőrzésre használt kutyáikból ered ez a közepes termetű fajta. Nevezik hokkaido inunak is. A természetvédelmi törvény védi.
Shiba: Nagano tartomány tájszólásában e név „kicsiny kutya”-t jelent. Hajdan három változatát ismerték. A san’tu állítólag a sekisu és az imba nevezetű helyi fajták keresztezéséből ered. Főként Shimane és Tottori tartományokban fordult elő. A mai shibánál valamelyest nagyobb volt. Az apró mino shiba pedig elsősorban Gifu tartományban volt honos. Az ugyancsak kicsiny alakváltozat, helyi fajta, mely a Shinsu shiba és az ősi mikava shiba leszármazottja, szűkebb hazája Nagano tartomány volt. Előbbiekkel ellentétben vannak olyan vélemények is, hogy a fajta elei 2000 éve kerültek Kínából Japánba, s chow-chow és kishu vére folyik ereiben. Ez a kis-közepes fajta eredeti foglalkozására nézve apróvad vadászatban, jelző- és őrzőkutyaként jeleskedett. Kedvencként is tartották, mint utaltam rá, s tartják ma is.
Kishu: Räber szerint Japán délnyugati vidékének középső tájegységéből, mások szerint Hokkaido hegyekben, erdőkben, folyókban gazdag vidékéről származik. Jól tűri a szélsőséges időjárási viszonyokat. Vadászatra, elsősorban vaddisznóra és őzre kiváló, de jó házőrző, jelző- és pásztorkutyaként is. Állítólag hasznos segítője lehet a halászoknak. Végül kedvtelésből tartott ebként is bevált. Közepes termetű fajta.
Shikoku: az azonos nevű szigeten kitenyésztett közepes termetű ősi fajta, mely tüzes vérmérsékletű vadászkutyaként, jó házőrzőként ismert. Nevezik „kocsiken”-nek is. Szűkebb hazájában a legkedveltebb családi kutyák egyikévé érett az idők folyamán.
Kai: spontán kialakult közepes termetű vadászkutya. Elsősorban vadmadarakra, nyúlra, borzra és vaddisznóra használatos, de házőrzőként és kedvencként is tartják. Közép-Japán hegyvidékéről származik. Nevezik „kosu-tora”-nak is. A természetvédelmi törvény oltalma alatt áll.
Meg kell még emlékeznem további három, a fenti származási sorba nem illeszkedő fajtáról.



Chin (japán spániel): hazájában nevezik „makura chin”-nek is, azaz párnaebecskének. Állítólag a pekingi palotakutya leszármazottja. Egyes adatok szerint létére már Kr.u.: 520 körül utalnak. Ez azonban ellentmondás (lásd pekingi palotakutyáról írtakat!). Más vélemények a tibeti spániel és mopsz, megint mások a máltai selyemszőrű kutyák és spánielek utódjának tartják. Ezek a vélekedések azonban bizonyítást sehol nem nyertek. Valószínűsíthető, hogy mindenképpen Kínából – vagy Tibetből kínai közvetítéssel – származó törpekutya ősökre vezethető vissza a fajta eredete. Évszázadok óta a főúri paloták kedvelt ölebe. Az előkelő hölgyek ruhájuk ujjában mindenhová magukkal vitték kedvencüket.
Japán spicc: ennek a kistermetű ebnek az eredetéről számtalan teória alakult ki. Vannak akik szerint évszázadok óta létező fajta, s az északi sarkkörről az ősi idők kezdetén Japánba vándorolt spiccek leszármazottja. E vélemény megformálói adósak a magyarázattal, hogy e hosszú időn át hogyan tudta elhatárolni magát a fajta a többi japán spicc típusú ebtől? Mások a szamojéd, a német spiccek és a shiba, megint mások orosz spiccek (szamojéd vagy lajkák?) keresztezése révén kialakult XX. századi fajtának tekintik. Küllemét tekintve leginkább a német spiccekkel mutat rokonságot.
Tosa: a Shikoku szigetén lévő azonos nevű megyéről nyerte nevét. Az itt régóta élő könnyű tosa-nikon inukat a XIX. század második felétől megnyíló határokon áthozott, főleg Angliában tenyésztett viadorebek rendre legyőzték. Ezért a viadalok vonzóbbá tétele érdekében a régi shikoku ebeket masztiff típusúakkal, dogokkal, bullterrierekkel, bulldogokkal, sőt állítólag pointerekkel is keresztezve jutottak a mai tosa inu eleihez. Ezek súlyosabbá tételéhez bernáthegyieket és bordeauxi dogokat is kevertek a fajtába. Így született meg századunkban az általunk ismert tosa inu.
Összefoglalóan tehát megállapíthatjuk, hogy egy olyan országban, ahol földrajzi és vallási okok miatt a XIX. századig nincs jelentős állattenyésztés és haszonállattartás, a társadalom és a család élete a legaprólékosabban szabályozott, a társállat, a kutya oly’ mértékű megbecsülése épült az emberek tudatába, anélkül, hogy az istenek pantheonjának tagja lenne, mi történelmi mértékkel mérve is ritkaságnak tekinthető.
Az Újvilág
Afrikáról szólva azt írtam, hogy ez a „rejtélyek földje”.



Nos, átkelve az óceánon, most sem lehet okunk panaszra. Igaz ugyan, hogy régészeti szempontból e kontinens jobban megkutatott terület, mégis számos megválaszolatlan és megválaszolhatatlan kérdéssel kell szembenézzünk.
Tárgyunkra tekintettel csak röviden utalok a leglényegesebbekre.
Az első kérdés: mikor népesült be az amerikai kontinens?
Kik voltak az első bevándorlók, s voltak-e már kutyáik?
A kutatók véleménye megoszlik. Egyesek, utalva a feltárt régészeti leletekre, osteológiai anyagra (pld.: olmék ábrázolások negroid vonásai), feltételezik, hogy a bevándorlás részben Északkelet-Ázsiából – a mai Bering-szoroson át, szárazföldi úton -, részben az óceániai szigetvilágból: Mikronéziából és Polinéziából, tengeri úton valósult meg. Az általánosan elfogadott nézet nem zárja ugyan ki egyes hajós népek fiainak megtelepedését a kontinensen, ám ezek az esetek nem tekinthetőek migrációs hullámnak, és sem antropológiai, sem kulturális szempontból nem befolyásolták a helyi viszonyokat. Amiben jobbára egyetértenek a kutatók az az, hogy Amerikába a morfológiailag modern típusú ember, a homo sapiens hatolt be, hozzávetőleg 25-20 ezer évvel ezelőtt.
Ebben a jégkorszakbeli időben a Bering-szoros helyén földhíd kötötte össze Ázsiát és Amerikát. Az őskori vadászok a csordakövető életmódnak megfelelően nem tettek egyebet, csak követték a kelet felé vonuló hatalmas csordákat, s így velük együtt jutottak el az Újvilágba, csakúgy, mint a ragadozók (pld.: a farkas is). Ebben az időben – véleményem szerint – már létrejött az ember és a canidák egyes képviselői között, a korábbiakban már leírt, érdekközösségen alapuló együttműködés, ami végül a háziasított kutyát eredményezte.
A több migrációs hullámban behatoló ember, aki részint szárazföldi, részint – a partok mellett hajózva – vízi úton népesítette be a kontinenst, morfológiai többarcúságát magyarázhatja, hogy e korai időkben az emberi rasszok még nem teljesen zártak, s átmeneti formák tarkítják a képet, melyekből már az új szállásterületen alakulnak ki az adott kultúrára jellemző típusok.
Az emberi jelenlétet bizonyító legkorábbi ismert lelőhelyek: Kr.e.: 10.000 körül (alsó-paleolítikum) El Jobo (Venezuela); 10.000-8.000 között (középsőpaleolítikum) Clovis és Folsom kultúra – erre az időre tehető több nagytestű állat kipusztulása; Yukon térségében Old Crow (Öreg Varjú) lelőhely; sarkvidéken 9.000-6.000 között: kőeszközök; Lemhi County (USA, Idaho) Kr.e.: 9.000 körül óvilági típusú kutya; Dél-Amerikában 10.000-6.500 között Las Vegas-kultúra;



számos lelet az Andok barlangjaiból. Kr.e.: 9.000-re a kontinens legtávolabbi pontjára is eljut az ember. Bökönyi Sándor is említ, mint legkorábbi északamerikai kutyaleletet, egy Kr.e.: 8.500 tájáról származó óvilági típusú ebmaradványt.
Brentjes állítása szerint az újvilági kutya háziasítása Közép-Amerikában a Kr.e.: III. évezred előttre már megtörténhetett. Kiindulási alapfajtának óvilági – az elő-ázsiai páriakutyának megfelelő -, közepes termetű, primitív kutyát vél. Ebből az alaptípusból tenyésztettek volna ki azután egy rövid lábú „tacskó”-t, egy „bulldog”ot és egy „juhászkutya”-t. Az inkák mopszliszerű ebét is említi. Különösnek tartja, s kiemeli, hogy a Mexikótól Brazíliáig terjedő terület, valamint az Andok kutyái nem ugattak. Új vonás szerinte a meztelen kutyák tenyésztése. Állítása szerint olykor mesterséges szőreltávolítási eljárásokat is alkalmaztak. Ezeket az ebeket, mint étkezési célra tartott, kicsiny, hízásra hajlamos, tacskószerű jószágokat írja le, melyekre az európai megjelenés után (sertés, juh) már nem volt szükség. DélAmerikában áldozat és levágás céljára a tengerimalac tenyésztésére hivatkozik.
Osztályozásával lényegében egyezik Nehring professzor (1884.) besorolása, aki ugyancsak három alaptípust ismertet. Ezek: juhászkutya-, tacskószerű- és egy „bulldog”-típus, az úgynevezett inka vagy csincsa bulldog.
Daub, R. említ még egy teljesen ismeretlennek mondott ős-amerikai agárszerű formát is, bár elismeri, hogy Amerikában nem alakult ki egyetlen igazi agár sem.
Brentjes véleményéhez visszatérve, nem hallgatható el, hogy sommás megállapításai nem mindenben oszthatóak. Először, a datálás kérdése. Amint e munka bevezető fejezetében írtam – a kezdetekről szólva -, nem könnyű annak megállapítása, hogy a kutya mikortól tekinthető háziasított állatnak. Az viszont bizonyosra vehető, hogy egy több ezer éves folyamat eredménye a „végtermék”, s bizony az is: az ember és a kutya-ős együttélése már a kőkorszakban megvalósult, azaz az újvilágot meghódító embert már segítette e négylábú vadásztárs, ha ez még nem is tekinthető minden vonásában házikutyának. Ilyen leletek legalábbis ma nem állnak még rendelkezésünkre.
Óvatlan megállapításnak tűnik a meztelen kutyák tenyésztésének újvilághoz kötése is, mivel ez nem ad választ az ugyancsak szőrtelen óvilági fajták létezésére. Figyelemre méltó viszont az ugatással, illetve annak hiányával kapcsolatos megjegyzés. Tudjuk, ez egyes ősi típusú óvilági fajtákra is jellemző tulajdonság. Ezek a kutyák azonban nem csak hogy nem ugattak, de a szó szoros értelmében némák voltak.



Az említett mesterséges szőreltávolítási eljárások természetesen nem befolyásolták az egyedek, illetve a fajta öröklésmenetét. Csupán annak jelzése, hogy a tenyésztő ember mit tartott kívánatosnak, s nyilván az utódokat is ennek megfelelően szelektálta.
Emlékeztetnem kell az olvasót ismét a kezdetekről szóló fejezetre, ahol már utalás történt azon szakmai véleményre, mely szerint az újvilági kutya kialakulásában helyi, őshonos canidák is szerepet játszhattak, nevezetesen: a Cynodesmus. De vajon tekinthetjük-e a Cynodesmust már canidae-nak? Vagy az afrikai és indiai kutyák – ezen szerzők által – ősének vélt Temnocyont? Genetikai értelemben ezek az ősök meglehetősen távoli rokonoknak tűnnek ahhoz, hogy későbbi utódaik egymással keresztezhetőek legyenek. Nem hunyhatunk szemet ugyanakkor az újvilági kutyák néhány sajátossága előtt, mint a verejtékezés képessége, valamint a fentebb említett némaság. A tudomány ma még adós a megnyugtató válasszal e téren.
Tudnia kell az olvasónak azt is, hogy forrásaink a kormeghatározás tekintetében nem mindig egyértelműek, egymásnak olykor ellentmondanak. Tulajdonítható ez a radiocarbon izotópos (14C) vizsgálati módszer meglehetősen tág tűrési értékeinek, a leletanyag állapotát befolyásoló környezeti tényezőknek, végül az írott források hiányának, más okokról nem is szólva.
Kezdjük tehát kulturális vizsgálódásunkat a jeges északon.
Az eszkimó kultúrát egyes források öt szakaszra bontják, s kezdetét Kr.e.: 20.000 körülre teszik. Más forrás szerint az eszkimók, aleutok viszonylag későn, mintegy 4-5.000 éve Szibériából kerültek vándorlásuk során a kontinens sarkvidéki területére. Ami bizonyos, olyan fejlett kőkori technológiát fejlesztettek ki a hagyományos nyersanyagok alkalmazásában, amit már nem lehet továbbfejleszteni (pld.: a leváló hegyű szigony, a kajak, a kutyahám). Életük elengedhetetlen társa a háziasított kutya. Az aleutok késői betelepedését a szibériai mongoloid népességgel mutatott határozott rokonságuk, s nem utolsósorban kutyáik óvilági (spicc idomúak) típusa valószínűsíti.
Észak-Amerika népei a Kr.e.: 8.000-1.000 közötti időre tehető archaikus korban alakítják ki sajátos életformájukat: megtörténik alkalmazkodásuk a korlátozottabb környezethez. Több kultúra és hagyomány alakul ki. Közös vonásuk a sámánisztikus hitvilág, a totemtől való származás hite, tisztelete. A kontinensnek ezen a részén ugyanakkor nem születik egyetlen olyan magaskultúra sem, mint a középső és déli részeken.



A síksági törzseknél a kutya, a róka és más állatok szimbolizálják a katonai szövetségeket. Az irokéz mitológiában Agreszkui (Agreszkoi) a Nap megtestesítője, a háború és a vadászat istene. Hadba indulás előtt a harcosok magas póznára akasztva – kutyát, néha foglyokat mutattak be áldozatul az istennek.
Taronhajavagon („az aki az égboltot tartja”) demiurgosz és a vadászat pártfogója. Hímnemű, antropomorf lény, aki világoskék, festett kutyabőr köpenyt visel. Az újévi ceremóniák idején fehér kutyát áldoztak neki.
A potowami indiánok mondájában a Holdban üldögélő asszony kosarat fon. Amikor ez elkészül bekövetkezik a világvége. Szerencsére a döntő pillanatban az ember barátja, egy hatalmas eb mindig előugrik, s széttépi a fonatot, így mentve meg az emberiséget. De például, többek között, Kitvanga indián falut is egy kutya fából készült szobra védi a gonosz szellemektől.
A nagy amerikai síkság Mandan indiánjai az ember és a kutya kapcsolatát, mint a föld első két teremtményének találkozását említik. Egyikük a Magányos Ember volt, aki egy napon találkozott egy másik teremtménnyel, ki az Első Embernek nevezte magát. Nem sokkal találkozásuk után harcolni kezdtek az elsőségért, és a Magányos Embernek sikerült megölnie az Első Embert. Az Első Ember testéből hamarosan csontváz lett, s ez a Magányos Embert megelégedéssel töltötte el. Ám a csontok véletlenül összekoccantak, s ez a koccanás folytatódott, míg az Első Ember teljesen újjáalakulva fel nem állt. Ezután elhatározták, hogy együtt fognak vadászni. A teremtmény, aki az Első Embernek hívta magát, a Préri farkas volt.
Észak-Amerika más területén, a délkeleti államokban, a Natchez indiánok között él egy mítosz, mely szerint a kutya a Vízözönre figyelmeztette az embert. Meggyőzte, hogy készítsen csónakot, mely megmenti őt, míg minden más elmerül. Később kérte a kutya az embert: - Térjen vissza szülőhelyére! De a tomboló viharban ezt csak úgy érheti el, ha őt, a kutyát, bedobja az árba. Az ember előbb tépelődött társa iránti hálás érzései és a tanács között, ám végül csak belökte a kutyát a vízbe, aki rögtön süllyedni kezdett. Utolsó tanácsa azonban még ekkor is az embernek szólt: - Ne hagyja el a csónakot semmiképpen még hét napig, amíg a föld teljesen meg nem szárad! S lám, hét nappal az áradat után a csónakban tűz mellett ülő ember embereket lát közeledni. Néhányuk meztelen volt, néhányuk pedig gazdagon öltözött. Az ember s az újonnan érkezettek megosztották maguk között a tűz körüli helyeket. Ekkor egy öregember, vagy szellem tűnt fel kelet felől, s azt mondta az embernek, hogy az idegenek meghaltak, de szellemként tovább élnek.



A mítosz – Hamlyn olvasatában – kicsit furcsa, nem kevéssé a kutya érdekes szerepe miatt. Ő egyszerűen az a teremtmény, aki szolgál, s talán ez az egyetlen funkciója. Ugyanakkor erősen gyaníthatónak véli, hogy a natchezek szervezett társadalmának múltra utaló kollektív emlékezetében élő kötelékekről van szó.
Véleményem szerint mindkét mítosz a totemisztikus hitvilággal áll összefüggésben, s a totemállattól való származást, illetve a totem védelmező, segítő szerepét örökíti meg, összekötve az ember és az ősök sorsát.
A mandanok legendáját értelmezve az sem kerülheti el figyelmünket, hogy voltaképpen itt a préri farkas, mint a házikutya őse szerepel.
Az északnyugati partvidék Nootka-Sound-i indiánjai és a délkeletiek például testvériséget kötöttek a kutyával. Ennek ellenére a Csendes óceánnál, északnyugaton a legismertebb totem a farkas maradt, amelyik azért rettegett ellenség is. Talán ezért fontos tisztelete. A bemutatott táncmaszk őt ábrázolja.
A kutya azonban nem csupán mítoszok szereplője: húzza a szánt, terhet vontat a síkságon, őrzi a szállást, vadásztárs és olykor fogás az étlapon.
Bár tudatos fajtatiszta tenyésztésről még a szánhúzó kutyák esetében sem beszélhetünk a kezdeteknél, a használati igények, s a mostoha természeti viszonyok jóvoltából mégis nagyjában-egészében egységes tulajdonságokkal rendelkező „fajta” jött létre. Nevét az Alaszka északnyugati részén, a Kotzebueöböl környékén élő, bennszülött eszkimó lakosság népnevéről nyerte. Ezt a tartózkodó, jó indulatú, nyugodt, ugyanakkor önálló s igen munkabíró fajtát nevezzük ma alaszkai malamute-nak.
A kontinens északi felének többi „fajtája” leginkább a páriakutyák közé sorolható – prekolumbián őseit tekintve -, s mint ilyenek, egy-egy vidék többé-kevésbé zárt populációjának helyi típusát testesítik meg. Ilyen a síksági indián kutyák egyik típusából a Louisiana államba érkező első telepesek által fajtaazonos tenyésztésbe vett, főleg a Catahoula egyházkerületben népszerű catahoulai leopárdkutya. A világoskék szemű, nagytermetű, leopárdra emlékeztető mintázatú szőrzettel rendelkező eb odaadónak mondott, kezelhető, de általában eléggé agresszív. Mosómedve és prérikutya vadászatokon hasznos segítőtárs, de juhászkutyaként is bevált. Ősét az indiánok csemegeként fogyasztották. Újkori megbecsülésének jele, hogy Louisiana állam címerébe is bekerült.
Bár a nemrég kitenyésztett fajták közé tartozik a tenessee treeing brindle, ősei az indián hegyikutyáktól származnak. Robosztus felépítésű, izmos, középtermetű



kutya. Szenvedélyes vadász, igénytelen és szívós. Mindenes vadászkutya ugyan, de elsősorban mosómedve-vadászaton kitűnő. Áldozata után akár a fára is felküzdi magát.
A black mouth cur, ez az erőteljes, közepes termetű, rövidszőrű vadászkutya szintén mai fajta, ám kialakulásában az első telepesek elfogó kutyái mellett, a síkvidéki indiánkutyák szerepe is valószínűsíthető.
Az Egyesült Államok egyes részein ma is páriakutyaként élő, sokak által kedvtelésből tartott, közepes termetű, rövidszőrű, apróvad vadászatra is alkalmas eb a carolina dog. Megszületésében az indiánok helyi kutyáinak döntő szerepük lehetett.
Ugyancsak rövidszőrű, közepes termetű, lényegében spicc típusú kutya a chinook. Feltehetően az eszkimó kutyából tenyésztették ki, bár fenotípusát tekintve a síksági indiánok kutyái alighanem alappal keverhetőek gyanúba, ha eredetét kutatjuk. Jó házőrzőnek írják.
Nem feledkezhetünk meg végül az észak-amerikai ősökkel rendelkező mai fajták felsorolásánál a retrieverekről és újfounlandiakról sem. Buffon (1782) és más korabeli szerzők egybehangzóan utalnak az utóbbi rokonságára a labradori partvidék őslakos kutyáival. Ezek a jószágok természetesen karcsúbbak voltak a maiaknál, csontozatuk és fejtípusuk is könnyebb volt. Közepes termetű, sötétszürke vagy fekete ebnek írják le őket. Az indiánok tavakban, mocsaras vidékeken, vízi vadászatra használták a „fajtát”.
Itt kell említeni, hogy – ellentétben a közép- és dél-amerikai fajtákkal – az északamerikai indián kutyák mindig egyszínűek. Ezt egyes szerzők azzal magyarázzák, hogy e fajták közvetlen leszármazottai az amerikai fekete farkasnak. Hivatkoznak az indiánok azon állítólagos szokására, mely szerint tüzelő szukáikat éjszakára kikötötték volna az erdőbe, hogy farkasok által befedezve, erősebb utódokat nyerjenek. Nos, az észak-amerikai farkas színe valójában nem egységes. Az európai szürke farkas színétől a feketéig több árnyalat előfordul. Fehér egyedek is vannak. Színüket az egyed életkora, az adott évszak és az öröklött tulajdonságok együttesen határozzák meg.
Nincs információ arról, hogy genetikai szempontból vizsgálta volna bárki az említett észak-amerikai fajtákat, azok rokonságát az indiánok kutyáival, az említett farkassal és a coyote-al. Sajnos a rezervátumokban élő elvadult kutyák, az európai eredetű ebekkel való nagyfokú keveredés okán, ma már nem azonosíthatóak a hajdani páriakutyákkal (megjelenésük sem egységes). DNS



„ujjlenyomatuk” elemzése azonban választ adhatna néhány mai kérdőjelre, megerősíthetne, cáfolhatna véleményeket.
Különösen fontos lenne ez azért is, mert mint a közölt XIX. századi ábrázolások is tanúsítják, már ekkorra jóvátehetetlen károkat okozott az európai kutyákkal való keveredés a síksági indiánok kutyáinak eredetileg egységes helyi populációjában. A művész, Karl Bodmer, svájci festő volt (1803-1893), aki Maximilian von WiedNeuwied herceg társaságában járt 1833-ban a Missouri folyónál. Metszetén, mely az indián falu hétköznapját örökíti meg, láthatunk közepes termetű, lógó fülű, zászlós farkú ebet, álló fülű, farkasra emlékeztető típust és rövidszőrű, agártípusú kutyát is. A minetari (hidatsza) skalptáncot megjelenítő festményén egy meglehetősen szánalmas páriakutyát szemlélhetünk. E művek csakúgy, mint Bodmer egyéb, tárgyi munkái, s Catlin, G. festményei, valamint a korabeli fotók, forrásértékűek kynologiai szempontból is.
Északról dél felé haladva egyszersmind az időben is mélyebb rétegek irányába vezet utunk. Alsó-Közép-Amerikába az első emberek már hozzávetőleg 20.000 évvel ezelőtt megérkeztek.
Addig, míg északon a nagy növényevő csordák, a halban bő tavak, folyók lehetővé tették a vadász-, halász-, gyűjtögető-életmód révén az ember fennmaradását (az éghajlati viszonyok nem kedveztek a növénytermesztés kialakulásának), konzerválva egyúttal a társadalmi szerkezetben a törzsi szervezetet, délebbre jutva új kihívással szembesültek a hódítók. Nincsenek nagy állatcsordák, kevesebb a halban bővelkedő folyó. Van viszont meleg éghajlat, hegyekből alázúduló édesvizű patak, termesztésre alkalmas növény. Így nem véletlen, hogy KözépAmerika az a terület, ahol az Újvilág első földműves társadalmai kialakulnak. Napjainknak is egyik legjelentősebb, legsokoldalúbb növényét, a kukoricát, már az archaikus-kor korai szakaszában megismerték (Kr.e.: 5000 előtt), termesztették. E növény a prekolumbián közép-amerikai kultúrák létének alapja. Megszemélyesített alakja a pantheon egyik legmegbecsültebb tagja: isten.
A földműves társadalom működése fejlett kulturális és technológiai viszonyokat igényel. Természetes tehát, hogy az írás, matematikai és csillagászati (naptár) ismeretek ezekben a magas-kultúrákban alakulnak ki.
Ugyanakkor a legfejlettebb társadalom embere sem élhet meg pusztán növényi táplálékon. Térségünkben viszont a tömegesen vadászható, illetve a nagytestű, háziasítható állatok hiánya (legelők és takarmány termesztés sincs) szükségmegoldáshoz vezetett. A találékony embernek két alapvető állati fehérje forrás állt rendelkezésre. Az egyik az őt kísérő, javait hűségesen őrző eb, a másik



saját fajtársa: az ember. Nos, mindkettőt hasznosította. Fogyasztott persze barrakudát, teknősbékát, a viszonylag későn háziasított pulykát – a fő táplálék, a kukorica mellett -, de az ember- és a kutyahús kedvelt és fontos fogása volt az étlapnak. Így volt ez már a térség első nagy kultúrájában, mely az összes őt követő közép-amerikai civilizációra hatással volt, az olmék társadalomban is (Kr.e.: 1500Kr.u.: 200). A mondottakat támasztja alá az a Kr.e.: 1600-1100 közötti lelet a Pujalkorszakból, a Pãnnco folyó vidékéről, mely táplálék maradványok között kutyát is tartalmaz. Feltétele volt persze mindennek a kutya korai háziasítása, mint arról már fentebb szóltam. Ismerünk leletet az archaikus-korszakból, Kr.e.: 3700-ból, Tlatilco határából (Mexikó): az agyagszobor xoloitzcuintlet szoptató ülő asszonyt ábrázol. Tártak fel ugyanezen környéken Kr.e.: 1400 tájáról származó férfi sírt, melyben kutyacsontváz (xolos?) is fellelhető volt. Ismerünk más példákat is, így a Mexikói-öböl partvidékéről, Kr.e.: 700 körüli időből egy fiatal nő (?) sírját, kit szintén kutyával együtt temettek el.
A nyugat-mexikói Colima-kultúra kormeghatározása meglehetősen bizonytalan, mivel csak bolygatott sírokat sikerült eddig feltárni. Valószínűleg az úgynevezett késői kialakulási korra (Kr.e.: 100 körültől – Kr.u.: 270 körülig) tehető virágzása. Művészeti szempontból lenyűgöző ábrázolásokat, többek között emberek, kutyák szobrait hagyták ránk. A bemutatott állatalakú edények, szobrok életteli, szép emlékei eme kultúrának. Megjegyzendő, hogy valamennyi colimai figura barnás, fényesre csiszolt. Létrejöttük a mesterek magas szintű szakmai tudásán kívül rendkívüli megfigyelőképességet és művészi tehetséget bizonyít.
A leletek tanúsága szerint ők az elsők az ősi Mexikóban, akik a kutyának egy különleges, valószínűleg szőrtelen, hízásra hajlamos fajtáját tenyésztik étkezési célra. A kis jószágokat kukoricával hizlalják. Egyes szerzők az indiánok által dinnyekutyának nevezett, ma már kihaltnak tekintett fajtával azonosítják ezt az ebet. Állításuk szerint azonban a mexikói hegyek között ma is megtalálható a fajta. Sajátossága a testéhez képest hatalmas, gömbölyű pocak. A 8-10 kg-osra becsült kis állatokat agyagba csomagolva sütötték meg, hogy azután élvezettel elfogyasszák. Ennek a sokszor szeretett, dédelgetett, a hallhatatlanság egy fokával is felruházott, majd jó étvággyal elfogyasztott ebecskének is több fennmaradt terrakotta modelljében gyönyörködhetünk. Az ábrázolások olykor nem nélkülözik a humort sem. Más szerzők a sírokból előkerült szobrocskákban a xoloitzcuintle ősi voltának bizonyítékát látják. Temetkezési művészetüket a sámánizmus és a halottak világának tisztelete határozza meg. Elképzelésük szerint a kutyák vezetik át gazdáik lelkét a Styx folyó újvilági változatán a földalatti világba vivő félelmetes úton. Ez a halottkísérő szerep, mint látni fogjuk, valamennyi későbbi – egymásból építkező – kultúrában megmarad a kutya számára.



Az észak-guatemalai, nyugat-hondurasi területekre (Ó-Birodalom) és a Yucatán félsziget északi részére kiterjedő, Kr.e.: 200 - Kr.u.: 950 között fennálló maja civilizáció Kr.u.: 250 – 900 között élte virágkorát.
A maják kultúrájáról – írásbeliségüknek hála – kiterjedtebb ismeretekkel rendelkezünk, mint az őket megelőző, írott emlékeket hátra nem hagyóakról. Írásuk alapelemei a „glifa”-k. Ezek stilizált szimbólumok, melyek hangot vagy fogalmat fejezhetnek ki. Leginkább keretbe foglalt miniatúrákhoz hasonlíthatóak. Értelmezésük a szövegösszefüggés alapján lehetséges. Igaz, ennek buktatóira, nevezetesen Knorozov fonetikus rendszerének problémájára, mutat rá Thompson, J. E. S. „Képi szinonimák és homonimák a Drezdai Maja kódexben” című munkájában, ahol éppen a kutyát jelentő glifa átírása miatti jelentésmódosulást hozza fel érvként.
Fennmaradt kódexeik: a Popol Vuh (A gyékény könyve), mely már a maja-quichék spanyol hódítás után keletkezett szent könyve; a Chilám Balám, az úgynevezett Madridi kódex és a Codex Borgia. Irodalmi hagyatékuk felbecsülhetetlen értéke még a Cakchiquelek Évkönyve, ez egyedülálló betekintést ad a hódítás előtti gondolatvilágba.
A maja időszámítás két naptárt használt. A rituális 260 és a világi, vagy szoláris 360 + 5 napost. Utóbbiban 18 húsznapos hónaphoz hozzáadtak egy 5 napos, szerencsétlennek tekintett hónapot. Ez a megoldás a Gergely-naptárnál is pontosabb volt. Két naptáruk 52 évenként esett egybe.
A maják gondolatvilágában fontos helyet betöltő alvilág, földalatti világ: a „Xibalba” (Rémület Birodalma) részletes leírását a már említett Popol Vuh adja. Hitük szerint – egyes szerzők legalábbis ezt állítják – a „xolos” vezeti át a holtak lelkét a túlvilágra. Ehhez képest figyelemre méltó az a kódexek stílusában festett váza, melynek ábrázolásán Gi isten (az eső és az áldozatok ura) és a csontvázszerűen ábrázolt Halálisten táncolva ünnepli győzelmét a földalatti világba tartozó, kisgyermekként festett Jaguáristen felett. A jelenet jobb oldalán egy fáklyát tartó szentjánosbogár és egy hatalmas kutya látható, aki a lelkeket a Xibalba-ba kíséri. A kétségkívül óriási termetű kutya lógó füle, fejtípusa, foltozottsága s említett termete – még a stilizálást is leszámítva – semmiben sem emlékeztetnek a xoloitzcuintle-ra.
Kutyát és kutyaszerű mitikus lényt láthatunk az úgynevezett Madridi kódexben is. A miniatúrák természetesen erősen absztraháltak, ám a canidae jelleg egyértelműen felismerhető.



Fennáll tehát e kultúrában is a kutyák – már korábban említett – étkezési és rituális célú felhasználása. Nem feledkezhetünk meg azonban egy további praktikus alkalmazási módról. A Yucatán félsziget híres maja rommezőin a régészek felálló fülű kutyák agyagszobrocskáit tárták fel. Ezek az ebek minden valószínűség szerint szőrtelenek voltak. A modellekből a testméretre természetesen nem lehet következtetni. Tudjuk viszont, hogy a kor embere kihasználva 40 C0-os testhőjüket – ezeket az ebeket éjszakára ágyába fektette a takaró alá, s ezekkel az eleven „hőpárnákkal” gyógyította magát reuma, asztma és malária esetén. Emlékezzünk, ezzel a felhasználási móddal már Tibet hegyei között is találkozhattunk!
Räber hívja fel figyelmünket a maja bennszülötteknél fellelhető pária típusú kutyák létére. Ezek általában 40 cm körüli marmagasságú, hosszú, felálló fülű, fehér alapszínű, vörös, fekete, vagy barna foltos, igen sovány ebek. Farkuk könnyedén felpöndörödik. Az Amazóniától a Yucatán félszigetig fellelhető típus kialakulását a környezeti megfelelés követelményének tartja. Véleményem szerint az általa felhozott indokokon túl, a kereskedelmi kapcsolatok is okolhatóak a nagy területre kiterjedő formabeli hasonlóságért.
Tárgyunk szempontjából a maja összeomlást követő tolték civilizáció érdemel említést (Kr.u.: 900-1200, korai posztklasszikus kor). E kultúra romjainak ásatása során számos agyagszobrocska, kőfaragvány került elő, melyek a toltékok „tecsicsi” néven ismert ebét ábrázolják. Egyes elképzelések szerint ez lenne a mai chihuahua őse. Ha akarjuk, valóban akár azok is lehetnének. Az egyik ilyen kutyát ábrázoló legrégebbi kőfigurát Chichén Itzá romjai között találták. A várost Kr.u.: 530-ban alapították. Kérdéses leletünk a tolték uralom korának rétegéből került elő. Ezek a jószágok azonban bizonyára nagyobbak és zömökebbek voltak a mai csivaváknál.
Említeni kell még a Mexikóvárosból Puebla felé vivő országút-menti Huejotzingo kolostort. Ezt a Cholula mellett emelkedő tolték piramis köveiből emelték a ferencesek. A kőtömbökön olyan kutyák domborművű faragványai láthatóak, melyek gyaníthatóan tecsicsiket ábrázolnak; s valóban ezek is mutatnak bizonyos hasonlóságot a mai csivavákkal.
Bemutatott háromlábú, kutyaalakos edényünk talán kevésbé kifinomult, mint a klasszikus kori maja edények, ám lényegre törő, anyagszerű megfogalmazása szinte a modern műalkotás rangjára emeli. A megformázott kutyafej (talán kupírozott füleivel?) mutat némi rokonságot a colimai modellek némelyikével, de az sem kizárható, hogy korabeli juhászkutya portréját örökítette meg készítője.



Közép-Amerika késői posztklasszikus korszakának (Kr.u.: 1200-1450) egyik fontos és rejtélyes civilizációja a mixtékeké. Államuk Oaxaca mintegy száz éven át virágzott (1200-1300 között). Egyes szerzők azonban már 850 körülre teszik kultúrájuk kezdeteit.
Szellemi világuk a térség korábbi népeinek civilizációjából építkezett. Maguk is kétféle naptárt használtak – a majákhoz hasonlóan -, a rituális 260 és a soláris 365 napost. Írásbeliségük kiemelkedő darabja az úgynevezett Codex Nuttall, mely stílusában, ikonográfiájában a conquistadorok előtti idők szellemét tükrözi. Témánk szempontjából különös jelentőséggel bír, hogy nem kevesebb, mint 45 kutyafej és 6 egész kutya ábrázolását találhatjuk meg benne. Ezek a többnyire a rituális élethez kapcsolódó jelenetek döbbenetes megjelenítő erővel tárják a mai szemlélő elé a kor ember- és kutyaáldozatainak – hitük szerint – véres megdicsőülését. A kitépett szívek, a kiömlő vér biztosítják az istenek jóindulatát, a jobb termést, az állam virágzását. A jelenetek foltos, olykor hosszúszőrűnek (?) jelzett kutyákat örökítenek meg.
A korábbi zapoték központ, Monte Albán, valamint Mitla feltárásaiból ismerjük temetkezési szokásaikat. A sírmellékletek között emberek (szolgák) és kutyák maradványait találjuk. Nyilvánvaló feladatuk az elhunyt szolgálata abban a másik világban; s ne feledkezzünk meg a kutya már sokszor idézett halottkísérő szerepéről sem.
A tolték uralmat megdöntő aztékok fokozatosan átvették a legyőzöttek kultúráját. Uralmuk a spanyol hódításig, kereken 500 évig tartott. Irodalmi emlékeik – a Codex Vaticanus, a Cospi (Bolognai) kódex, ez jós szövegeket és rituális naptárt tartalmaz, s a Barbonicus kódex, mely az azték mítosz, történelem, napi élet megismerésének kimeríthetetlen forrása – természetesen megjelenítik a kutyát (itzcuintli) is.
Kitérőként kell említeni, mint fejlett csillagászati ismeretekkel rendelkező népnél, az azték horoszkópot. Ebben a kutya, mint a sikerért mindent feláldozó, gyorsan előretörő, erőszakos és őszinte, véleményét kéretlenül is kimondó lény szerepel. Nehezen viseli saját hibáit. Az akadályok, nehézségek nem nyugtalanítják. Szívességet, tanácsot nem fogad el, az érzékenység nem fog ki rajta. Ugyanakkor megbízható barát, de a csalást, hazugságot nem tűri. Véleményét nehezen változtatja meg. A férfi kutya: családjáért mindenre képes, de ellentmondást nem tűr. Uralkodik. A nő kutya: tudatos nő. A férfiakat orruknál fogva vezeti, s azok csodálják, imádják. Féltékeny. E sorok alapján – nem tévedés – láthatjuk, egy mai, új horoszkóppal van dolgunk, mely állítólagosan az ősi azték örökségből építkező



új asztrológia része, ám valójában egyetlen eleme sem mutat rokonságot a prekolumbián őslakók hit- és gondolatvilágával.
De milyen kutyákat is tartottak ezek az aztékok?
F. Beltran elismeri, hogy a társadalom kiváltságosai tartottak háziállatokat, így kutyákat is, de állítása szerint e kultúra összeomlásával eltűntek ezen ősi kultúrnép négylábú jószágai is.
W. Prescott (1796-1859) a spanyol hódításról szóló művében többek között részletesen ismerteti az aztékok „zoológiai gyűjteményeit”, kutyákról azonban nem szól. Az előzmények alapján azonban aligha lehet kétséges ezek léte. Egyértelmű, hogy a kutyát az ősi Mexikó lakói ismerték. Ő a „mennyből lesújtó tűz” szimbóluma, villám, mely a földön végigfutva megnyitja az utat az alvilágba. Szerepe az egyiptomi Anubiszéhoz hasonló. Feladata a halottakat a végső létezés helyére kísérni. Ezért ölik meg gazdája halálakor, s temetik a holttest mellé, ezzel is biztosítva a legkedvezőbb körülményeket a másik világ eléréséhez a halott ember számára.
Az egyik álláspont két fajtát gondol „őslakosnak”. Az első, egy közepes méretű, barna foltos, az egyiptomi és görög kutyákra emlékeztető eb lenne. Ezt falkákban terelve piacon árulták százával étkezési és temetési rituálén való áldozat céljára. A második típus kisebb, finom, rövid szőrzettel, a mai chihuahua őse, gömbölyű fejjel. S noha e kis jószágok kedveltek voltak már jóval a hódítók érkezése előtt, Beltran mégis odáig megy munkájában, hogy tagadja létezésüket Montezuma (az utolsó azték uralkodó) idején, azt állítva: a csivava ősét a spanyolok hozták magukkal. Mások, szintén az európaiak kistermetű kutyáit tartják kiindulási alapnak, de úgy vélekednek, hogy az aztékok vagy a toltékok tenyésztették ki őket ebből az alapanyagból. A legszélsőségesebb vélemény pedig nem kevesebbet állít, minthogy a kínaiakkal jutott Mexikóba a fajta.
Hans Räbernél olvashatunk egy, közelebbről nem pontosított indián legendát. Ebben a csivava az, aki elkíséri elhunyt gazdája lelkét az alvilágba, átvezetve őt kilenc sebesen rohanó folyón, egészen az Édenkertig. Megjegyzi, hogy ez az utazás rettenthetetlen bátorságot és kitartást igényel, ami megvan ebben a kis kutyában. Az azték alvilág: a Miktlan. Az oda vezető úton az utolsó akadály egy széles folyó, melyen a halott egy apró vörös kutya hátán kel át. Ami a fajta korai ábrázolásaiból is levonható – a mexikói emlékek bizonyítják -: a törpetermet a házikutyák közt igen ősi jelenség. Sok vita folyik arról is, hogy a rövid-, vagy a hosszúszőrű az eredeti változat? Räbernek alighanem itt is igaza van, amikor azt mondja: kezdetleges fajták forró égövi tájakon rendszerint rövidszőrűek, de



hegyvidékeken, nagy hőmérsékletingadozásnak kitett helyeken jobbára gyapjas szőrzetűek. Ezért feltételezhető, hogy az aztékoknál mind a két szőrzettípus előfordult.
Más kutatók, így Allen 1920-as, Amerika őslakóinak kutyáiról megjelent tanulmánya is, a xoloitzcuintle-t tekintik őshonos mexikói fajtának. Hivatkozott szerzőnk F. Hernándezt idézve a nagytestű „indiánkutya” mutánsaként határozza meg a xolost. Egyesek szerint ő az, akit Xoloth istennek áldoznak, s aki átvezeti a holtak lelkét a túlvilágra.
Akárhogy is, minden azt látszik bizonyítani, hogy az aztékok mindkét fajtát tartották. A törpekutyák közül – ezek tartása a nemesség kiváltsága volt különösen a „kék” ebeket kedvelték. Egy hercegkisasszony állítólag 1.500 kutyát tartott. A nagyurak némelyike 500-as állománnyal rendelkezett. Minden kutyának saját rabszolga viselte gondját. Ha az eb elpusztult, a rabszolgának is követnie kellett a halálba. A kis kedvenceket egyes források szerint fiatal rabszolgák heréjéből készített vagdalttal táplálták. Kasztrálás előtt a fiúkat három hónapon át erősen fűszeres étrenden tartották. Más előadások serdületlen rabszolga gyermekek húsát vélik ételüknek. Mivel fennmaradt iratokból alátámasztható, hogy Montezuma étlapján gyermekhúsból főzött gulyásleves is szerepelt, nem elképzelhetetlen a királyi asztal maradékainak ilyetén felhasználása. H. Harman írja: „Nagyon valószínű, hogy ezeket a történeteket jócskán eltúlozták és kiszínezték... Abban a palotában nem 1.500 kutya nyüzsgött, hanem csak 150, vagy talán még inkább 50, az is éppen elég sok.”. Megítélésem szerint túlzottan óvatos a szerző amikor véleményét megfogalmazza. Történelmi analógiák valószínűsítik az igen magas szám lehetséges voltát.
A csivava kapcsán említeni kell az emberi tudatlanság szép virágai közül azon elképzelést, mely nem állít kevesebbet, mint hogy a spanyolok elől elmenekülő, majd elvaduló kutyák prérikutyákkal (rágcsálók!) kereszteződtek. Veretes agyszülemény az is, mely a kutya és mókus szerelméből vezeti le eredetüket. Származásukat illetően, látjuk, számos elképzelés látott napvilágot. A fajta neve az azonos nevű mexikói államról és városról ragadt erre az idegenekkel szemben bizalmatlan, értelmes, tanulékony, élénk, éber, igen aktív ebecskére. Kitűnő jelzőkutya. Társasági ebként tartják napjainkban is.
A xoloitzcuintle ősiségét perdöntően bizonyítja Francisco Hernández (15141578): Historia Animalium et Mineralium Noveae Hispaniae (Új-Spanyolhon állattana és ásványtana) című művében való utalás a lupus mexicanus néven említett csupasz kutyákra. Ez a korai mű egyértelművé teszi ezen ebek létezését már a prekolumbián korban is. A könyv 1651-es kiadásában rajzot is közölnek a



kiadók (Recchi és Lynceus), mint saját maguk által látott ebről. Hauck is kétli, hogy az aztékok csupasz kutyája Ázsiából származna, mivel ilyeneknek nyomuk sincs a csendes-óceáni szigetvilágban. Szerinte legalább két eredetközpont létezett: DélAmerika és Kína. A xolos tehát napjainkra is fennmaradt. Értelmes, jó természetű, közepes termetű eb. Igen ritka. Luxuskutyaként tartják.
Végezetül hadd történjék említés két kutyaszerű mitikus lényről. A tollakkal borított coyote több szobrát ismerjük. Tudnunk kell, hogy a coyote, a sas és a jaguár ismert totemállatok voltak. Több uralkodó tartozott a Coyotl dinasztiához. A bemutatott egyszerű kőszobor és a quetzal- és flamingótollakból, aranyszál rögzítéssel készített remekmívű tollpajzs, bőr alapon arany berakással Ahuitzotlt, ezt a mitologikus vízi szörnyet ábrázolja, melynek kutya teste és kígyó farka van.
Technikai érdekességként pedig Haberland munkájából említendő El Salvadorból három szobrocska, melyeken valószínűleg keréktengely számára szolgáló lyukak vannak. Az egyik emberszerű, a másik kutyaszerű lényt mutat be, a harmadik pedig dekoratívan ábrázolja a jelentős kutyákat. Dr. Tobiás Lóránd egyik kiadatlan kézirata is említ olyan maja és inka mesterek által készített kis kerámia kutyaszobrokat, melyek kerekeken gurulnak. Mivel e kultúrák a gazdasági életben nem hasznosították a kereket, ha kizárjuk a hivatkozott művek Kolumbusz utáni keletkezését, felül kell vizsgálni nézetünket, hogy nem ismerték ezt a csodálatos eszközt. Más kérdés, hogy gyakorlati felhasználását nem valósították meg.
Mielőtt folytatnánk utunkat dél felé, gondolatban szálljunk hajóra, s látogassunk el a karibi térségbe. Ez voltaképpen a kontinensnek azon része, melyet Kolumbusz felfedezett. Az Admirális első útjának naplójában olvashatjuk e szerényen meghúzódó mondatot: „Voltak ott (Kuba) kutyák is, melyek sohasem ugatnak.”
Gonzalo Fernández de Oviedo: „Az Újvilág állat- és növényvilága” – című korai művében pedig a következőket írja: „...A Kutya: Tierra Firmében a nyilas, karibi indiánok tartanak a háznál egyfajta apró, kis növésű kutyát, s van belőle minden színű amit Spanyolországban ismerünk; van köztük szőrös is meg csupasz is, de mind roppant csendes, ugyanis sohasem ugatnak vagy vonítanak, s nem is morognak, és még ha agyonverik is őket, akkor sem üvöltenek vagy nyüszítenek; továbbá felettébb hasonlítanak a farkaskölykökhöz, de azért valódi kutyák, nem farkasok. Magam is szemtanúja voltam egyszer, hogy megöltek néhányat belőlük, s azok egyetlen nyögést vagy sóhajt sem hallattak, meg Dariénben is láttam kutyákat, melyeket karib földről, Cartagena partvidékéről kaptak cserébe holmi horgokért, és sohasem ugatnak, csak esznek meg isznak, s még barátságtalanabbak, mint a spanyolországi kutyák, csak a háziakkal tesznek kivételt: hízelgő farkcsóválással és boldog ugrándozással kedveskednek, ha enni



kapnak, így igyekeznek kifejezni hálájukat a gazdájuknak és annak, akitől enni kapnak...”
Más szerzők is említik a kubai indiánok meztelen kutyáit, s néhányan állítják, hogy azok az idők folyamán elvadultak, páriaebekké lettek. E csupasz jószágokat tartják többen a dél-amerikai meztelen kutyák őseinek.
De nézzük e szűkebb térség kynologiai helyzetét tovább!
Barker és Gayot 1964-ben megjelent rövid monográfiájában az északnyugatHaitin talált kő kutya ábrázolás leírását kapjuk, mely a szerzők szerint Taino kutyaistent, „Opigielgourian”-t örökíti meg, és mely az első archeológiai bizonyítéka a Karib-térségben élt háziasított kutya létezésének a prekolumbián időszakban.
A Martinique szigetén népszerű - minden bizonnyal ősi eredetű -, Burnet által közölt történet, mely egy varázsló feleségének rejtélyes eltűnését követően felbukkanó, ragaszkodó és féltékeny szuka kutyáról szól, ’ki félelmet és gyanakvást hozott az emberek közé, ugyancsak az eb korai megjelenése mellett tanúskodik a régióban.
Kitérőnket befejezve térjünk vissza a dél-amerikai kontinensre!
Mint korábban már utalás történt rá, Kr.e.: 9000 tájára a szárazföld legdélibb csücskére is eljutott az ember. Kr.e.: 6000 körül már a fazekasság korai alkotásai születnek, s Kr.e.: 3500 előtt gyapotot termeszt. Mintegy 3500 éve pedig megalkotja a kontinensnyi terület legrégebbi ismert fémtárgyait.
Az Andok barlangjaiból Kr.e.: 10.000 tájáról származó leletek bizonyítják, hogy az ember ekkor vadászó, gyűjtögető életmódot folytatott. Vadászott vízimadarakra, szarvasra, láma-félékre (vikunya, guanakó), halászott.
Wing: „Az állatok háziasítása az Andokban” – című munkájában számos adatot összegez régészeti lelőhelyekről, különösen a tengerimalacról, kutyáról és a lámafélékről. Megállapítja, hogy Kr.e.: 3000-re már nagyobb a függőség a háziállatoktól, mint a vadászott szarvastól.
Cardich-Tonni-Kriskantzky 1977-es kiadású művükben Argentina Santa Cruz tartományából, a Los Toldosi 3. számú barlangból, az úgynevezett Casapedence szintről, Kr.e.: 7260 és 4840 közöttről (a 14C radiokarbonos kormeghatározás még +/- 300 év eltérést is lehetségesnek tart!) kutya maradványokat írnak le.



Towle, M. A. mumifikálódott ebről számol be egy közép-perui ásatás helyszínéről, a Supe-kultúra (Kr.e.: I. évezred) idejéből. Termer további adatokat közöl Andokbeli kerámia ábrázolásokról, vázafestményekről, egyéb archeológiai leletekről, utalásokról, melyek a kutya ősi jelenlétét, korai háziasítását támasztják alá.
Tudjuk, hogy a kóbor ona és a kisebb haúsh csoportok is növényeket gyűjtögettek, és a mára már kihalt tűzföldi kutya segítségével guanakókra, rókákra vadásztak.
A kor embere vadásztársnak, de fehérjeforrásnak is tekintette a kutyát, csakúgy, mint más helyütt.
Noha közvetlen bizonyíték ma még nem áll rendelkezésünkre – s talán nem is fog soha -, hogy a kutya a benépesülés idején már az embert szolgálta volna, az ismertetett források mind a korai megjelenést támasztják alá, valószínűsítve ezzel ennek lehetséges voltát.
Megállapítható tehát, hogy a helyi magas-kultúrák megjelenését már jóval megelőzően itt is létezik az ember és eb közötti sajátságos együttműködés. A kutya az ember társa, kiszolgáltatott társa.
A korai kultúrák sorából kiemelkedik a Kr.e.: 300 és Kr.u.: 700 között fennálló Moche vagy Mochica királyság a mai Peru területéről. E civilizáció fejlettségéről tesz tanúságot a folyószabályozó, terasz- és csatornaépítő agrárgazdálkodás, a sajátos stílusú kerámia művesség.
Edényeiknek készítése során csupán két színt használtak: egy krémszínű vagy fehéres rózsaszínt és egy vöröst vagy vörösest. Ez utóbbi a sötétbarnától az okkerig a vörös bármely árnyalata lehet. Az ásványi eredetű festéket égetés előtt vitték fel a felületre. Kerámiáik meggyőző erővel örökítik meg démonisztikus érzésvilágukat, tiszteletüket e pantheon és az ősök felé, a chimú kultúra vallási képzeteinek alapjait. Kifejezésmódjukban három fejlődési fázis különíthető el: előbb a törzs védőállatainak képét vagy formáját mutatják, később kombinálják a démonállatot és az embert, ekként hangsúlyozva az ember és a démon között fennálló kapcsolatot, végül már az állat csak díszítőelemként jelenik meg, alárendelve az istenség imádatának. Ekkor a mochica mester már nem csupán rituális célra termel, hanem az élet megszépítésére, érzelmek és ismeretek illusztrálására is.
Kultúrájuk monumentális emlékei, a hajdani vallási élet színteréül szolgáló vályogtégla piramisok. A Lima mellett fennmaradt legnagyobb ilyen építmény csaknem 50 méter magas és több mint 100 millió téglából rakták fel.



Az uralkodók (szakrális fejedelmek, főpapok?) halálakor, utólag vájták ki a sírhelyeket, melyeket a több százados pusztító erózió jótékonyan elrejtett. Az elpusztult építmények és sírok megtalálásának, kirablásának szomorú története már a fehér ember „kulturális” befolyásának eredménye. Minő kétes dicsőség! Érthetően különleges jelentőséggel bír tehát, az olyan feltárás, mint az 1987. februári. Ez a Kr.u.: 290 tájáról származó uralkodói sír tárgyunk szempontjából is nagyon értékes. Az elhunyt uralkodó fejénél és lábánál 1-1 fiatal nőt, két oldalán egy harcost és egy férfit kutyával temettek el. A 40 év körüli férfiak egyikének mindkét lábfejét, a másiknak és az egyik nőnek bal lábfejét levágták. Az eb foltos, ostorfarkú, közepes termetű, szarvasűző – minden bizonnyal az elhunythoz tartozó – jószág volt. Voltak persze egyéb sírmellékletek is, így kerámia edények sokasága. Ezekkel mintegy a halott számára kértek és kerestek védelmet a másvilági életben, túl rangjelző és e másik létben komfortot biztosító szerepükön.
Ám – vetődhet fel a kérdés -, hogyan lehetünk bizonyosak a kutya foltosságában? Nos, ez a kultúra ugyan nem ismerte az írásbeliséget, de számos képes beszámolót hagyott hátra. Ezek az ábrázolások főként a már említett kerámiákon jelennek meg, megörökítve a rituálék, mitológia tárgykörébe tartozó jeleneteket, de előfordulnak rajtuk a köznapi életből vett képek is (például szarvas vadászat). Arra persze a kutatók sem mindig tudnak választ adni, hogy az adott alakok mitológiai lényeket, isteneket, vagy ezek jelmezébe öltözött embereket ábrázolnak-e? Egyértelműen megállapítható viszont, hogy a mochicák életében és hitvilágában a kutya fontos szerepet töltött be. Ott van a halotti áldozat, az esőt kérő szertartás, de a rituális „tollas labda játék” ceremónia szereplői között, és ott van természetesen a szarvas vadászaton az ember segítőjeként. És csaknem minden ábrázoláson foltos, felálló fülű, felkunkorodó farkú, vélhetően közepes termetű ebként jelenik meg. Mindösszesen egy halotti szertartás világos és egy vadászat sötét egyszínű kutyájának képét sikerült fellelni. A foltozottság általában világos alapon jelentkező sötét foltokat jelent. Egy esetben fordul elő sötét alapon világos foltosság a vizsgált anyagban.
E képi ábrázolásokon nem kérhető számon semmiféle realisztikus rajzosság, mégis meglepően egységes, már-már „fajtajelleget” mutató ebeket láthatunk. Aligha járunk messze az igazságtól, ha bennük a Yukatán félszigettől Amazoniáig ma is fellelhető indián kutyák őseit véljük felismerni.
Érdekes az is, hogy több évszázad távolából, a stílus minden absztrakciója ellenére még azt is meg tudjuk állapítani, hogy hogyan vadásztak ebeikkel e régi harcos nép fiai. Egyértelmű, hogy a kutyák a felvert nagyvadat csaholásukkal állítják, majd az odaérkező vadász dárdájával elejti azt.



Nyilvánvaló, hogy a mochicákat követő századokban is megőrizhette helyét a társadalomban a kutya, mivel a XIII. században tetten érhető fajtaszelektív tenyésztés nem lehet előzmények nélkül való. Márpedig az 1200-1463 között virágzó chimú-kultúra kerámia ábrázolásain megörökített csincsa-bulldog egyértelműen tudatos tenyésztői munka eredményeként jöhetett csak létre.
Az észak- és közép-perui leletanyagban jelentkező, mopszra erősen hasonlító, ám azzal természetesen semmiféle rokonságot nem tartó, prekolumbián időből származó kutya nevét Hilzheimertől nyerte, mivel tudomása szerint az csak a csincsa indiánok területén fordult elő.
Mértékadó megfigyelések szerint a chimú kisplasztika hajdan volt ebek portréit őrizte meg számunkra. Nem a típust, az egyedet mintázták! Érdekes a fülek változatossága is. Számos esetben kupírozott fül megörökítésével találkozunk. A Nehring (1886.) által vizsgált mumifikált anyag is jelentős mennyiségben tartalmaz – igaz, közvetlenül a temetés előtt – kupírozott fülű kutyát. E kérdésben nem megnyugtató Räber hipotézise. Lehetséges, hogy a fül részleges csonkolása, s ennek megörökítése is a halotti szertartás része, és nem az élő ebeknél alkalmazott gyakorlat volt.
A csincsa-bulldog múmiák zöme rövidszőrű, Nehring csupán egy egyednél számol be sűrű sörényről és gallérról. Szőrtelen eb nincs a fajta maradványai között. Sajnálatos, hogy e pisze, széles mellkasú kis ebek már az inka kultúra végnapjaira, a conquistadorok érkezése előtt kivesztek.
Természetesen az 1450-1550 között, Cuzco központtal virágzó, majd elbukó Inka birodalom (Peru, Észak-Chile) kultúrájában és hétköznapjaiban is gyakori szereplő a kutya. Az úgynevezett „késői horizont” e nagyszerű civilizációjáról szólva tudnunk kell: a ma is élő quechua (kecsua) nép ősei voltak azok, akik a környező népeket leigázva létrehozták a Birodalmat, melynek uralkodója az Inka. Vagyis mind a birodalom, mind a kultúra az uralkodói címből nyerte nevét.
A Birodalom népei az állatokat, így a kutyát, kecsua nyelven: „alcu” (később az európaiak kutyáira más nevet használtak!), a természet megszemélyesített erőivel titokzatos kapcsolatban álló, különleges képességekkel és erényekkel rendelkező lényeknek tartották. E hiedelem az ősi totemisztikus hitvilágra és a köznapok tapasztalataira (például: megérzik a közelgő földrengést) épül. Állataikat így nem csupán a közvetlen gazdasági haszonért becsülték meg.
„Jogrend”-jük szabályozta az állatok okozta károk rendezését. Azt az őrzésért felelős személynek kellett jóvátenni.



Csillagászati ismereteik szerények. Nincs hagyományos értelemben vett naptáruk, mint az aztékoknak. Matematikai tudásuk az alapműveletekre korlátozódik. Világuk rendjét a rituális élet eseményei határozzák meg.
A kecsua mitológia szerint a holtak lelke a közelebbről meg nem határozott helyen fekvő „némák földjére” távozik. Az oda vezető utat szakadék zárja el, rajta hajszálból készült híd vezet át. Az akadályon fekete kutyák segítik át a lelkeket. Az uralkodó egészségéért fekete kan kutyát áldoztak. De állatokat ajánlottak fel az isteneknek más alkalmakkor is. Az oltár elé vezetett jószágokat finom szőttesekkel, válogatott virágokkal ékesítették fel. A szertartást végző pap (tarpuntay) jobb kezével fogta meg az állatot, hogy a Nap képmása előtt felajánlja azt. A segédek (nanuc) végeztek az áldozattal és feldarabolták. Az istenszobrokat és a templom pilléreit bekenték a friss vérrel.
Minden év májusában sok áldozattal emlékeztek az első Inka eljövetelére. Ez az „Amorayqui Capac Cocha” ünnepe. A birodalom leghíresebb papjai Cuzcóba sereglettek. Jósok és varázslók próbálták az elkövetkezendő eseményeket megjövendölni. S lámákat, kutyákat áldoztak, hogy az áldozat szelleme a megidézett isten szellemével érintkezésbe léphessen.
A harcos huancák a krónikás szerint egy kutyát imádtak istenként, és bálványként a templomokban tartották. Fejéből kürtfélét készítettek, azt fújták ünnepeiken, táncaikhoz. Ez volt számukra a legkedvesebb zene. Háborúikban az ellenség megfélemlítésére szólaltatták meg ezt a különleges hangszert. Úgy tartották, istenük erénye okozza a kettős hatást: őket megbecsüli azzal, hogy nekik szépen szól, ellenségeiket azonban megrettenti és futásra kényszeríti.
E. H. Gerol szerint az „alcu” az európai eredetű kutyáktól eltérő fajtához tartozott, s az erdei kutyától származott. A továbbiakban Nehring kutatásaira hivatkozva elmondja, hogy az andokbeliek valószínűleg a síkságok coyote-jának szelídített ivadékait és valami agárfélét is tartottak. A tengerparton talált kerámia szobrocskák pásztorkutyák létét mutatják. A házak körül tacskószerű ebeik voltak.
Nos, az előzmények ismétlése nélkül csak utalok a felvetés alapjában hibás megfogalmazására. Szakszerű megfogalmazásban, mint ős, az óvilági-kutyák jönnek elsősorban szóba. Az erdei kutya ugyanis olyan ősi alak, mely a családon belül egy korábbi törzsfejlődési szakasz élő kövülete, s így nem valószínű részvétele az újvilági-kutyák kialakulásában. Kommunikációjában a hangadás aktív szerepet játszik, tehát közreműködése egyéb kizáró ok hiányában sem adna feleletet a kérdéses fajták némaságára.



Az, hogy ma jó áttekintésünk lehet a prekolumbián indiánkutyákról, az inkák azon szokásának köszönhető, mely szerint mumifikálták és a halottal együtt eltemették kutyáikat.
Az eddigiekben még nem tárgyalt, a kontinens déli részéhez köthető fajták közül ki kell emelni „előkelő” származása okán a perui kopasz kutyát, indió nyelven: „caa-allego” („ruhátlan kutya”), másként „inca orchid moonflower dog” („inka orchidea holdvirágkutya”), később: „perro sin pelo del Peru”. Hogy megértsük e különös nevet, tudnunk kell, az Inka birodalom arisztokráciája a különlegesen megbecsült orchideákat külön házakban nevelte. Ezeket a viszonylag sötét és hűvös épületeket őrizték a kopasz kutyák. Az eb annál értékesebb volt, minél világosabb bőrszínnel rendelkezett. Természetesen e gyengén pigmentált ebecskék a nap sugaraitól komolyan leéghettek. Így érthető, hogy „az orchideák termében rejtőző”, csak a „holdvilágnál szabadon nyargalászó” kutyákat a spanyolok orchidea holdvirágkutyának nevezték el. A társadalmi elit féltékenyen őrizte „fajtatisztaságát”, gyakori volt a testvérházasság. Mi sem természetesebb, mint e gondolkodás átvitele az állattenyésztésbe. Sajnálatos, hogy ebeiknek nem voltak ilyen mély előítéleteik az egyszerű nép sötét bőrű ebeivel szemben. Így bizony már e korszakban is szép számmal akadtak sötét színű kopasz kutyák. Mai utódaik a törpe, közepes és óriás méretben tenyésztett, szőrös változattal is bíró, kedvtelésből tartott inka kopasz kutyák.
Amennyiben elfogadjuk, hogy a sírszobrok valóban kopasz kutyákat ábrázolnak, tulajdonképpen a X.-XIII. századi populációs viszonyokhoz való visszatérés késői tanúi lehetünk.
Az „orchid”-ot minden színben tenyésztik, ám leggyakoribb a rózsaszínű és a kékesfehér. Közepes termetű. Szőrös változata is van.
Pferd leír egy bizonyos „inca dog”-ot, mely Argentinától Észak-Peruig elterjedt. Ez azonban szőrzettel rendelkezik. Az általa ismert perui sírok mumifikált kutyái is dús szőrűek. Gorwill említ egy „peruvian hairless dog”-ot, mely viszont nagyobb az „orchid”-nál. Minkét esetben felvethető a gyanú, nem az előbb említett fajták változatairól van-e szó?
Mai tenyésztés, de bizonyosan génjeiben hordozza az ősi fajták (például: perui meztelen kutya) örökségét a kistermetű, rózsaszín bőrén kékesszürke, fekete, arany, vörös foltokat, pettyeket viselő amerikai meztelen terrier.
A pária ebek két típusát kell még említeni. Egy amazóniai, közepes termetű, hosszú, peckesen felálló fülű, fehér alapszínű, vörös foltos, felkunkorodó farkú,



igen sovány ebet. Ez a Yucatán-félszigettől területünkig térben és időben igen elterjedt ősi forma. Brazíliában pedig vadászati alkalmazásra tenyésztenek egy ebet: az őzkutyát.
A kontinens ember-kutya viszonyainak megismerése nem lehet teljes a mai indiánok ősi múltban gyökeredző mondavilágába való bepillantás nélkül.
A piaroa hagyományban a kutya és a jaguár teremtése, a kutya története és Wahari halála, valamint a guayanai roroima mese arról, miként vett az ember függőágyat a kutyától, az ember társává váló jószág hulladék és ürülék fogyasztó tulajdonságának megfigyelését tanúsítja. A kayapo „Kutya-tó”-ról és „Kutyaemberek”-ről szóló történetekben a tó és az antropomorf lények az ismeretlen és félelmetes ellenséget személyesítik meg, melyen az emberi elszántság és leleményesség végül győzedelmeskedik. Az elfogott óriás kutya kölyök megszelídítése és keveredése a falusiak apró kutyáival, már a hódítás utáni kort tükrözi. Értsd, a fehérek nagy, indiánok kis kutyái. Így, a Kutya-tó nem más, mint az óceán, melyből kijön a fehér ember, s kit legalább jelképesen legyőz az őshonos nép.
Érdekes és ősi eredetű a perui Vízözön-történet. Ebben a barlangba menekült emberek kutyáikat küldik ki, mikor már nem hallják az eső zuhogását. Ám, azok először még vizesen térnek vissza, a víz még nem apadt le. Másodszorra már száraz bundával érkeznek gazdáikhoz. Ebből megtudják az emberek, hogy leapadt az ár.
S talán a legkedvesebb történet egy aravak legenda a vadászról és kutyájáról: „Sok idővel ezelőtt élt egy ember. Csak a kutyája lakott vele. Amikor vadászni indult, házát a kutyára hagyta. Egyszer az erdőben egy szép manioka ültetvényt talált, pedig az egész vidéken nem lakott más csak ő. Elbújt, hogy meglesse, ki műveli a földet. Bizony, hű társa, a kutya volt az. A vadász legnagyobb ámulatára levetette bundáját és asszonnyá változott. Elvégezte a napi munkát és visszaváltozott kutyává. A vadász óvatosan követte, s nem szólt a látottakról otthon sem. Következő alkalommal ismét a kutyára bízta a házat, és ment, hogy elbújjon. A kutya ismét megjelent, átváltozott, s tette a dolgát. Eközben a vadász óvatosan elcsente a bundáját, elvitte és elégette. Így aztán a kutya, nősténykutya, ember maradt, vagyis asszony. Soha többé nem tudott átváltozni. Később hozzáment a vadászhoz és sokgyermekes családanya lett.”.
Az Ötödik kontinens, szigetvilág (a tettenérhető háziasítás)



A kutya háziasításának problémájával foglalkozva érdemes tekintetünket az európaiak által utolsóként felfedezett lakott kontinensre - Ausztráliára és az őt övező szigetvilágra, itt különösen Új-Guineára – vetnünk.
A terület benépesülése hozzávetőleg 50 ezer évvel ezelőtt kezdődött, s több hullámban valósult meg. Lényeges, tárgyunk szempontjából, hogy e szárazulatok még a méhlepényes emlősök kialakulása előtt szakadtak el az őskontinenstől. Ennek köszönhető egyedülálló állatviláguk. S ennek köszönhetően mondhatjuk ki: a kutyafélék s más méhlepényes emlősök (sertés, patkány) betelepülése az ember közreműködésének eredménye. A nagy távolságok okán ugyanis kizárható e fajok vízi úton való itteni elterjedése.
A neolitikus kultúrával rendelkező ember ezzel olyan vetélytárs nélküli állatokat szabadított rá az őshonos faunára, melyek a kedvező körülmények között igen hamar gyökeret ereszthettek, elindítva azt a természetkárosító folyamatot, mely egyre gyorsuló ütemben egész történelmünket átszeli, s napjainkban is tart.
A kutya jelentősége azonban más szempontból is kiemelkedő. Nézzük, miért is érdekes számunkra ez a bizonyos eb, a dingó?
Jelenlegi ismereteink szerint 12.000 évvel ezelőtt már Ausztráliában voltak ennek a közel-keleti, arábiai farkashoz hasonló, a domesztikáció kezdeti fokán álló, közepes termetű – mondjuk ki nyugodtan - kutyafajtának az ősei.
Érdekes számunkra a dingó, mert a még XX. században is fennálló kulturális elszigeteltségnek köszönhetően, személyesen tapasztalhatták meg a kutatók a hajdani ember és kutyaős kapcsolatának kialakulását. Minden az emberi megfigyeléssel, a falkában vadászó ragadozó képességeinek kihasználásával kezdődött, hogy végül a szociális, hierarchikus „társadalomban”, falkában élő állat emberi „falkába”, társadalomba tagozódásához vezessen.
Jól illusztrálja ezt az őslakosok egyik hagyományos kenguru vadászati módszere. Meglesik és követik a vadászatra induló dingó falkát. Távolról figyelemmel kísérik a megpecsételt sorsú kenguru utáni hajszát, majd annak elejtése után azonnal lecsapnak a fáradt vadászokra, s elragadják a zsákmányt. A méltatlankodó, hoppon maradt dingóknak odavetik a zsigereket, ezzel mintegy megosztva a „közös munka” gyümölcsét. Természetes következménye e cselekedetnek, hogy az eszes és kitartó ragadozó olykor szállásáig követi az embert, s itt még újabb ehető hulladékokat találván, esetleg a lakoma maradványaiból is részesülve, hozzászokik a kétlábú rivális közelségéhez. Alapvetően tehát, minden a „közös” vadászattal kezdődött.



Természeti népeknél, szerte a világban, megfigyelhető, s ennek alapján nem lehet kétségünk, így volt ez a kőkori embernél is, előszeretettel vesznek pártfogásba állatkölyköket. Felnevelik azokat. Olykor az asszonyok szoptatják a gyámoltalan kis jószágokat. Ezek pedig a gyermekek játszótársai, pajtásai lesznek. Hiszen őseink is rendelkeztek mindazon érzelmi képességgel, melyek a kedvesség, szeretetreméltóság meglátásához szükségesek. S persze volt egy másik motiváció! Kevésbé hízelgő, de racionális: a felnevelt állat hús is volt. Tartalék, szükség esetén táplálék. Mert ősünk elsősorban élni, túlélni akart.
S hol van mindebből a kutya haszna? Ennek magyarázata már nem Ausztráliában, hanem azon kontinenseken lelhető fel, ahol az elsődleges háziasítás ténylegesen lezajlott, s ahol a kutya (az emberrel együtt) maga is potenciális zsákmányként szerepelt nála erősebb ragadozók étlapján. E helyeken a két vadász egymásrautaltsága a kutya ébersége, ereje, az eszközhasználó ember harci ügyessége folytán a túlélés biztosítékává vált.
Ausztráliába az ember, mint láttuk már egy félig-meddig domesztikált kutyával érkezik. Itt a mindkettőjüket veszélyeztetni képes ragadozók hiányának köszönhetően, ez a még laza ember-kutya kapcsolat ismét fellazul. A könnyű és gazdag zsákmány lehetősége a dingó ős populációjának gyors megerősödéséhez vezet. A nagyfokú egymásrautaltság megszűnése pedig meggátolta a háziasítás fejlettebb formáinak kialakulását a kontinensen. Bizonyíték erre az is, hogy más földrészekkel, kultúrákkal szemben itt nem jönnek létre helyben tenyésztett új fajták. A természetes kiválasztódás viszonylag egységes állományt hoz létre. Megszületik a mai dingó, mely a maga rusztikusságával a páriakutyák egy önálló csoportját képezi.
Tudom vannak elméletek, melyek figyelmen kívül hagyva a nekik ellentmondó adatokat, a dingó ősének betelepítését a már jelzettnél lényegesen későbbi időpontra teszik.
Ezen állítások megcáfolására, s egyszersmind a kutyának az őslakosság kultúrájában betöltött szerepére utalva tekintsünk be a hagyományok, mítoszok világába.
Szükséges ez azért is mert az olyan életmódbeli lelemény, mint az állat testhőjének felhasználása a hideg sivatagi éjszakákon - Tibet hegyeitől az Andok magaslataiig szerte előforduló jelenség - nyilván az emberré válás idejét is megelőző tapasztalat, s nem a homo sapiens találmánya. A hitvilág kialakulása és fejlődése viszont már a tudatos, elvont gondolkodásra képes emberi elméhez köthető. Ezért nagy jelentősége van a kutya előfordulásának e mítoszokban, mivel az egész



földünkön fellelhető vándor motívumok a különböző népek, népcsoportok hajdani összetartozásának, kulturális kapcsolatainak napjainkig fennmaradt bizonyítékai, melyek a domesztikációs folyamat kezdetét is jelentősen korábbra tolják.
Lássuk az ausztrál mitológiát! Itt például kutyaemberek üldöznek vörös és szürke kengurut, majd szétmarcangolnak egy menekülő emut. A vélhetően kettős természetű (ember és kutya) lények a totemisztikus hitvilágon belül az ifjak rituális avatási szertartásán a bolyongás motívum szereplői, lényegében segítők. Ez utóbbi szerepkör a kutya zoomorf- antropomorf mitológiai előfordulásában általánosan elterjedt motívumnak tekinthető.
Az ausztráliai Észak-nyugat és Közép-Virginia törzsei Bunjil személyében tisztelik mindenek Atyját. Többek között neki tulajdonítják a földfelszín kialakítását is. Sok barlangot hoznak vele kapcsolatba. Az egyikről, melyben lefestették Bunjilt és két kutyáját egy Mukjarawaint számolt be. Később sikerült is megtalálni a kérdéses helyet a Black Range nyugati oldalán. A kövér istenség jobb oldalán két kutya található, az egyik 33 cm, a másik 28 cm hosszú. Az alakokat eredetileg vörös okkerrel festették, nemcsak a körvonalakat, hanem az egész felületet. Utóbb fehér tajtékporral kihúzták a kontúrok egy részét. A második kutyát csak ekkor festették hozzá. Az ősi sziklafestménynek ez a kiigazítása már XIX. századi fejlemény, ami a kultikus hely továbbélését igazolja. A kutya, mint isteni segítő, kísérő ugyancsak általános a világ mítoszaiban. Igaz, az ilyen természetfeletti lényeket kísérő ebek – ellentétben az ember kutyáival – sokszor veszélyes állatok.
A melanéziai Lau (Fidzsi)-szigeteken egyes törzsi csoportok fehér kutyától származtatják magukat. A polinéz Maui kultúrhős, aki tüzet hoz az embereknek, szerszámokat, fegyvereket eszel ki, részt vesz többek közt a kutya létrehozásában. Mindkét előfordulási forma több kultúrában tetten érhető elem.
Az északkelet-új-guineai Hagen-hegység vidékén élő mbowambok hagyománya szerint a kutya hozta az embereknek a tüzet, s ő is tanította meg őket annak meggyújtására („Történet a tűzről”). De a szolgálatkész kutya párt is keres gazdáinak, majd ismét ő a tűz hozója, az íj és nyíl is általa kerül az ember birtokába. A szokásokat, a „mokát” is a kutya révén ismerjük meg. „A kutya mindennek az eredete, a gyöktörzs.” („A felső-tae-emberek”). A hálátlan ember mégsem becsüli meg mindazt a jót, amit a kutyától kap. Erről szól a „Segítőkész kutya” története. Volt ugyanis egyszer négy fivér. Kettő eljárt vadászni és jól élt. Kettő azonban nem vadászott sohasem, s így bizony nyomorogtak. Végül az egyik elunta, s kiment az erdőbe. Ott találkozott egy kutyával, aki disznót adott neki. Ő megfelezte azt jótevőjével, a többit hazavitte. Így ment ez egy darabig. Fivére egyszer aztán elunta



a dolgot és maga akart kimenni az erdőbe. Testvére mindent elmondott neki. Minden rendben is lett volna, ám ő nem volt hajlandó a kutyával megfelezni a disznót, s agyonütötte jótevőjüket. Mikor fivére látta, hogy testvére nem adott a kutyának a húsból, rohant az erdőbe. Meg is találta a kutya szellemét, egy öregembert, aki a fejére olvasta bűnüket és hálátlanságukat. Mindezért egész hátralévő életüket olyan nyomorúságban kellett leélniük, mint éltek korábban.
És segít a kutya bajbajutott gazdájának, amikor álnok szolgák csapdába ejtik. Ő hív segítséget falujukból, megmentve ezzel őt („A gazdag és a két szolga”).
A vagavagák (melanéz nyelvű népcsoport Délkelet-Új-Guineában a Milne-öböl déli partvidékén) története szerint Faiszi Uri, aki vaddisznó vadászat közben találkozik Gvarigvaridonával, a szörnnyel, előbb két kutyájával akarja annak vesztét okozni, s csak miután így nem jár sikerrel, viszi faluját harcba, hogy végül legyőzzék régi ellenségüket.
Szerepet kap a kutya abban a taupota (melanéz nyelvű törzs a Milne-öböl északi partvidékén) mítoszban is, mely a „Fehér ember eredetéről” szól. E szerint amikor még nem volt tenger, s mindenütt csak föld terült el, történt, hogy egy férfi kutyája több alkalommal repülőhalat talált. Mivel a hal ízletes volt, a világos bőrű Lavarata és a sötétebb bőrű Aurana nemzetségbeli férfiak elmentek megkeresni a helyet, ahonnan a halak származnak. Mikor egy nagy fa üregében rátaláltak a halakra, megpróbálták kivágni azt. Sok vesződség után siker koronázta munkájukat. Az ennek örömére rendezett lakomát kihasználva a lavaraták kereket oldottak a kidöntött fát használva fel csónakként, s magukkal vittek minden értéket a faluból: ékszereket, fegyvereket, fazekakat, még a sok halat is. Az auranáknak semmijük sem maradt. Így csónakot sem tudtak készíteni, hogy a tolvajok után eredjenek. Később, mikor a fehér emberek jöttek, tudták, hogy a gazdag lavaraták utódai tértek vissza.
Új-Guineában, ahol a belső területeken a hústáplálékot túlsúlyban a háziállatok, elsősorban a disznó, a kutya és a csirke adja, látható módon gyakori szereplő a kutya társállatként, az ember segítőjeként is. Az e tevékenységet megörökítő mítoszok jelentős része ismét analóg más népek, sokszor távoli népek elbeszéléseivel.
Összefoglalóan kimondhatjuk tehát, az ember-kutya kapcsolat már elég fejlett és erős volt az emberi kommunikáció kialakulásának hajnalán ahhoz, hogy az ezzel párhuzamosan születő hitvilágban is szerephez jusson. S kellett mindennek történnie a kontinens és az azt övező szigetvilág – igaz, több hullámban történő benépesülését megelőzően. Ebből az összefüggésből kiindulva pedig felvetődik a



kérdés: vajon mai ismereteink a dingó ős betelepítését illetően helytállóak-e? Nem amellett szól-e a valószínűség, hogy ez az esemény lényegesen korábbra teendő?
Európa – A prehisztorikus kezdetek
Több éve megkezdett munkám, melynek célja a háziasított kutya (Canis familiaris) gyökereinek megismertetése, végigvezette az érdeklődő olvasót egy kontinenseken átívelő úton. Ez az út azonban nem csupán egy Canida faj, hanem egyben az ember születésének, kulturális, művelődéstörténeti, gazdasági szimbiózisának több ezer éves, sőt, több tízezer éves története.
Nem tartozik a kezdetek tárgyalásának körébe, így csak ennek alapjait fogom érinteni, az európai fajtatenyésztés századokon és kultúrákon átnyúló szövevényes útjának feldolgozása. Ez ugyanis már egy másik történet.
Marad tehát – fenti megszorítással –, öreg Európánk vizsgálata.
Az eligazodás érdekében néhány általános történeti ismeretet kell felelevenítenem.
A neandervölgyi ember (Homo neanderthalensis) megjelenéséig tartó alsó paleolitikumban (Őskőkor első szakasza) jelennek meg az első kőeszközök (marokkő-eszközök, szakócák). Az ember ősök mindenevők, megismerik és használják a tüzet. A középső paleolitikumra, mely hozzávetőleg Kr.e.: 100000 36000 közöttre datálható, a szilánk eszközök készítése jellemző. Ez már az anatómiailag modern ember (Homo sapiens) kora. A fejlett (késői) paleolitikum körülbelül a Kr.e.: 36000-től – 10000-ig terjedő időszakra tehető. A kovapengék, mammut- és rénszarvasvadászok, az első művészi megnyilvánulások, a barlang festészet kifejlődésének korában vagyunk. Utolsó szakaszát Magdalénien-kornak nevezzük.
Az átmeneti kőkor (mezolitikum) már átvezet a földtörténeti jelenkorba (holocén). Erre az időszakra (Kr.e.: 10000 – 6000) a gabonafélék termesztésének és egyes állatok háziasításának kialakulása, a letelepült életmód megszületése a jellemző.
Az újabb kőkorra (neolitikum) általánossá válik a csiszolt kőeszközök használata, létrejön a kerámiaművesség (fazekasság), a szövés, elkészülnek az első



rézeszközök. E kor kezdeteit egyes területeken korábban Kr.e.: 6000-től, majd 9000 – 7000-től számították.
A Kr.e.: IV. és II. évezred közötti időszakra a fémeszközök általános elterjedése (előbb réz, majd bronzeszközök) a jellemző. Ekkor emelkedik ki a papi és katonai arisztokrácia. Kialakul az írás, s ezzel belépünk a történeti korba. A Kr.e.: II. évezredtől pedig megjelenik a vas.
Amint azt a kezdetekről szólva korábban már kifejtettem, a kutya kialakulása, azaz egyes canida fajok háziasítása hosszú, több tízezer éves folyamatnak, a természetben számos fajnál ma is tapasztalható szimbiotikus együttműködésnek a végeredménye. A történet az emberelődök megnövekedett állati fehérje igényével, azaz a táplálkozásban mind jelentősebbé váló hús megszerzésének lehetőségével összefüggésben kezdődött.
Lássuk, mit mondanak erről a régészeti feltárások kontinensünk vonatkozásában!
A paleolitikus leletek sorában elsőként említem a Bonn melletti Oberkasselnél előkerült sírt. Az eltemetett idős férfi és fiatal nő mellett egy kutya maradványai feküdtek. Ez a Kr.e.: 12000 tájáról származó kutya G. Nobis vizsgálata szerint „juhászkutya nagyságú” volt.
E korszak leleteinek sorában kell említeni az ukrajnai Mezinben feltárt jégkorszakbeli település csont anyagát, melynek megítélésén ma is vita folyik. További németországi leletekről értesülhetünk például M. Street dolgozatából (Ölknitz, Döbritz, Saalfeld). A fiatal paleolitikumból ismerünk még leleteket Ausztria és Ukrajna más településeiről is, vagy utalhatunk a franciaországi La Vache-ból származó ábrázolásokra.
Figyelemre méltó R. Musil, a brno-i Geológiai és Paleontológiai Intézet kutatójának a Magdalénienkor háziasított canidae leleteivel kapcsolatos munkássága. Megállapításait a közép-európai utolsó jégkorszak idején létrejött nagyszámú, az említett kultúrába tartozó telep vizsgálata nyomán fogalmazta meg.
A Kniegrotte-barlang vonatkozó rétegében a következő canida csontokat találja: egy ulna (könyök, kar) proximális (testhez közeli) része, egy koponyatöredék, egy viszonylag kicsi, bal calcaneum (sarok) csont, egy metapodium (lábközép) töredék és számos állkapocs töredék fogakkal. Az osteologiai anyag az időben közeli telepek farkas leleteivel összehasonlítva, azok alsó határához esik közel, nagyfokú méretbeli egységességet mutatva, noha ez kisszámú anyag esetén inkább



szóródást kellene mutasson. Az egyik fogakat tartalmazó állcsont a méretbeli eltérésen túl, a premolaris és molaris fogaknál a farkastól eltérő típusra utalt, ami az arcorri rész megrövidülésének, azaz a háziasításnak a következménye. Rétegen belül típusos, farkastól származó csont egyáltalán nem került elő. Ilyenek csak az említett alatti, tehát régebbi rétegben voltak fellelhetőek, s ezek méretükben típusosak voltak.
A közép-németországi Teufelbrücke időben közeli, azonos kultúrájú lelőhelyén szintén felszínre kerültek olyan lábujj- és lábközépcsontok, melyek a farkas csontoknál jóval vékonyabbak voltak. Musil, mások eredményeire is utalva, a késői paleolitikum Magdalénien-kultúrájának idejére teszi a farkas Európa több pontján párhuzamosan meginduló háziasítását. Feltételezése szerint a specializálódott vadászat teremti meg a háziasítás feltételét, melynek lehetősége a farkas szociális viselkedésében és vadászösztönében rejlik. Ez kétségtelenül igaz. Ugyanakkor hivatkozásának azon része, mely a háziasítás kezdeti céljának a vadászatban és az állatok összeterelésében nyújtott segítségre utal, szerintem részben téves. A falkában vadászó ragadozónak ugyanis nem a csorda összetartása, hanem szétugrasztása, a kiszemelt áldozatnak a többitől való leválasztása a célja. Ezért a háziasítás kezdeteitől a terelő kutyáig szükségszerűen hosszú út vezetett. Vagyis a Magdalénien-kultúra farkasnál kisebb, háziasított őskutyája vélhetően nem a nagy zsákmányállatok terelésében jeleskedett. Érdekes az a körülmény is, hogy mind ő, mind más kutatók, akik a farkast kizárólagos ősként tüntetik fel, adósak maradnak a magyarázattal a két canida típus jelentős méretbeli eltérését illetően.
A mezolitikum legkorábbi, bizonyítottan házikutya leleteinek sorába tartozik a Starr Carr-i (Anglia, Yorkshire, Kr.e.: 7500 táján) anyag. De e korba tartoznak az ugyancsak angliai Thatcham, a norvég Viste, a svéd Hornborgasjön, Bua Västergard, Ageröd, a dániai Ulkestrup Lyng, Svaerdborg, a FÁK-beli Kunda, a németországi Tribsees, Hohen Viecheln, Frankfurt Senckenberg és BedburgKönigshoven leletei is. Ez utóbbit a már említett M. Street vonatkozó dolgozatából közelebbről is célszerű megismerni.
A 10.000 éves bedburg-königshoveni kutya csaknem ép koponyája szintén farkasnál kisebb termetű canidára utal. A komplett fogazat, az összeforrott koponyacsontok hat hónaposnál idősebb egyedre vallanak. Mindkét P4még a fogmederben (alveolus) volt. A baloldali M1 és M2 bár helyéről kiesve került feltárásra, tökéletesen visszailleszthető volt. A jobb oldali molarisokat az állat még életében elvesztette, helyük csontanyaggal telítődött (lehetséges paradontosis?). Ez a lelet jó példa a háziasítás okozta anatómiai változások, például a farkas és kutya közötti különbségek megértéséhez. Melyek ezek?



1./ a kutya korai háziasított egyedeinek csontváza összességében kisebb átlagos méretet mutat;
2./ a koponyacsontok aránya a háziasítás következtében megváltozik, az arcorri rész megrövidül, a premolarisok közelebb szorulnak egymáshoz, a molarisok aránya változatlan;
3./ míg a szájpadláscsont hátsó pereme a farkasnál a fog előtt vagy mellett van, a kutyánál a fog mögött húzódik.
A koponyán végzett mérések maradéktalanul alátámasztják a jelzett kritériumokat. A bedburg-königshoveni kutya más prehisztorikus ebekhez viszonyítva is feltűnően kistermetű volt. Noha fogai aprók, a premolarisok mégis egymást fedik az arcorri rész megrövidültségének következtében. A szájpadlásperem alakulása is egyértelműen házikutyára (canis familiaris) utal.
A frankfurt am main-i Senckenberg Múzeum kutya koponya gyűjteményének darabjaival összehasonlítva igen sok hasonlóság mutatható ki a délkelet-ázsiai és afrikai pária kutyákkal. Megemlítendő még, hogy a koponyacsont két bevágás nyomát őrzi, melyek feltehetően az állat megnyúzásakor keletkeztek. Street szerint ezen az ásatáson két másik, vélhetően más egyedhez tartozó csont, egy konc-csont és egy singcsont is előkerült. A singcsonton látható vágásnyomok a fiatal állat elfogyasztására utalnak. Kérdés, vajon ez utóbbiak valóban ebcsontoke?
M. Street dolgozata további – a bedburg-königshoveni koponyával közel egykorú – észak-európai leleteket sorol fel. Ezek: Flixton, Warcock Hill South, Skipsea, Brandesbourton, Hornsea, Deepcar, Broxbourne, Oakhanger Angliából; Leman és Ower északi-tengeri szigetek; Sønder Hadsund, Klosterlund, Bøllund, Vig, Lundby, Barmose Dániából; Löshult Svédországból; Duvensee és Friesack Németországból; Gramsbergen Hollandiából; Neerharen, Sougné, valamint Fond de Forêt Belgiumból.
M. Degerbøl, dán tudós a kutya északnyugat-európai háziasításáról szólva utal a kor (Maglemose-kultúra), maitól eltérő, földrajzi és éghajlati viszonyaira, melyek meghatározóak a lelőhelyeket illetően. Ekkor a Keleti-tenger egy nagy, édesvizű tó volt. Partjait hatalmas fenyőerdők borították. A mai Dánia, Svédország déli része, továbbá Anglia összefüggő részét képezte a kontinensnek. A korszak számos emberi településének nyomait – a geológiai változásoknak is köszönhetően – a tőzegrétegek őrizték meg számunkra. Az ásatások során tízezrével feltárt állatcsontok között viszonylag kevés a kutyacsont. A vizsgált anyag többségében



fiatal, félév körüli egyed maradványa. A feltört koponyák, csöves csontok és metszésnyomok étkezési célú felhasználásra utalnak. Az osteológiai anyag méretben, fejhosszban és alakban is jelentős eltéréseket mutat. Vagyis a kis és közepes termetű populáció széles skálájával találkozhatunk. Érdekes, hogy a koponyacsontokhoz és mindig erős fogazathoz képest a kevés fellelt végtagcsont már-már gracilisan könnyű. A Maglemose-kultúra kutyái közül a nagyobbakat egyes kutatók farkasnak vélik. Degerbøl összeveti a vizsgált anyagot a hasonló felépítésű és nagyságú eszkimó kutyával (canis familiaris inostranzevi alakkör), és a finn elkhounddal (canis familiaris palustris alakkör). Megállapítása szerint a mai ebek ősei kevésbé tömegesek, s agykoponyájuk is keskenyebb és laposabb, mint az utódoké, sőt az európai farkastól is elmaradnak e tekintetben. Ezek az ebek tehát, már egy hosszabb domesztikációs folyamat eredményeként jöttek létre, s már nem tekinthetőek a farkas közvetlen utódainak. Hivatkozásában a hozzávetőleg 1000 évvel korábbi Star Carr-i lelet magasabb kutyái is a korábbi háziasítást igazolják.
A hozzáférhető magyar szakirodalomban Matolcsi János foglalkozik részletesen a volt Szovjetunió vonatkozó régészeti leleteivel. Megállapítása szerint több esetben kétségesek a közölt eredmények. Nem vitatja viszont a Finn-öböl közelében lévő Kunda tőzegrétegének anyagát. A 15 egyedet felölelő 36 kutyacsont már szélesebb körű ebtartásra vall. Mivel a Kunda-kultúrát a Nyugat-Baltikumban elterjedt Maglemose-kultúra keleti megfelelőjének tartja, feltételezi, hogy a kutya ez irányú térnyerése e műveltség terjeszkedésének következménye. Így lehetséges, hogy Észtországban a mezolitikus és neolitikus lelőhelyek mindegyike, Lettországban pedig több mint fele tanúskodik kutyatartásról. A fejlődés ugyanakkor nem folyamatos. A késő neolitikumban, e térségben, a kutya jelenlétét bizonyító leletek megritkulnak. Történeti-tipológiai jelentőségűnek írja le a Ladoga-tó parti két és a Bologa-tó parti egy leletet. Ezek régészeti anyaga neolitikumra mutat. Anucsin a Ladoga-part kisebb kutyáját a palustris, nagyobb egyedét az inostranzevi típusba sorolta. A Bologa-parti lelet közepes nagyságú ebét, mely kisebb juhászkutya nagyságú volt, s alkatát a dingóéhoz találták hasonlónak, a putiatini típusba különítették el. A háziasított kutya elterjedése – az eddigi leletek tükrében – keleteurópai területen mind a bronz-, mind a vaskor idején jelentősen elmarad a már tárgyalt nyugat-európaitól.
Összességében, a keleti szórvány előfordulás ellenére, bizonyosak lehetünk abban, hogy a neolitikum korai földműves közösségei – a letelepült életmód következtében is – a canis familiarisnak már több helyi „fajtájával” dicsekedhettek. Nem kétséges az sem, hogy a létfenntartásban még mindig jelentős szerepet betöltő vadászatnál ezek az ebek a vad felkutatásában, hajszájában és elejtésében fontos szerepet töltöttek be. Valószínűsíthető, hogy ekkortájt



kezd feladatukká válni a teherhordás (első szánhúzók!). S természetesen őrzik az ember szállását, beleértve az első háziasított növényevőket is. Innen vezet az út az első pásztorkutyák kialakulásához. És szükség esetén maguk is az ember táplálékául válnak.
A Kr.e.: IV. évezred táján beköszöntő technológiai forradalom, a réz, majd a bronz használatának általánossá válása sokszínű, különböző rétegekre tagozódott társadalmat eredményez. A specializálódott igények a háziasított ebbel szemben is jelentkeznek. Tévedés lenne azt hinni, hogy a fajtatenyésztés magaskultúrákhoz kötött jelenség.
Sajnálatos tény, hogy a fennmaradt ábrázolások, csakúgy, mint majd később az irodalmi források is, egyenlőtlen képet mutatnak. A vezető réteg kutyái (elsősorban vadászebek) viszonylag már korán jól reprezentáltak, a népesség egyre nagyobb részét kitevő termelők állatai (például pásztorkutyák) viszont alig, vagy egyáltalán nem ábrázoltak.
A késő neolitikum és a bronzkor még a folyamat kezdete. A témaválasztásban a vadászat ábrázolása dominál. E körből három jellemző svédországi sziklarajz emelendő ki. A Hässleberg, Bohuslän lelőhellyel jelölt mű kutyákkal végrehajtott szarvasvadászatot ábrázol. A büszke, agancsos bikát már körülfogták a hosszú lábú, spicc típusú kutyák. Mögötte (a képen fölötte) a pajzsos, kardos vadász áll. Mellette a földön fejszéje (?), amivel majd elejti a kimerült gímet. Feljebb (a háttérben) két szán. Az egyik ebekkel rakva. Ezeknek tehát, vadászó társaiktól eltérően, a zsákmány hazaszállítása lesz a feladatuk. A másik szán egyelőre üres. A sziklarajz egyértelmű és hű beszámoló. Nem vitás, hogy már más ebet használ az ember a vadászatra és mást a szállításra. Ez még nem feltétlenül más „fajta”, de már funkcionális szelekció tanúi vagyunk. S innen egyenes az út a fajtatenyésztés irányába.
A Ryland, Bohuslän lelőhelyű munka vélhetően rituális jelenetet ábrázol. A gördülő, spirálkerekű kocsi valószínűsíthetően Napszekér. Felette (mögötte) hajó (vagy szán?), emberalak (isten?) és kutya. A Napszekér előtt akrobaták(?). A jelenet tartalmából vélelmezhető, hogy az eb korai mitikus jelentéshordozó alakjában került megörökítésre.
A Litsleby, Bohuslän jelzetű sziklarajz együttes három méter magas lándzsavető férfija később került bevésésre, mint a többi alak. A datálást a harcos vonatkozásában segíti, hogy a hajítófegyver jól ismert bronzkori típus. Az emberalak bal vádlijával érintkezésben, valamint jobb oldalán, az alsó lábszár magasságában állatalakok láthatóak. Előbbi valószínűsíthetően kutya, utóbbi



esetében ez kevésbé állítható. Az ábrázolás nem mutat egységes kompozíciót, egymástól független vésetek halmazának tűnik. A kutya megjelenítése ebben az esetben „csupán” a bronzkori ember szubjektív megnyilvánulása, melyből nem megállapítható, hogy a simogató szeretet, vagy a sütögetni kívánó étvágy ihlette az alkotást.
Dél-Európában jóval később, a Kr.e.: VIII.-VII. században keletkezett, a bulgáriai, rabiskai barlang vadászjelenete. A gyanútlan zsákmány megközelítését a vadászok Afrikában ma is gyakorolt álcázása segíti. Az íjas, lándzsás vadászokat kutya követi.
Fejlettebb az egyidejű Szardíniai kultúra. A bronz kutya és az ugyancsak bronz, szarvasba csimpaszkodó, nyakörves vadászkutya már előrevetíti az első európai archaikus kultúrák megszületését. Albániai, vaskorszaki sziklafestmény pedig már lovas szarvasvadászatot ábrázol kutyákkal. A lovas vadászat szükségszerűen feltételezi erre a célra tenyésztett és tanított hajtóebek létét. Ők már a későbbi, görögök által kedvelt kopók elődei.
A prehisztorikus kultúrtörténeti utazás nem fejezhető be a korszak kutyáinak morfológiai alapú besorolásának összefoglalása nélkül.
A Bologa-parti, Putyatin herceg birtokán talált, lelet a leíró tudós nevét is magába foglalóan a Canis familiaris putiatini (Studer 1906) nevet kapta.
Az Európa-szerte elterjedt, a svájci cölöpépítmények ásatásainál feltárt tőzegkutya, a spitzek őse, leírója után a Canis familiaris palustris Rütimeyer nevet nyerte.
A lajkák, szánhúzó és eszkimó kutyák ősének tartott eb fosszilis maradványait a Ladoga-tó partján A. Inosztrancev régész tárta fel. A kőkorszak végi lelet hivatalos neve így: Canis familiaris inostranzevi.
A középnagy, nagy juhász- és vadászkutyák alakköre a Canis familiaris matris optimae (Jeitteles 1877) név alatt került leírásra L. Jeitteles osztrák zoológus által.
Az agarak, kopók ősének európai egyede, melyet Leineri tárt fel a Boden-tó környékén, és Studer írt le, a Canis familiaris leineri (Studer 1901) alakkörben nyert meghatározást.



Középnagy őrző-, terelő- és vadászkutyák paleoarktikus nagy csoportját alkotják a Canis familiaris intermedius (Woldrich 1878) alakkörbe tartozó fosszíliák. Lelőhelyeik Ausztria, Csehország, Nyugat-Európa és a brit szigetek.
Európa – A barbár világ
Az utat, mely az őskorból kilépő emberiség és a már háziasított kutya – a canis familiaris – közös történetébe nyújt betekintést, nem a szigorúan vett kronológiát követve folytatom, hanem a fagyos északról délre haladva, hogy majd az antik világ magas-kultúráinál fejezzem be. Teszem mindezt azért, mert a kultúrák fejlettségét az időbeli elhelyezkedésen túl számos más körülmény befolyásolja, vagyis a barbárok archaikusabb világától vezet a fejlődés a mediterráneum irányába, ahol vitathatatlanul az ókor legfejlettebb civilizációi születnek és virágoznak fel, meghatározva az európai kultúra jövőjét. Igaz ez akkor is, ha a ránk maradt hagyományok, a később lejegyzett források esetenként már külső hatásokat, idegen befolyást tükröznek. A kultúrák érintkezése, a hódítók magasabb műveltsége természetesen nem maradhatott következmények nélkül. A gyökerekben meglévő ősi elemek azonban szívósak. A természethit, totemisztikus vallási képzetek, a sámánok világa a későbbi pantheonok szereplőit – beleértve a kereszténység által megteremtett elemeket is – átfonja, magába fogadja. A túlélő vándormotívumok az emberiség közös hajnalát őrzik számunkra.
Európa népességi viszonyai az ókor nagy migrációs hullámainak következtében lényegesen átalakulnak. Elég utalni a thrák-illir törzsek Kr.e.: 1200 körül kezdődő mozgására, majd a Kr.e.: V. századtól zajló eseményekre. Előbb a kelták, akik valahonnan a Felső-Rajna-vidékről kezdik meg terjeszkedésüket nyugat és dél felé, s eljutnak Kisázsiáig, majd a germán törzsek Skandinávia és a mai ÉszakNémetország területéről induló déli, délkeleti irányú vándorlása lesz meghatározó tényezője az európai etnikai térkép változásának (a folyamat átvezet a középkorba /népvándorlás/!).
Természetesen az ember mellett ekkor már – más háziasított fajokkal együtt – a kutya állandó jelenléte is jellemző. Ez a jelenlét nem csupán a hétköznapok cselekvő együttélését, hanem a vallási képzetekben elfoglalt kitüntetett szerepkör révén megvalósuló szilárd kötődést is mutatja.
Az Európa nagy részét elözönlő kelták hitvilágában is szerepet kap a kutya, mint khtonikus lény. Szép példáit találhatjuk ennek a fennmaradt kelta-gall forrásokban.



A „Gundestrup”-i üst (Kr.e.: 500 körül) jelenete az égi tüzet szimbolizáló tűzkerék rítusát örökíti meg. Taranis, a gall viharisten, hegyének tetejéről, hírnöke kíséretében leereszkedik a földre. Ő a pusztítás, aki kiissza egy folyó vizét. A jobbján és balján látható két szörnyű „molosszus” az isteni villámot és pusztító erőt testesíti meg. Megfékezésük a szárnyas griffek feladata.
Más helyütt az anyaistennő megköszöni Belemusnak (Apolló gall megfelelője), hogy legyőzte Smertulust, Taranis pusztító kutyáját.
Megörökítettek középtermetű – a mai északi típusra emlékeztető – ebeket, amint bikákat üldöznek, valamint kutyája mellett fekvő, villámsújtotta gall harcost is.
Ókori feljegyzésekből tudjuk, hogy mindig megértéssel, hálával és barátságosan bántak a vadászkutyákkal. Mesterei voltak a kutyás sportvadászatnak. Arrianus szerint: „A gallok nem a vad elejtéséért vadásznak, hanem, hogy lássák kutyáik milyen ügyesek és gyorsak.” A cölöpfalvak e lakóiban mai vadászebeink egy részének ősét tisztelhetjük.
Harci ebeik félelmetes hírnévre tettek szert.
A gall négylábúak végül a rómaiak megbecsülését is kivívták. Maga Julius Caesar is nagyra értékelte őket. A romanizálódás az ebek életére is kihatással volt. Sok harci eb pusztult el a háborúkban, s talán még több a birodalom arénáiban, de voltak nyertesek is, „akik” a római mintára épült házak hálókamráiban, a gazda ágyán pihentethették tagjaikat. S mikor elérkezett az idő – amint azt a kora La-Tène-kori harcos Châlons-sur-Marne-ban feltárt sírja is mutatja – a hű eb a másik világba vezető útra is követte urát.
Az ír mitológia hőse, Cú Chulainn („Chulainn kutyája”) az úgynevezett uladi (ulsteri) ciklusba tartozó számos saga központi szereplője. Lug istennek és a halandó Dechtirének fia.
Más változat szerint Conchobarnak és húgának, Dechtirének vérfertőző kapcsolatából származik. Mítosza szerint, hőstetteit Conchobar uralkodása idején, az időszámítás kezdetén, Ulad fővárosában, Emain Machban viszi véghez. Már gyermekként kitűnik az ír epikus hősökre jellemző tetteivel. Miután megöli Chulainn kovács szörnyeteg kutyáját (ír farkas?), vállalja a házőrzést a megölt eb helyett, s korábbi Setanta neve helyett ekkor nyeri a „Chulainn kutyája” elnevezést. Hősként hal meg. Legendájának ez az apró részlete a szolgáló kutya fontosságára mutat rá. A jó házőrző büntetlenül nem pusztítható el már e korai időkben sem.



A germán népek kultúrájában ismét az alvilághoz kötődő szerepkörben találkozunk a kutyával.
Az észak-germán (skandináv) mitológia Garm, Garmur (ó-izlandi: Garmr) nevű démoni ebe khtonikus szörny, mely a Gnipahellir-barlang szájához van kötözve. A Ragnarōk (ó-izlandi: ragnarok, az istenek pusztulása, világvége) előtt kitör, hogy utolsó küzdelmét megvívja. A leírás szerint, többek között: „Ódin (Oden) a Fenrir (Fenrisz) farkassal viaskodik, mellette küzd Tór (Thor) Jörmungand, a világkígyó (másképpen: Midgardorm = Midgard kígyója, Midgard = lakott föld) ellen. Frey (óizlandi: Freyr) Szurttal (Szurturral), a tüzes óriással, Tiu (ó-izlandi: Tyr) a Gjallar hidat őrző Garmmal. Tór halálos csapást mér Jörmungandra, de annak mérgétől találva maga is holtan rogy össze. Fenrir kitátja torkát és Ódinnak azon nyomban vége van. Vídar, Ódin hallgatag fia széttépi a szörnyet, hogy megbosszulja atyja halálát. Tiu és Garm kölcsönösen halálra sebzik egymást.” A csatát a Man sziget (Írtenger) egyik rúnaköve is megörökíti.
Mitológiai tartalmú a stockholmi Állami Történeti Múzeumban látható, 174 cm magas, Jurulf emlékére állított rúna feliratos kő is. Megérkezés a halottak birodalmába, a Valhallába (Valhöll). A halottak hajója, s a mellette lévő rúna felírat feletti jelenetben a „háziasszony”, egy Valkűr, aki fogadja a nyolclábú paripán, Szleipniren (ó-izlandi: Sleipnir) – Ódin lován –, érkezőt (Jurulf, magának Ódinnak, vagy Ódin fia Hermodnak képében?). Egyik kezével ivószarut nyújt, a másikban a ház kulcsait tartja. Hosszú haját mutatós perecfrizurába rendezte. A Valhöll – a kiválasztottak csarnoka – boltíve alatt az elesett vitézek tovább élvezhetik a harcok örömeit. Lovasunk feje felett dárda repül, egy vitéz éppen összerogy, egy másik már holtan fekszik, de mindez csak szórakozás, harcosok játéka! Mindjárt felpattannak, sértetlenül! Hátrébb, egy másik asszony (valkűr) megfáradt harcost itat. A lovas valósággal táncol a nyeregben, úgy örül, hogy végre helyben van. Kutyája mégis lekonyított fülekkel, húzódozva lép a halottak birodalmába. Hiába, a kutyák már csak ilyenek!
A késői, XI. századi keletkezés ellenére tárgyalt témánkhoz, időnkhöz kötődik a Szigurd hőstetteit megörökítő uplandi (Svédország) rúna feliratos ábrázolás is a mítoszban jelenlévő, különösen a kutya szerepét illető, ősi elemek okán. Szigurd hérosz Regin, a mesebeli kovács varázsló által számára készített Gram karddal megöli Fáfnirt, a törpék és istenek mágikus kincsét őrző sárkányt. Az eközben nyelvére freccsenő vér hatására megérti a madarak beszédét, akiktől megtudja, hogy Regin az életére tör. Ezért megöli a kovácsot, megszerzi a kincset, majd felébreszti az Ódin által megbüntetett Szigdriva valkűrt. Miután a valkűrök „holtakat és megölteket kiválasztó nők”, a megölt Regin és az alvó Szigdriva között



ábrázolt kutya khtonikus szereplő, alvilági kísérő. Jelenléte egyértelmű utalás a hős közeli halálára.
Szintén ősi elemeket hordoz a Rémjárás (Wilde Jagd) hiedelme. Hóviharok idején az égen jelenések és gonosz szellemek hada száguldozik vadászkutyák kíséretében. Ezek csaholása készteti szűkölésre a házőrző ebeket.
Germán-skandináv hőseposzi szereplővé vált Attila (ó-izlandi: Atli, német: Etzel) hun fejedelem is, aki már túlmutat tárgyalt korunkon, ám a személyét ördögi vonásokkal felruházó mondaváltozatok – például kutyától fogantnak nevezik olyan ősi vándormotívumok, melyek az ebet, mint a sötét oldal képviselőjét mutatják be.
A finnugor mitológia gyökerei a finn-ugor nyelvi közösség korából (Kr.e.: III.-II. évezred) eredeztethetőek. A Kr.e.: I. évezredre e népek az Urál és a Volga vidékéről széttelepültek. Egyesek (finnek, karélok, észtek, stb.) a Baltikum vidékét, mások a Skandináv félsziget északi részét (lappok), megint mások Kelet-Európa erdős övezetét (merják, muromok, csudok) foglalták el. A szakirodalom szerint a szétköltözést követően alakult ki a balti finn népek, a lappok, mordvinok, marik, udmurtok, komik, obi-ugorok és magyarok (?) mitológiája. Itt azonban meg kell álljak egy észrevétel erejéig. Munkámnak az emberi történelem, ezen belül egyes népek eredetének vizsgálata csak annyiban tárgya, amennyiben az a kutya háziasításával függ össze. Ezért az általános megértést szolgáló ez irányú ismeretek közlésén túl nem kívánok részletekbe bonyolódni. Mégis, nem hallgathatom el, hogy a magyarság finnugor eredetét illetően megoszlik a szakemberek véleménye. Magam is osztom azt az álláspontot, hogy finnugor eredetünk enyhén szólva vitatható. A magyarság kutyához fűződő viszonyát a hagyományban, mitológiában, korábbi – e tárgyú – dolgozatomban már összefoglaltam, így azt e helyütt nem tárgyalom.
A finn mitológiában Manala a túlvilág (más neveken: Mana, Tuonela, Tuoni; az észteknél: Toonela, Tooni), de a túlvilág urának, valamint a holtak világát az élőkétől elválasztó folyónak is ez a neve. Komor és hideg térség a világ északi végén a föld alatt. A mély szakadékban zúgó Manala folyó felett, melynek vize kardok és dárdák sebes áradása, cérnaszálnyi híd vezet át. Túlpartján vasfogú szörny várja a halottat három kutyával.
Mjandas csodás, átváltozásra képes rénszarvas a lappoknál. Mítoszának egyik részlete szerint Aijeke (Tiermesz) viharisten vadászik rá. Amikor az első nyíl eltalálja tüzet okádnak a hegyek, a folyók visszafelé folynak és kiapadnak a források. Amikor pedig a második nyílvessző belefúródik a homlokába tűzbe borul



a föld s felforr a jég. Végül, midőn Aijeke kutyái belemarnak és a viharisten tőre átjárja szívét, lehullanak az égről a csillagok, eltűnik a Nap, elhalványul a Hold, s csak hamu marad a földön.
A mari hiedelemvilágban Kugu-jumo („nagy isten”) demiurgosz, főisten, aki az égben lakozik. Ő vezeti az istenek hadát. Maga a megszemélyesített ég. A teremtésmítoszokban ellenlábasa fivérének, Keremetnek, minden gonosz teremtőjének. Amikor Kugu-jumo megteremtette az embert felszállt az égbe, hogy lelket hozzon neki. Az ember mellett őrül hagyott egy szőrtelen kutyát. Keremet azonban bundát ígérve megvesztegette az ebet és megköpdöste az embert. A visszatérő Kugu-jumo ezért megátkozta a kutyát, az embert pedig kifordította. Így kerültek belülre a betegségek és a bűnök.
Kijamatnak a túlvilágot s annak urát nevezik. A holtak világa egy világos és egy sötét részre oszlik. Pokolbeli ebek őrzik. A halottaknak botot adnak a kezükbe, hogy elűzhessék azokat.
Inmar, az udmurtok főistene, demiurgosz, minden szép és jó, növények, állatok, Urom, az első ember teremtője. Mítoszának egyik változata elbeszéli mint támaszt vízözönt az emberpár bűnbeesését követően, hogy azután vörös agyagból néhány újabb emberpárt teremtsen. Mindegyik mellé rendel egy kutyát, hogy azok őrizzék őket Keremettől, az ellenlábas főistentől.
Az obi-ugorok, manysik hármas tagozódású világképében a felső az égi, a középső a földi, az alsó a föld alatti világ. Mindegyiknek saját főistene van. Az alvilágra, ahol Kuly-otir a főisten, szintén érvényes a hármas tagozódás. Ennek harmadik szintje „olyan magas, mint a kutya farka”, s mivel a második is csak „olyan magas, mint egy görény”, hát igen szűkös hely lehet.
A balti népek mitológiájáról fennmaradt legkorábbi források a Kr.u.: I. századból származnak. A kutya előfordulása ebben a hitvilágban, mint a korai pogány természet-kultusz emléke, a szerencsésen megőrződött középkori forrásoknak köszönhetően ismert.
A lett pantheonban Ceroklis a mezők és a gabona istene. Kultuszával összefüggésben említenek egy kutya alakú kenyérféleséget. A jezsuita Stribius 1606. évi jelentése egy ősi, pogány gyökerű hagyomány továbbéléséről tudósít.
A litvánok, akik majd csak a XIV.-XV. század fordulóján veszik fel a keresztséget, egy XIII. századi forrás szerint Žvorune istennőt tisztelték szuka alakban.



Perkunas (porosz: Perkun[a]s, Perkons, lett: Perkōns) a mennydörgés, villámlás, eső istene. Mennydörgésével üldözi ellenfelét, az ördögöt, a mítosz rekonstrukciójában Velst, Velniast, a termékenység és az állatállomány elrablóját. Az eközben fában, kőben próbál elrejtőzni, különféle khtonikus vagy démonikus állatokká, például kutyává változik.
A lett és litván hagyomány Raganaként ismeri a boszorkányt, aki többnyire korosabb asszony, ritkábban vénlány. Ezek megjelenésükben nem különböznek a hétköznapi emberektől. Egyik alaptulajdonságuk az átváltozás képessége különféle állatokká, például kutyává. Az ördögöt szolgálják. A magyar boszorkányok Kálmán király által tagadott fajtájával, a strigával azonos.
Svintorog mitológiai és történelmi legendák kultúrhőse, herceg, aki az orosz évkönyvek és M. Stryjkowski krónikája szerint a XIII. században uralkodott a Litván Nagyhercegségben, Žemaitijában és az Orosz Fejedelemségben. Halála előtt, a hagyomány úgy tartja, maga rendelkezett, hogy a Vilnia (Vilna) és a Vilija folyók összefolyásánál kiemelkedő szirten égessék el fegyvereivel, lovával, sólymával, vadászkutyáival és kedvenc szolgájával együtt. Ezzel olyan különleges temetkezési hagyományt teremtett, mely lényegében kapcsolódik a pogány római szokásokhoz. Az elégetett sólyom, ló, kutya a kozmosz három szférájának meghatározója: ég, föld, alvilág.
A hagyományban meggyökeresedett ősi természethit tehát, mint látjuk, sok-sok századon át képes megőrizni pantheonját, vagy legalábbis annak egyes elemeit.
A művelődéstörténeti áttekintés után nézzük, milyen kutyákat használtak hát e barbár népek?
A kelták, mint szenvedélyes vadászok, bizonyosan rendelkeztek jó hajtókutyákkal, tudjuk agarakkal is, s félelmetes harci kutyáik voltak. A hajtóebek középnagy, arányos és gyors kutyák lehettek. Talán ilyen volt a La Tène-kori harcossal temetett jószág is. Az első agarakra vélhetően főníciai, majd római közvetítéssel tehettek szert. A mai ír farkas ősének kitenyésztése bizonyára joggal nevükhöz köthető. Harci kutyáik főként saját tenyésztői hozzáértésüket dicsérték, ám valószínűsíthető, hogy ezeket a kereskedelem révén hozzájuk került molosszoid fajtákkal tovább javították. Voltak továbbá olyan középnagy, rövidlábú ebeik, amelyek talán a mai welsh corgik, beaglek ősei lehetnek.
A germán-skandináv népek is több kutyafajta születésénél bábáskodtak. Ősi, spicc típusú ebeik a vadászatban, állatok terelésében és őrzésében egyaránt serénykedhettek. A hajózó dánok, normannok jellegzetes rövidlábú kutyáik nélkül



nem keltek útra. A mai border colliek, dreverek, a dunker, az elkhound, a svéd juhászkutya és a szürke rénszarvasvadász kutya e büszke elődök kései leszármazottainak tekinthetőek. Az eurázsiai csupán modern küllemi „újrateremtése” a kihalt rénszarvasőrző spicceknek. Külön kell megemlíteni a lundehundot, ezt a különleges sziklamászó tehetséget. A lundára való vadászat nélküle nem lenne lehetséges. Különleges anatómiai felépítése, a mellső végtagok 900-ban kifordítható könyökizülete, a hátsók erőteljes ötödik ujja egyedülállóvá teszik ezt a specialistát. Tekintve, hogy hazájában az ember ősidők óta vadászik a lundára és a lunda tojásaira a járhatatlan sziklameredélyek fészkelő helyein, a fajta eredete is a múlt ködébe vész. Nyilvánvaló tehát, hogy létezésének gyökerei sokkal mélyebbre nyúlnak, mint azt a kynologiai irodalom feltételezi, függetlenül attól, hogy a világ mikor vett tudomást róla. Ezt támasztja alá sajátosságainak szilárd öröklődése is.
A mai finn és lappföldi spiccek, a lappföldi pásztorkutyák nevükben viselik ugyan egy-egy nép nevét, ám felmenőik kitenyésztésében valószínűleg több skandináv nép is részt vett. Nem szabad ugyanis soha megfeledkeznünk arról az egyre bizonyosabb tényről, hogy már a neolitikum idején is igen élénk kereskedelem folyt, s ennek kapcsán, ma szinte elképesztő távolságokat bejárt az ember. S éber társa, végszükségben önjáró élelmiszer-tartaléka hűségesen kísérte. A kialakult és tartós kereskedelmi kapcsolat pedig a háziasított kutya elterjedését, a helyi változatok, „fajták” vérfrissítő találkozását is jelentette.
Európa – A görög világ
A mediterráneum már a görög törzsek megjelenése előtt is lakott terület volt. A görögség eredetéről a szakemberek mai napig eltérő nézeteket vallanak. Amit bizonyosan tudunk, az, hogy a Kr.e.: II. évezred elején jelennek meg a Balkán déli részén.
Kultúrájuk, a kétségtelen kisázsiai előképek ellenére, sajátos világot tükröz. A nemzetségi összetartozás a falvak életének és egymáshoz való viszonyának legfőbb meghatározója. Ezekből a falvakból nőnek majd ki a poliszok, városállamok. Tökéletességre törekszenek, de tudják, hogy gyarló emberek.
Isteneik világa, miként az emberiség, fokozatosan fejlődik. Az első és a második nemzedék még szörnyektől és démonikus lényektől hemzseg, hogy az olümposzi istenek diadalával minden más pantheontól eltérően emberivé váljon. Az ő



pörlekedéseik, féltékenykedéseik, hűtlenkedésük, pillanatnyi hangulatuk kihat az emberi világra is. Folytonos érintkezésben vannak a halandókkal. Gyermeket nemzenek velük, szövetséget kötnek, háborút szítanak.
Ebben az átjárható hallhatatlan és halandó világban magától értetődően a kutya is otthonosan mozog. Mítoszok khtonikus lénye és társ a mindennapokban.
A pásztorkodó népnek vannak ebei a nyájak őrzésére, s mert kedvelik a vadászatot, hát hajtókutyáik, kopóik és agaraik is vannak. A molossziak tökéletesítik és elterjesztik a sumer-akkád, asszír tenyésztői munka utódaiban ma is megcsodálható erőteljes, hatalmas, vadászatra és harcra – ekkor még – egyaránt használt kutyát. És vannak kedvtelésből tartott fajták, akik azért a ház nemkívánatos lakóinak ritkításában és jelzőebként is meg kell állják helyüket.
A mitológiai szereplők közül legtöbben bizonyára Kerberoszról, az alvilágot őrző háromfejű mitikus kutyaszörnyről tudnak. Őt kell Héraklésznak felhoznia Hádészból, aki miközben megkötözi csaknem megfojtja. Miután teljesítette e tizenkettedik munkáját, vissza is kell vinnie. Szegény kapuőrző szörny más alkalmakkor is csődöt mond. Orpheusz dalával bűvöli el, Aineiasz pedig Szibülla bódító lepényének segítségével jut át az éber őrön. Kerberosz testvére Orthosz, a szintén Tüphon – Héra khtonikus, teratomorfikus szörnyszülött gyermeke – és Ekhidna egyesüléséből született eb is. Neki két feje van. Egyes mítoszváltozatok szerint a két kutyafejen kívül hét kígyófeje is volt. Őt öli meg Héraklész tizedik munkája során, amikor elhajtja Gerüón marháit.
Kutyafejű, kígyóhajú, félelmetes banyák az Erinnüszök. A világ rendjére ügyelnek, a Föld és az anyai jogok megsértőinek üldözői. Hat kutyafejű, tizenkét lábú tengeri rém Szkülla, Phorküsz és Krataisz tengeri istenek valamikor szép hajadon leánya, akit a visszautasított szerelmes Glaukosz tengeristen kérésére Kirké változtatott szörnyeteggé. Kharübdisszel egy keskeny tengerszorost fognak közre, s elpusztítják az arra járó hajósokat. Odüsszeusz kiválóságát, s Athéné hatékony pártfogását bizonyítja, hogy sikerrel hajózott át közöttük. Ovidius majd módosít Szkülla külsejének leírásán. Nála női arcú és törzsű, kutyatestekkel övezett keverék lényként jelenik meg.
Hekaté, Perszész titán és Aszteria leánya. Zeusz tiszteli, mivel az embereket segítő istenek sorába tartozik. Ezért a titánok felett aratott győzelem után is meghagyja ősi funkcióiban. Lényegében Artemisz éjszakai alakváltozataként is felfogható, maga is vadásznő. Útjain fekete ebek falkája kíséri.



Zeusz és Létó lánya Artemisz, aki többek között a vadászat istennője. Vadászó nimfák kíséretében járja az erdőket. Népes kutyafalka veszi körül. Arisztaiosz és Autonoé, thébai királyleány fia, Aktaión, maga is szenvedélyes vadász, egy alkalommal meglesi a fürdőző istennőt. Az örök szüzességet fogadott, rendet és jó erkölcsöt szigorúan őrző Artemisz dühében szarvassá változtatja Aktaiónt, akit így saját kutyái tépnek szét. Létezik mítoszváltozat, mely szerint az istennő haragját Aktaión fennhéjázó kijelentése váltotta ki, mely szerint ő jobban bánik az íjjal, mint amaz. Petiscusnál találunk olyan változatra való hivatkozást is, hogy a kutyák a rekkenő hőségben egyszerűen megvesztek. Véleményem szerint ez utóbbi „állítólagos” változat eredetisége még akkor is megkérdőjelezhető, ha hivatkozásában utal az Orionnal szemben lévő kutyacsillagra, a Szíriuszra, mely a nyár hírnöke, s melynek heve a déli vidékek növényzetét kiszáradással fenyegeti. Szerinte a csillagkép káros befolyása elleni védelemül Arisztaioszhoz, Apollón egyik fiához imádkoztak, neki mutattak be áldozatot.
Amphitrüón legendájából ismert részlet szerint Kreón Thébai királyának kívánságára el kell pusztítania a teumesszoszi vad rókát. A siker érdekében Kephalosz, a híres athéni vadász kölcsönadja csodálatos képességű kutyáját. Az elfoghatatlan róka és a kivédhetetlenül biztos vadászeb küzdelmének Zeusz akként vet véget, hogy mindkettőt kővé változtatja.
Büntet Zeusz akkor is, amikor az istenek bizalmával sorozatosan visszaélő Tantalosz – aki Zeusz krétai templomából ellopta az aranykutyát, majd hamis esküt téve tagadta tettét – ideje lejárt.
Vadászkutyák szerepelnek a híres kalüdoni vadászaton is. Artemisz, miután Kalüdon királya, Oineusz az aratás utáni áldozat során megfeledkezett személyéről, haragjában egy óriási vadkant küldött a várost övező birtokokra. A dúvad pusztította a veteményeket, gyökerestől tépte ki a gyümölcsfákat, sőt az útjába kerülő embereket is megölte. Elpusztítására a király összehívta Hellasz legvitézebb harcosait. A vadászat vezetője Meleagrosz, aki engedélyezi, szembeszegülve a korábbi közös döntéssel, az egyetlen nő, Atalanté részvételét. Ebből végül igen gyászos kimenetelű viszály támad. A vadászat azzal veszi kezdetét, hogy a kutyák kihajtják az erdőből a felbőszült kant, mely azonnal a vadászokra támad. Ez a mitikus jelenet egyrészt jól mutatja a vadászat hadi felkészülést szolgáló szerepét, másrészt a görögök által gyakorolt hajtóvadászatok jellegét, az ott közreműködő vadászebek munkáját.
Arész a csalárd, öncélú háború hadistene. Jelvényei között fellelhetőek a khtonikus kutyák.



Az eb egyik valós szerepkörét mondja el a Biasz, argoszi hérosz nevéhez fűződő történet. A hősnek, hogy elnyerhesse Néleusz püloszi király leányának kezét, Iphiklosz thesszáliai király gyönyörű marháit kellene elhajtani. A bökkenő ott van, hogy ezeket egy soha nem alvó, óriási eb őrzi. Nem is boldogulna Biasz, ha testvére Melampusz nem sietne segítségére. A mítosz tehát ezúttal a kutyát nem a negatív, khtonikus szerepkörben tünteti fel, hanem a halandó életben hétköznapi munkáját végző éber juhászebnek állít örök emléket. Ganümédészt, Trósz trójai király és Kallirhoé nimfa szépséges fiát az elbűvölt Zeusz sas képében, más változat szerint egy sas által ragadja el az Ida-hegy lankáiról, amikor az apja nyáját legelteti. A témát megörökítő képzőművészeti alkotásokon mindig fellelhető az ifjú tevékenységére utalva egy ebecske.
Szép példát állít a hűségnek, mint a kutya egyik legjellemzőbb tulajdonságának, Érigoné története. Ikarioszt, aki bort vitt az ismerős pásztoroknak, a lerészegedett társaság meggyilkolta, s gyorsan elföldelte. A keresésére induló leánynak, Érigonénak, apja hűséges kutyája, Maira van segítségére. Miután a hűséges állat megtalálja a sírt, Érigoné bánatában véget vet életének. Argosz, Odüsszeusz kutyája pedig minden más ebet felülmúl. Húsz éven át vár gazdája hazatérésére. Nem tud meghalni, míg a héroszt, aki kölyökként nevelte, újra nem láthatja. A homéroszi történet legmeghatóbb jelenete kettejük találkozása.
Trója bukása után Hekabét, Priamosz király feleségét az egyik mítoszváltozat szerint Apollón menekíti Lükiába. Más változat kutyává változtatásával magyarázza megmenekülését. A két verzió Hekabé és Hekaté istennő alakjának összefüggését mutatja. A kis-ázsiai istennő fő kultuszhelye ugyanis Lükiában volt, ahol a kutyát szent állatnak tekintették. A Hellészpontosznál lévő Künosszemafokot (kutya sír, kutya emlékmű), ahol Hekabé sírját meghatározták, egyúttal Hekaté emlékművének is nevezték. Látni fogjuk, hogy az ilyen kutya-emlékművek másutt és más okból is előfordulnak a görögöknél.
Végül találkozhatunk olyan ősi vándormotívummal, mely egy középkorig fennmaradó, megbecstelenítő kivégzési módot tár elénk. Krotoposz, argoszi király megöleti lányát, Pszamathét, és kutyák elé vetteti annak Apollóntól született fiát, Linoszt. A haragvó isten válaszul egy gyermekeket pusztító szörnyet küld a városra.
Számos művészeti emlék témája a kutya. Már a korai mükénéi kultúrában (Kr.e.: XVI-XIII. század) szép példákat láthatunk erre. A kis, csíkos festéssel díszített, hosszú testű, rövid lábú, álló fülű, farkatlan (vágott farkú?) eb nyakörvet visel. A vörös és barna vonalas festés a témától független stílusjegy. Amennyiben a farok hiányától eltekintünk, karakterében a kis görög házikutyát juttatja eszünkbe.



Megkapó a Giamakalis gyűjtemény (Heraklioni Múzeum) geometrikus stílus előtti szentély modellje is. A szentélyben papnő, vagy istennő ülő alakját látjuk. A tető nyílásán át emberalakok (istenek?) figyelik a szertartást. S ami számunkra fontos, itt fekszik egy álló fülű, hosszú farkú, kvadratikus testfelépítésűnek tűnő eb is. Megjelenésében – a kétségtelen stilizáltság ellenére – határozottan a krétai kopóra emlékeztet. Érdemes megfigyelni, milyen tökéletesen eltalálta az egykori mester a kutya oly’ jól ismert természetes mozdulatát. A nyugvó jószág egész testében elnyúlva hever, amikor hirtelen felfigyel valamire és felkapja a fejét. Végtagjai még kinyújtva, farka ernyedten pihen. A felemelt fej, az előremeredő fülek a megfeszített figyelem pillanatát tükrözik. Mérlegel. Az ábrázolás élettelisége szinte láttatja velünk az egykor volt ebet, amint a szentély tetején napozik, s a megfigyelő emberi szem szeretettel időzik el a látványon, hogy majd a tehetséges kéz örök emléket állítson az egyszerű pillanatnak.
A klasszikus görögség sajátos és fontos művészeti megnyilvánulása a vázafestészet. Ennek két fő korszakát különböztetjük meg a készítési technológia szerint. Előbb az úgynevezett feketealakos, majd a vörösalakos stílus jelenik meg. Témái kimeríthetetlen forrásból táplálkoznak. Megörökítik a pantheon isteneit, a mitológiai történeteket, héroszok és halandók tetteit csakúgy, mint a köznapi élet eseményeit. Láthatjuk egy Kr.e.: VI. századi korinthoszi vázán, amint a vitába mélyedt lakomázó felek asztala alatt elmélyülten dolgozik a lehullott falatok eltakarításán egy „társasági kutya”. A bútorlábhoz kikötött eb megformálása itt is tökéletes megfigyelőképességről tesz tanúságot. A megszerzett táplálékot mellső lábaival leszorító jószág teljesen átadja magát az evés örömének. Szépen kidolgozott képet látunk azon a feketealakos vázán is, mely Kerberosz Héraklész által történő elfogását ábrázolja. A jelenet további szereplői Hermész és Héra.
Búcsúzó harcos mellett karakteres agár alakja látható a Kleophradész műhelyében Kr.e.: 500 körül készült vörösalakos váza jelenetén. A kiváló arányú eb azt a mainál kissé nehezebb, erőteljes típust örökíti meg, mely spártai agár néven vált ismertté. Attikai csésze belső részletén (Kr.e.: VI. század) ugyanezen fajta egyik változatát látjuk, amint vadász és ebe szinte táncolva térnek haza a sikeres vadászatról. A vadász bal vállán rúdon himbálódzik két termetes nyúl, jobb kezében kutyája póráza. Párosuk tökéletes harmóniát tükröz. Gazda és ebe arckifejezését nézve profán gondolata támad a nézőnek: vajon miért nem volt az ókorban „hasonlítok a kutyámra” vetélkedő? Bizonyára jó eredménnyel szerepeltek volna hőseink. A rajz egyszerű, tiszta vonalaival nyer meg az a csészebelső is, melyen a fajta egyik képviselője elmélyülten vakaródzik.



A Kr.e.: VI. századi művészeti emlékek sorából nem maradhat ki az ismert „akropoliszi agár” márvány szobra, mely torzójában is a fenséges arányú, tökéletes vadászebet testesíti meg.
Az irodalmi anyag élén a már idézett Homéroszi életmű áll (Kr.e.: 750-700 körül). Odüsszeusz Argoszáról már szóltam. Az Iliász, ha tetszik ellenpont. Itt a kutya sorozatos becsmérlő említésével találkozhatunk. Achilleusz Agamemnont „kutyafinak”, Hektor az őt legyőző Achilleuszt „kutyájának” titulálja. Itt találkozunk a kutyákkal történő felfalatás több kultúrára kiterjedő ősi szokásával is. Achilleusz, barátja, Patroklosz halála miatt érzett keserűségében elhatározza, hogy a halott Hektor tetemét kutyák martalékául veti. Tervét azonban a testet őrző Aphrodité meghiúsítja, így „...egy kutya sem tépett a tetembe” (XXIII. 181-183.). Heléna pedig, átérezve az általa okozott háborúban való felelősségét, önmagát „szukának” nevezi. Hektor mai napig számos kutyának névadója.
Aiszóposz, a rabszolgából lett mesemondó (Kr.e.: 550 körül), az állatmesék nagy mestere, tanulságos történetben beszéli el az egyszeri kutya esetét. Történt, hogy a kutya egy nagy darab húsra tett szert. Gondolta hazaviszi és majd otthona kényelmében fogyasztja el. Útja során egy patakon átfektetett pallón is át kellett kelnie. Ám a patakba pillantva egy másik kutyát vett észre, melynek szájában kétszer akkora hús volt, mint az övé. Ezt mégsem tűrhette szó nélkül, hát megugatta az idegent. Így a hús bizony elveszett. A tanmesét később La Fontaine is megénekelte.
Nem marad ki a kutya a gyógyítás és halottkultusz területéről sem. Epidauroszban sebek gyógyítására használták őket, gyógyító erőt tulajdonítva nyalogatásuknak. Két sztélé tanúsítja, hogy egy gyermeket a vakságtól, egyet pedig agydaganattól szabadítottak meg (Dr. Tobiás Loránd közlése). A tudós Pythagorasz követői szerint (Kr.e.: 500 körül) az emberi lélek a halál után valamilyen állatba költözik, ezért a haldokló szájához kutyát kell tartani, hogy az az utolsó lehelettel a halott bűneit átvegye és erényeit megmentse az enyészettől, mint erre leginkább alkalmas lény.
Helyt állnak az ebek a háborúkban is. A Kr.e.: 490-ben vívott marathoni csatában az egyik athéni harcos nemcsak saját hősiességével, hanem kutyája bátorságával is kitűnt. A beszámoló a III. századi római Aelianusznak köszönhető. Maga két hadikutya fajtáról ad számot. Tobiás közelebbről meg nem határozott forrása szerint Korinthosz ostrománál is önfeláldozón küzdöttek a kutyák, s egy kivételével mind odavesztek, de megállították az ostromlókat. Az életben maradt kutya ezüst nyakörvet kapott „Korinthosz védője és megmentője”felirattal.



Hérodotosz, a történetírás atyja (Kr.e.: 484-425) alapos leírást készített az egyiptomiak kutyatartási szokásairól (lásd Egyiptomnál!).
Xenophon (Kr.e.: 427-355), a másik nagy történetíró egyenesen az istenek találmányának nevezte a kutyát. Megbecsülésüket jelezte Spártában, hogy az áldozati állatok húsával etették őket. Ő írja le a görögök kedvelt hajtókutyáival történő hálós nyúlvadászat lefolyását Kynégetikosz című művében. Leírása szerint a vadászaton való részvétel egyes városokban kötelező, mivel azt a katonai szolgálat előiskolájának tekintik. A szabad polgár vadászati joga tehát, nem csupán törvény biztosította jog, hanem komoly kötelezettség is egyben.
A vadászebeket több csoportra osztja. Az elsőbe a falkavadászat hajtókutyáit, a másodikba a „rókakutyákat” sorolja. Ez utóbbiak esetében nem lehet pontosan tudni, rókafogó kotorékebeket, vagy esetleg a kor felfogását tükrözően, részben a rókától is származónak gondolt kutyákat ért. Más helyütt az egyik csoportba a kitűnő szimatukkal (kopók, hajtó és kajtató ebek?), a másikba éles szemükkel, gyorsaságukkal (agarak) sikeres kutyákat teszi. Dicséri az epiruszi molosszusok eredményes munkáját a vaddisznóvadászatokon. Az agarakat és a hangos csaholással hajtó indiai kutyákat nevezi a görögök legkedveltebb vadászebeinek. Ír egy kimondottan hódvadászatra alkalmas fajtáról is, a később rómaiak által megőrzött canis castoriusról. Platón (Kr.e.:427-347), a neves filozófus sem mulasztja el, hogy a kutyák vadászati alkalmazásáról értekezzen.
A szerteágazó munkásságot kifejtő Arisztotelész (Kr.e.: 384-322) meggyőzően érvel a kutyák hűsége és intelligenciája mellett, és osztályozásukra is vállalkozik. Hét fajtát különít el. Dicséri a nők drága, hosszú, fehér selyemszőrű ölebecskéit (máltai selyemkutyák?). Ide tartozó adat, hogy Periklészt felesége addig nyaggatta, míg az igen sok pénzt áldozva megvette neki az áhított „legjobb militoszi (mai máltai?) kutyát”. Az asszony számos kutyaversenyen vett részt ezzel az ebbel, és mindig nyert. Hogy a kutya valóban ilyen favorit volt-e, vagy már akkor sem volt közömbös a neves férj a háttérben, már soha nem tudjuk meg. Tudjuk viszont



ebből is, hogy már ekkor is voltak kutyaversenyek és kiállítások. Ezeket az agórán rendezték.
A kutyák iránt megnyilvánuló általános társadalmi érdeklődést használta fel a híres, hírhedt Alkibiadész is. Tehetséges, ám önösségben felülmúlhatatlan emberünk elképesztő összegért vásárolt egy kitűnő ebet. Szokásához híven, az ügylet hírveréséről is gondoskodott. Az athéniak csodájára jártak a szépséges és kiváló jószágnak. Ám, a dolgok természeténél fogva, az érdeklődés idő múltán hanyatlani kezdett. Egy nap aztán futótűzként terjedő hír verte fel Athén utcáinak nyugalmát: levágták Alkibiadész kutyájának a farkát! Hősünk elérte célját, ismét az érdeklődés középpontjába került. Esete a történelem első nevesített farok kupírozása.
Versenyeztették, kiállították, életük részének tartották tehát a kutyát. Tenyésztésében, csakúgy, mint a művészetekben, tökéletességre törekedtek. A kiváló ebek értékei filozófiai viták tárgyát képezték. Legtökéletesebben Platón fogalmazza meg korának felfogását: „A kutya a természet tömény fogalma és kincsestára, a fáradtság menedéke, a hűség példaképe, az éberség tükre, az értelem és emlékezet dísze, a modor jelszava és jelképe, háborúban és békében hírneves állat, melyet istenek, királyok, polgárok, mindennemű és korú vidéki lakosok – éljenek a föld bármely részén – a leginkább kedvelnek.”
Plutarkhosz, a Kr.u.: I.-II. század fordulóján élt történetíró, Themisztoklészról szólva – többek között – leírja a perzsák elöl kitelepülő athéniak áthajózását Szalamiszra. Itt olvasható egy, Periklész apjának, Xanthipposznak a kutyájáról szóló megemlékezés. A hű eb nem akarván elszakadni gazdájától (a menekülőket szállító hajóba nem szállhatott be), az erős hullámveréssel dacolva, végig a jármű mellett úszva ért partot, ahol a kimerültségtől kimúlt. Az emlékére emelt, nevét megörökítő Künosszemát – a hozzávetőleg ötszáz évvel később élt – Plutarkhosz még látta. Ő tudósít a korinthoszi Aszklépiosz templom egyik tolvajának kutya által történt elfogatásáról is. E leírás is bizonyítja, hogy a hű ebek egyes templomokban fontos őrző szerepet játszottak. Reinach hívja fel a figyelmet, hogy e jószágok nem csupán őrzői voltak némely templomnak, hanem közvetítők is az istenek felé. Szerepük egy időben fontosabb, mint az igen nagy tiszteletnek örvendő kígyóké.
A kutyák jogainak védelmét törvények biztosították. Bántalmazásuk súlyos büntetést vont maga után. A kiváló négylábúak szinte mindenhová szabadon bemehettek. Gazdájuk halálakor nem áldozták fel őket. A szeretett egyedek gyakorta saját, díszes sírhelyet kaptak. A közösségnek szolgálatot tett, csatában elesett ebeket több esetben közköltségen temették el.



Különleges, már extrém fokát jelenti a megbecsülésnek, amikor kutyája kiválóságát városalapítás és kultuszteremtés által kívánja az ember megörökíteni. E téren az elsők között említhető – a históriában korántsem egyedi eset – Nagy Sándor Peritasz nevű ebének története. Alexandrosz, mint tudjuk, lovának, Bukephalosznak nevét megőrzendő is várost alapított. Így tett kedves kutyája esetében is. Érdekes, ám kétes hitelű hagyomány maradt ránk ezzel kapcsolatban. E szerint, valamely észak-balkáni törzs (dardánok, albanoiok?) fejétől kapott volna egy hatalmas, állítólag bármely vadállatot legyőzni képes ebet. Alexandrosz vaddisznók és medvék közé eresztette a jószágot, de az csak elhevert, s nem mutatott semmi érdeklődést, pláne harckészséget. Igaz, a vadállatok sem közelítettek hozzá. Nagy Sándor dühében megölette az értéktelennek bizonyult állatot, majd megüzente küldőjének, hogy máskor tartózkodjon ilyen értéktelen ajándék küldésétől. A fejedelem válasza hamarosan megérkezett: „Az én kutyám nem az olyan satnya állatokhoz szokott, mint a vaddisznó és a medve. Nálam oroszlánokkal és elefántokkal harcolt. Csak két ilyen kutyám volt, ám hogy ne kételkedj szavamban, elküldöm a másikat. Ha ezt is megöleted nem találsz ehhez hasonlót.” A Nagy Alexandrosz tehát, összeeresztette a hatalmas ebet egy oroszlánnal. A küzdelem rövid volt. Az állatok királya kis idő múltán holtan hevert. A macedónok királyának pedig ettől kezdve elválhatatlan őrizője lett Peritasz.
Dr. Kontadakisz Kiriakosz úgy tartja, hogy a régi helléneknek több mint hatvan fajta kutyájuk volt. Ez a szám a különböző helyi változatok figyelembevételével is túlzónak tűnik.
Korábbiakban már láttunk agarakat és hajtókutyákat, szó esett a görögség által használt valamennyi típusról; folytassuk hát ismerkedésünket e világgal. Attikai csészebelsőn csodálhatjuk meg egy játszó fiú ábrázolását (Kr.e.: 490-480 körül). A futó ifjú mellett fehér, hosszúszőrű, álló fülű, rövidlábú kutya szalad. Nyakát kis nyakörv díszíti. Az ebecske vagy a népszerű militoszi kutya, vagy a hosszúszőrű kis görög házikutya típus képviselője. Ezeket a jószágokat, mint láttuk, a hölgyek is igen kedvelték. Kedvelték annak ellenére, hogy az agarakat és más vadászkutyákat, valamint a molosszusokat csodálók (elsősorban férfinép) csúnyának tartották és leszólták ezeket a „díszkutyákat”. Megvetésükben a róka és kutya keresztezéséből valónak mondták őket. Emlékezzünk Xenophon „rókakutyáira”!
Kétségtelen, hogy az ugyanezen korból származó vázafestményről ismert krétai típusú agár – a maga stilizáltságában is – más szépségeszményt testesít meg. Érdekes egyébként megfigyelni gazdája kezében a dárdavetés hatékonyságát megsokszorozó eszköz ábrázolását! A Kr.e.: IV. században készült szküphosz (mély csésze) agarai nemességükben rokonságot mutatnak a szidóni királysír, az



úgynevezett „Nagy Sándor-szarkofág” részletén látható agarakkal (Kr.e.: IV. század vége). A megörökített történet Alexandroszt ábrázolja, amint vágtatva siet vazallusa, Abdalonümosz király megsegítésére, akinek lovát megtámadta egy oroszlán. Tökéletes arányú, az akropoliszi agárra emlékeztető az a márvány sírszobor is, amely a Kr.e.: 360 táján készült. Ismerünk agár(hajtókutya?)fejet ábrázoló rhytonokat. Ezek az ivóedények az illem szerint csak egyszer ürülhettek ki.
Új műfajként a hellén világban, pénzérmén is megjelenik a kutya. Nagyon szép a szicíliai Panormosz (ma Palermo) görög város Kr.e.: 400 körül használt pénze. A városnevet tartalmazó felírat által ölelt agár alakja a mai cirneco dell’ Etnára fajzik. II. Philipposz, Nagy Sándor atyja, Kr.e.: 350 táján veretett pénzén egy hosszú fülű, hosszú szőrű, „spaniel” arányú kutya látható. Strebel szerint ez a spániel első megjelenése művészi alkotáson (Dr. Tobiás közlése). Véleményem szerint inkább valószínűsíthető, hogy ismét csak a kis görög házikutya egyik változata az, amit látunk. Dr. Kontadakisz Kiriakosz említ egy Nagy Sándor idejéből való pénzérmét is, amely szerinte a görög pásztorkutyának egy a molosszoid és az agár közötti típusát ábrázolja. Ebbe az alakkörbe sorolható az a Kr.e.: 400 körül, Meidiasműhelyében készült, Ruvoból (Alsó-Itália) előkerült hydrián (vizesedényen) látható eb is, mely az istenek társaságában pihen.
Zárva a hellén művészet kynologiai vonatkozású világával való ismerkedést, vessük tekintetünket a macedon főváros, Pella egyik szép kavicsmozaikjára. A szarvasvadászat jelenetét Gnószisz készítette Kr.e.: 300 körül. A művész azt a pillanatot örökítette meg, amikor az agár típusú eb (hajtókutya?) által állított, halára rémült szarvast a vadászok már beérték és éppen lesújtani készülnek.
Az olvasó figyelmét nyilván nem kerülte el az egyes fajták, típusok meghatározásának több esetbeni vagylagossága. Ennek oka, hogy az ebek megjelenésük ekkor még messze áll a mai alaktól – meghatározásának alapját a használati módról és küllemről szóló leírások, valamint az ábrázolt jelenetek tartalmi összevetése adja. Természetesen, így nem állapítható meg például az, hogy egy adott jelenet vadászkutyája orr-, vagy szemmunkával dolgozott-e. Márpedig hajtókutya és agár ennek ismerete nélkül nem különíthető el.
Mit adtak hát a görögök? Továbbvitték Egyiptom és a Kelet eredményeit, új típusokkal, fajtákkal gazdagították a kutyák világát. Ám, a legfontosabb amit tettek, hétköznapjaik egyenrangú társává, életük részesévé engedték válni a hűséges négylábúakat, s mindezt társadalmi szintű egyetértés és védelem segítette elő.



Európa – A római világ
Antik római kultúráról szólva, hajlamosak vagyunk megfeledkezni arról, hogy Itália földje már korábban számos helyi kultúrának lett bölcsője, s görög gyarmatvárosai révén jelentős hellén népességgel is bírt. A város Kr.e.:753-ban történt alapítása századokkal előzi meg a görög kultúra aranykorát, s felemelkedése egy több száz évet felölelő folyamat eredménye.
Szokás azt is felemlegetni, hogy a rómaiak nem voltak különösebben tehetségesek a művészetekben és a tudományokban, eredményeiket mások tudását elorozva érték el. Megítélésem szerint az ilyen sommás ítélkezés mindenképpen igazságtalan. Nem egyedülálló jelenség a történelemben, hogy valamely nép, kultúra, mások, az előtte jártak eredményeit átveszi és adaptálja saját viszonyaira. Kétségtelen, hogy Róma rendkívül tehetségesen és jó érzékkel tette mindezt.
Fontos annak kiemelése is, hogy míg a görögöknél az állattenyésztés, a rómaiaknál a földművelés vált az agrárkultúra vezető ágazatává. Ez bár egyszerű földrajzi okokra vezethető vissza, kihatásában mégis kétféle gondolkodásmód kialakulásának kedvez. A külterjes, legeltető állattenyésztést művelő népek, elfogadva a természet kínálta lehetőségeket, mintegy együtt élve a természettel, szabadabb, ha tetszik, költőibb lelkülettel viszonyulnak az élet dolgaihoz. A földműves élete ezzel szemben inkább harc a természet erőivel, folytonos készenlét és cselekvés. Gondolkodásában, lelkületében éppen ezért a racionalitásé kell legyen a főszerep. E gyökereiben elütő látásmód aztán az élet egészére kihatással van. Így, a kutya társadalomban betöltött szerepére is.
Ismert tény, hogy a város legendás alapításánál már feltűnik egy canida, a Romulust és Remust szoptató anyafarkas képében. Talán nem mindenki tudja, hogy a capitoliumi anyafarkas bronz szobra egy Kr.e.: VIII.-VI. század között (más forrás szerint Kr.e.: 500 körül) készült etruszk munka, melyhez az ikrek alakja csak későbbi hozzáillesztés.
Satricum a Kr.e.: IX.-VII. században, a korai Latiumnak, Alba Longa mellett, a legjelentősebb városa volt. A település feltárt sírjainak emlékanyagából számunkra a VI. számú női sír a legfontosabb. A Kr.e.: VII. században történt temetkezés során olyan gazdag borostyánkő faragvány együttest helyeztek a halott mellé, melynek párhuzamai Latiumtól Etrurián át egészen az Adriai-tenger partjáig megtalálhatóak az egykorú itáliai sírokban, s mely jelzi számunkra – a



helyi lakosság gazdagabb rétegének luxusigényén kívül – a halottkultuszban is megnyilvánuló hiedelemvilág egy fontos részletét. E mellékletek között ugyanis a következő figurális faragású függők találhatóak: egyes és páros ruhátlan nőalakok, egy jobb láb, oroszlán-chimaera párok, oroszlánok, guggoló majmok két típusa és egy álló, valamint egy fekvő kutya. A tárgyak felsorolásából látható, hogy szimbolikus jelentéstartalmat hordozó amulettek soráról van szó. E körben a kutya, mint már annyiszor, lehet khtonikus lény, alvilági közvetítő, de lehet a hűség szinonimája is.
Ma is friss színekben csodálható meg az a Kr.e.: IV. századi falfestmény, mely a samniumi (a samnisok Itália egyik őslakos törzse) Paestum múzeumában látható. A szarvasvadászatot megjelenítő mű görög előképekre visszavezethető stílusban készült. A vadász rövidszőrű, álló fülű, hosszú farkú, fekete kutyája, bár a rajz kvalitása erre nem ad támpontot, alighanem a görögök által is használt hajtókutyák sorából került ki. A hipotézis az azonos vadászati módból következően azonos képességekkel rendelkező eb szükségletén, továbbá az itáliai görögség általános kulturális hatásán, mely a vadászati kultúrában is megjelent, alapul.
Kései künosszema megjelenítést látunk a Kr.e.: 80 körül készült praenestei (Palestrina) Fortuna-szentély Nílus-mozaikjának részletén. A korának stílusában készült mozaik, bár a római pantheonba tartozó Fortuna kultuszának állít emléket, tanúsítja a görög hatás továbbélését is. Az ábrázolt emlékmű ülő kutyája azt a már ismert agártípust örökíti meg, mely ekkorra már a mediterráneumban általánosan elterjedtnek tekinthető. E műről szólva már át is léphetünk a római mitológia kynologiai vonatkozású tárgyalásába.
Tudnunk kell, hogy a határozott küldetéstudattal rendelkező, ambiciózus birodalom pantheonja számos elemből építkezik. Helyet kapnak a hódoltatott és szövetséges népek helyi istenei, majd a Kr.e: VI. század végével, V. század elejével megkezdődik a görög istenek átvétele. A folyamat során esetenként módosul, kibővül, új értelmezést nyer némelyek szerepe, s új nevet is kapnak. Így Dianát, ezen ős római istennőt azonosítják Artemisszel.
A közösségek és az azok földjét pártfogoló istenek a Lárok (Lares). A házi tűzhelyhez kapcsolódó családi Lárok kötődnek a családi lakomákhoz, a nekik szentelt fákhoz és ligetekhez is. A familiáris és szomszédsági Lárokat kutyabőrbe öltözött két ifjúnak ábrázolták az éberséget szimbolizáló egy-egy kutyával.
Női vagy férfi pásztoristenség volt Pales. Ünnepe a Palilia, a hagyomány szerint, egybeesett Róma alapításának napjával (április 21.). Ekkor mézzel és tejjel



áldoztak, kitakarították, zöld ágakkal és girlandokkal ékesítették fel az istállókat, kénnel hintett szénából tüzeket gyújtottak, s ezek között terelték át a nyájat. A pásztorok háromszor ugrottak át e tüzeken, kérve Palest, őrizzen meg embert, jószágot, kutyákat, s tisztítsa meg őket az akaratlan bűnöktől a szent helyek megsértéséért, tegye termékennyé állataikat, gazdagon termővé a növényeket. A szertartást lakoma zárta. A rituális megtisztítás kiterjesztése a pásztorok kutyáira elismerést, „munkatársi” megbecsülést jelent.
Nem szerepeltek azonban az ebek mindenkor dicséretes módon. A gall háborúk idején egy alkalommal legelemibb kötelezettségüknek sem tettek eleget. Egy holdfényes éjszakán ugyanis a fellegvár alatt táborozó ellenség megkísérelt orvul behatolni. A kutyák pedig meghazudtolva minden éberségükről szóló tapasztalást, hallgattak, mint a sír. A katasztrófát a Junó templomában jól tartott áldozati ludak ébersége akadályozta meg. A gallok ugyan igen óvatosak voltak, ám a szokatlan neszezés e capitoliumi ludak figyelmét nem kerülte el. Hangos gágogásuk és szárnycsapkodásuk riasztotta a helyőrséget, s a támadást sikerült visszaverni. Ők tehát előléptek Róma megmentőivé (igaz, pecsenyéjük az étlapról nem került le). A vétkes kutyákra állítólag megvesszőzés, sőt néhányukra, keresztre feszítés várt. Az esemény évfordulóján, hosszú időn át, megismételték a vesszőzést. Van forrás, mely ehhez az eseményhez kapcsolja a kutyaáldozat szokásának kialakulását. Magam kétlem e feltevést, miután az állatáldozat, így a kutyaáldozat is, olyan ősi rituálék része, melyek nem köthetőek a gall háború idejéhez.
Hagyományosan február 15.-én tartották például a Lupercalia pásztorünnepet, Faunus tiszteletére, a Palatinus domb Lupercal nevű barlangjában. A luperci ősrégi rendjének két collegiuma volt, az egyik a Palatinuson, a másik a Quirinalison. E testületek valószínűleg 12 tagúak lehettek. A szertartás keretében a lupercusok (farkasűzők) kecskebakot és kutyát áldoztak. A kecskebak bőréből szíjakat (engesztelő szer = februa) hasítottak, majd a Palatinust körülfutva ezekkel csapkodták meg az arra járókat, hogy azok betegségtől mentek legyenek. Ezért is nevezik e hónapot tisztítónak (Februarius). A lányok, asszonyok ilyen megcsapkodása a termékenység elősegítését is célozta. Kérdés, hogy az áldozati kutya ez esetben közvetítő az istenséghez, vagy ami valószínűbb – könnyebben hozzáférhető és kezelhető áldozatként – a farkas helyettesítője a rituáléban, akit így jelképesen is elpusztít az ember nyájai védelmében.
Nem mutatható ki összefüggés a gall háború említett eseményével Robig (Robigus, a gabonarozsda szóból), a gabonát a kalász betegségeitől védő istenség esetében sem, aki Averruncus istennel együtt hivatott megvédeni a római civitast is a csapásoktól. Ünnepe, a Robigalia, április 23.-ra esett. Ekkor kereste fel a neki szentelt ligetet a fehérbe öltözött polgárok körmenete élén Quirinus flamenje



(áldozópapja), hogy engesztelő áldozatát bemutassa. Ennek során vörös kutyát, mely mind a perzselő nap, mind a gabonarozsda megtestesülése, és bárányt áldoztak tiszteletére, kérve, óvja a kalászokat. Megemlítendő, hogy néhány nappal a Robigalia előtt ugyancsak vörös kutyát áldoztak az augurium, vagy sacrum canaris rítusa keretében egy ismeretlen istenségnek.
Silvanusnak, az erdők védelmező istenének, nyájak és pásztorok barátjának, számos megjelenési formája közül Silvanus Domesticus, ez a szakállas, egyszerű paraszti öltözetű istenség érinti még témánkat. Ő, aki egyik kezében szőlőmetsző, vagy kerti kést, a másikban faágat (fát?) tart, s akinek lábánál hű kísérőként kutyája fekszik. Benne a kertek, családi gazdaságok védelmezőjét tisztelhetjük. A Kr.u.: II. századtól Pannónia provincia szimbólumaként szerepel a birodalmi politikai ikonográfiában, ahol előszeretettel perszonifikálják a tartományokat. Oltárai főleg a limes menti katonai településeken gyakoriak. Pannóniai előfordulása szintúgy sűrűnek mondható.
Számos írásos emlék tesz említést kutyákról. Dr. Tobiás közlése szerint három csoportra osztották őket. Eszerint sagacesnek, finomorrúnak mondták a vizslafélék és tacskók, celeresnek, gyorslábúnak az agarak és kopók, fortesnek, erősnek, bátornak pedig az őrző-védő és harci kutyák őseit. Léteztek persze más szempontú felosztások is. M. Terentius Varro (Kr.e.: 116-28), amikor „a kutyákról, amelyek nélkül a villa nem eléggé biztonságos” ír, villa- és baromfiőrző, valamint vadászkutyákat különböztet meg. Más szerző (ugyancsak Dr. Tobiás forrása) csak vadászkutyából 22 különböző fajtát említ. Flavius Arrianus (Kr.u.: 130-ban), mint a vadászkutyáknál látni fogjuk, az agarakat is két csoportra osztja. Némely körökben pedig elterjedtek a – mai elnevezéssel élve – „társasági kutyák” is. Cato (Kr.e.: 234-149) ez utóbbiak népszerűségében korának elpuhultságát és erkölcsi válságát látja, s fájdalmában így kiált fel: „Szerencsétlen Róma! Milyen időkben élünk, hogy a nők ölükben kutyákat babusgatnak, s a férfiak papagájokat hordanak a kezükben!”.
A kutya a racionális rómaiak szemében természetesen elsősorban hasznosságával vív ki megbecsülést. Vergilius (Kr.e.: 70-19) a nyájőrző ebeket dicsőíti. Lucius Junius Moderatus Columella a Kr.u.: I. században méltatja a rómaiak harci ebét, mely Európa minden – légiók által taposott – tájára eljut. Nézzük először őket!
A római molosszus első osztályú harcos. Vérében utóbb már a kor valamennyi kiváló harci ebének öröksége egyesül. Kategóriájában a tenyésztés csúcsát jelenti. Benne tisztelhetjük napjaink számos molosszoid alapú fajtájának ősét. A sor a nápolyi és angol masztifftól, a bordeauxi dogon át, a cane corso elődjéig folytatható, hogy csak a legismertebbeket említsem. Megjegyzendő ugyanakkor, s



az egykorú ábrázolások és leírások alapján is egyértelmű, hogy míg a korai római molosszus tekintélyes, dús nyaksörényű, de rövidszőrű, álló fülű, arányosan hosszú arcorri résszel rendelkező, nagytestű juhászkutya jellegű jószág, a később teret hódító változat széles koponyájú, rövid arcorrú, lógó fülű (ez sokszor kupírozott!), sokkal erőteljesebb eb. Ennek magyarázata a kelta, brit harci ebek kereskedelmi úton meginduló, majd a hódítást követően egyre tömegesebbé váló importja. Előbb az arénák porondja, majd a hadsereg is nagyfogyasztóvá válik.
Dr. Tobiás idéz egy közelebbről meg nem nevezett forrást, mely szerint: „Marius konzul a Vercellae-i csatát (Kr.e.: 101-ben) csak nagy nehézségek árán tudta a maga javára fordítani, mert katonáinak hosszasan kellett küzdeniük a nők vezette hadikutyák százaival. Ezen okulva a rómaiak minden légió mellé egy század kutyát szerveztek egy centurio és tíz decurio vezetésével. A római táborban a porta decumanat is masztiffok őrizték.”. Szerény ismereteim szerint az egyesült római seregek a nevezett csatában a barbárokra megsemmisítő vereséget mértek. Akárhogy is, magam nem találtam bizonyítékot arra, hogy egyetlen csata tapasztalata okán a harci ebek rendszerbe állítására sor került volna. A valóság ezzel szemben az, hogy a rómaiak nyilvánvalóan igen korán megismerkedtek a különböző molosszoid típusú ebekkel, mivel azok keleti hazájukból már a főníciai kereskedők révén elindultak a világkarrier útján. A gallok, germánok és britek tehát, már az első harci érintkezések idején rendelkeztek e félelmetes, erős fogazatú, nagytestű, csupa izom harcosokkal. Maga Caesar is elismerőleg szólt a barbárok harci kutyáiról.
Itt jegyzendő meg, hogy a rottweiler őse a germánok harci-, csorda- és hajtókutyái között keresendő. A fajta nevét adó Rottweil városát Kr.u.: 74-ben, Vespasianus uralkodása idején alapítják a rómaiak, akik a császári-ház neve (Flavius) után az „Arae Flaviae” nevet adják a településnek.
Ismereteink alapján természetesen nem meglepő, hogy az elhivatott hódítók mindenütt felkarolták az eredményes tenyésztést (Gallia, Helvetia, Britannia), hogy ennek eredményét azután a maguk javára fordítsák. Strabón a brit kutyákat egyenesen az „exportképes áruk” közé sorolja. Nem csoda, hiszen Gratius Falsicus (Kr.u.: 60 körül) is így ír: „az erős molosszus kevésbé lesz a segítségedre, de még az Athamaniából származó véreb sem vetekedhetik ügyességben és rátermettségben a britanniai kutyával.”. Flavius Arrianus, a görög származású római politikus és történetíró, Gallia Kr.u.: 131 és 137 közötti helytartója – Künegetikosz című művében – pedig szemléletes képet fest a „széles pofájú brit ebek”-ről, melyek „eltörik a bikák nyakát az arénában”. Viszonyítási alapja nyilvánvalóan a hegyes arcorrú római molosszus.



Ez utóbbinak és a barbárok harci kutyáinak eredetét vizsgálva érdemes Räber elméletét tanulmányozni, aki vitatja a távol-keleti származást, és a gyökereket helyi változatoktól eredőnek gondolja. Úgy véli, a populációt érdemben nem befolyásoló nagyságú volt csupán az idegen hatás. Álláspontom, anélkül, hogy a helyi fajták létezését és szerepét vitatnám, ezzel szemben az, hogy a kereskedelmi-, majd harcérintkezések bizony döntő módon hozzájárultak a kérdéses típusok kialakulásához. Nem szabad ugyanis megfeledkeznünk az ember tudatos tenyésztői munkájának kihatásáról.
Nem zárhatom a harci ebekről szóló írásos emlékek tárgyalását úgy, hogy ne említeném Pliniust (Kr.u.: I. század), aki miközben róluk szól, diszkrét bájjal elejt egy szakácskönyvbe illő megjegyzést: „Az öregek szerint a szopós kutyakölykök olyan kitűnő ételek elkészítésére alkalmasak, hogy azok az isteneknek engesztelő áldozatul is szolgálhatnak.”.
A hajdani molosszusok külsejének felidézésében a fennmaradt képzőművészeti alkotások értékes segítséget nyújtanak. Elsőként egy a Kr.u.: I. századból származó bronz szobor érdemes a figyelemre. Az ülő eb kitűnően mutatja a korai római molosszus minden jellegzetességét. Figyeljük meg az erőteljes csontozatot, a jól izmolt végtagokat, a széles szegyet és nagy övméretű mellkast, az izmos nyakat és a rusztikusan robosztus, ugyanakkor nemes fejet. Ezt a típust láthatjuk – igaz, kevesebb realizmussal – a bemutatott pompei-i „Cave canem” („óvakodj a kutyától) mozaikokon (Kr.u.: 79 előttről) is. A Kr.u.: II. századi római villából származó ábrázolás ugyan nem tesz lehetővé ilyen meghatározást, ám afelől nem lehet ma sem kétségünk, hogy a hajdan belépő helyesen járt el, ha megfogadta az óvatosságra intő tanácsot.
Részt vett a molosszus a veszélyes nagyvadak vadászatában is. A Tunéziában 1955-ben feltárt, Kr.u.: I.-III. századi római mozaikok egyike bölényvadászatot ábrázol. Ennek baloldali ebe a tárgyalt korai molosszus típust testesíti meg. A szicíliai Taorminánál, a Piazza Armenia, Villa Imperiale „vadászat csarnoka”-ban látható – szintén e korból való – vadkanvadászat jeleneten viszont a kanra szemből támadó kutya a szélesebb fejű, rövidebb arcorrú, újabb típus, melynek fülét kupírozták. Az izmos nyakon látható széles (érc?) nyakörv az állat nyaki ütőerét hivatott védeni a küzdelemben. A harci és gladiátor ebek nyakát is hasonló módon védték.
Használtak más, vélhetően, nagytestű ebeket is őrző-védő célra. A Capitoliumon a só őrei is ezek közé tartozhattak. Egy ilyen ülő „zöld béka kutyája”-t örökít meg az a kőszobor (gránit?), mely felépítésében a római molosszust idézi, ám feje annál lényegesen finomabb. Fülei ugyan letörtek, de tűzésük a csonkokból



megállapítható. Nyaksörénye inkább csak jelzett, nem erőteljes. Késői, Kr.u.: V. századi az a tunéziai (La Chelbo, Bardoi Múzeum) „Neptun megdicsőülése és a négy évszak” című mozaik, melynek részletén nagytestű, rövidszőrű, a molosszoid típust idéző kutyát látunk megkötve. Felépítése, testarányai, végtagszögelései, egész anatómiai felépítése olyan korrekt, hogy ma is példaként állhat előttünk.
Az ókor vezető európai birodalmában tett út befejezéseként a házikutyák kétségtelenül legősibb csoportját kell áttekintenünk.
Szó esett már arról, hogy a kor fajtatenyésztésben élenjáró birodalmai az emberi történelem e korai szakaszában – mai szemmel nézve is – milyen gazdag eb választékkal, elsősorban vadászkutya választékkal rendelkeztek. Nem e dolgozat tárgya, hogy a folyamatot miként ösztönözte az ember eszközkultúrájának, s ebből eredően vadászati technikáinak fejlődése. Kétségtelen tény viszont, hogy az emberi faj térnyerése, az ezzel járó kíméletlen erdőirtás (hajózás, mezőgazdaság fejlődése), s ennek következtében a vadállomány fokozatos csökkenése is, mind a vadászebek újabb és újabb fajtáinak megjelenését igényelte.
A celeresek körébe tartozó agarak és kopók a vadászkutyák azon történelem előtti alakkörét ölelik fel, melynek alakulását már az ősi afrikai sziklarajzoktól (Szahara, Tasszili-hegység), Egyiptomon és a görögökön át, Rómáig követhettük. Flavius Arrianus különbséget tesz a könnyebb, nyulászó veltrus leoprarius, és a nehezebb, vaddisznóra és más nagyvadakra, ragadozókra is használt veltrus porcarius között. A taorminai Piazza Armenia, Villa Imperiale korábban idézett mozaikjának két bemutatott részlete előbb páros füzérben, vezetéken, majd ugyancsak párban eresztve, munka közben (róka hajtása) mutatja római agarainkat. Megbecsülésüket bizonyítja az a játszó agarakat ábrázoló márványszobor (Kr.u.: I. szd., British Múzeum), melynek döbbenetes élethűségére csak akkor ébredhetünk rá, ha összevetjük a Pompeiben, Kr.u.: 79-ben, a Vezúv kitörésekor elpusztult, haláltusájába merevedett eb lenyomatával.
Vélhetően agarat látunk a Kr.u.: III. - IV. századi aquincumi vadkanvadászatot ábrázoló cseréptöredéken is. Ez a nem különösebben kiemelkedő színvonalú fazekastermék-töredék a szerző által korábban már publikált Seuso-kinccsel együtt érdemel említést. E műtárgyak léte ugyanis kézzelfoghatóan igazolja a Pannonia gyorslábú vadászebeiről szóló egykorú híradásokat. A jó vadászkutya persze nem öncél. Strabón és Plinius kiemelik a provincia gazdag vadvilágát, külön hangsúlyozva a bölény és az őstulok félelmetes erejét, s egyszersmind kívánatos trófeáját. Ezek után már nem csodálható, hogy az előkelők körében az agarakkal és hajtókutyákkal való vadászat igen népszerű sport, melynek számos vállfaját űzik. Ilyen például a hálós vadászat. Ovidius (Kr.e.: 43 - Kr.u.: 17) több művében



énekel erről: „Járnom a berket öröm, s hálóknak hajtani szarvast,/ s űzni vadászebeket át a hegyek magasán. (IV. Phaedra Hippolytosnak)”, majd „Én teveled sokszor feszítettem a táglyukú hálót,/ s gyors ebeiddel én is jártam a nagy hegyeket. (V. Oenoe Parisnak)”.
De idézzük ismét a már tárgyalt gallokat! A romanizált Jovin sírkövének (Kr.u.: IV. század; Reimsi Múzeum) rekonstrukciós rajzán a vadászatra induló gazdát látjuk ebével, egy gall agárral.
Az agarak tehát, mint az emlékanyagban jól reprezentált ebek vonultak be a Birodalom történetébe.
Használtak természetesen más, a „gyorslábúak” körébe tartozó jószágokat is vadászataik során Róma fiai (született római polgárok és a romanizált provinciák előkelői egyaránt). Vergilius (Kr.e.: 70-19) írja Georgicájában: „Most a riadt vadakat nem kell bekeríteni bíbor/ tollak tőrével, se kelepcékkel, se kopókkal”.
Emlékezzünk a paestumi múzeum samnis falfestményére! És a már többször idézett Piazza Arménia Villa Imperiale mozaikja is megörökíti őket. Az egyik részleten az elejtett vadkant cipelő szolgáknak meg kell küzdeni a lábuk alatt nyüzsgő, ám a vadtól elszakadni nem tudó, jóvérű, barna kutyával is, ’ki ilyen hajtóeb (kopó?) lehetett. S a mozaik másik részletén, mely a Dianának történő áldozat bemutatását ábrázolja, ugyanezen kutya bukkan fel ismét, egy gyermek társaságában. Figyelemre méltó a tuniszi Hadrumetum római házának hajdani ebédlőjében fennmaradt mozaik vadkant támadó vadászkutyája. Az ábrázolás magas szintű művészi kvalitása, az állatok jó arányokban való megörökítése kétségtelenül hitelessé teszik az ebet is. E jószág leginkább a mai rövidlábú vérebekre fajzik. Létezett tehát, egy rövidlábú hajtókutya is nagyvadra!
Leginkább a mai lagottora és barbetre hasonlítanak a római Museo Nuovo márvány szarkofágjának (Kr.u.: III. század) kalüdoni vadászatot ábrázoló vadászjelenetének vadkant támadó kutyái. A jelenet harmadik nagytestű kutyájának, s az előtte látható rövidlábú, hosszúszőrű, álló fülű kutyának a rekonstrukciós rajz alapján való meghatározására nem lehet vállalkozni. A fedőlap kis ebecskéjének rajza szintén alkalmatlan e célra. Meglehet, ez utóbbiak némelyike már a sagasecek sorába illik. E „finomorrúak” közé tartozhattak a bemutatott két – láthatóan – vadászkutyát megörökítő római márványszobor (Kr.u.: I. század) hajdani modelljei is.
A „fortes” csoportot ugyan már tárgyaltam, ám vadászati alkalmazásuk két érdekes emléke érdemes a közlésre. A chiusi-i Etruszk Múzeum mozaikja a Kr.u.:



I.-III. század közötti időből egy római molosszussal való vaddisznóvadászatot jelenít meg. A harcias eb nyakát széles (érc?) nyakörv, szegyét – a testére erősített hámmal rögzített – mellvért védi. A másik mozaik fejedelmi vadászatot ábrázol. Ennek kutyája szemmel láthatóan hatalmas termetű, „griffonos” (?) szőrzetű molosszus, melyet a szakirodalom dog és griffon típusú kutyák keverékének ír le. Magam, inkább molosszus és az ír farkas, vagy a skót szarvasagár egykorú ősének keverékét sejtem a félelmetes jószágban.
Szólnak azután források vizsla munkát végző és kotorékebekről, valamint „kitűnő szimatú, ugró vadászstílusú” brit kutyáról is. Egy szó, mint száz: Róma rendelkezett mindazon alaptípussal, mely mai vadászkutya-palettánkat adja.
Egyes fajták pedig, ennek legszembetűnőbb példája a cirneco dell’ Etna, élő kövületként napjainkig fennmaradtak.
Van a kutyák társadalmának egy, a régiségben mindenkor alulreprezentált rétege: a juhászkutyák. Létük a római világban sem megkérdőjelezhető. Forrás róluk alig szól. Műalkotás emléküket csak kivételes esetben őrzi (lásd: Seuso-kincs). Mégis, tudjuk, hogy egyes mai fajtáikról nagy valószínűséggel állítható, annak a régi, antik világnak késői leszármazottai ők. Az abruzzói és a bergamói közéjük tartozik.
Áttekintésemet nem zárhatom le úgy, hogy néhány apró tényt, mely ember és kutya együttéléséhez hozzátartozik, ne említenék. Egy Pompeiben fennmaradt falfestményen kutya vezet egy botra támaszkodó férfit, akinek egy nő alamizsnát nyújt, ám ő nem nyúl az adományért. Ez a Kr.u.: 79 előttről való jelenet alighanem az első vakvezető kutya ábrázolás a történelemben. Kr.u.: I.-III. századból maradt fenn az az azonosító érme, mely egykor egy kutya nyakában függött, s ma a római Nemzeti Múzeumban látható. Apró emlék, de a gazda féltő gondoskodásának örök mementója. S végül ugyanebből az időből egy gallo-római szarkofág fedőlapja a Saint-Germain-en-Laye-i Múzeumból. Házaspár alussza örök álmát, lábuknál kedves kutyájuk összegömbölyödött teste pihen. Milyen ismerős kép!
A római világgal kiteljesedett a kutya háziasításának története. Az ezután következendők már egy másik történet. Bár még nem tudatosul, de lényegét tekintve ez már a sporttenyésztés története.
Hosszú utat jártunk be. A kutya-ős és ősember közötti szövetség rögös útját. Áttekintettük kultúráról kultúrára haladva ember és kutya kapcsolatának kialakulását és fejlődését, e folyamat történeti és művelődéstörténeti vonatkozásait. Láttuk, az ember mellett mindig ott állt segítőként a kutya. Az a



kutya, mely nélkül aligha válhattunk volna „mai” emberré, homo sapienssé. S mit adtunk mi a kutyának?
Válaszolja meg a kérdést a kedves Olvasó legjobb lelkiismerete szerint önmagának.
A szerző csak saját válaszát ismeri. Tudja, a házikutya az ember kétes segítsége ellenére megőrizte ősi erkölcsét. Őrzi canida voltából eredő tisztaságát. Mi nélküle egyszerűen nem lennénk. Hálából szolgánkká tettük, kihasználtuk, megkínoztuk és megöltük, s nem elégedtünk meg evilági hűségével, a másik, túlsó világba is magunkkal kívántuk vinni. Ráruháztuk mindazt a szennyet, mit magunk hoztunk létre. S ezt az árulást ma is, naponta követjük el. A lelkek fordított világában persze olykor fölénk kerekedett, és félelmeink forrása lett. De szerettük is. Kényeztettük, emberként becsültük. Néha. Mindent összevetve, adósai vagyunk. És soha ezt az adósságot ki nem fizethetjük.
(Megjelent: 2004-2006. az "A Kutya", majd az "Új Kutya Szövetség" hasábjain)
A fajtatenyésztés története
Vitathatatlan tény, hogy a háziasított kutya a fajok történetében egészen egyedülálló karriert tudhat magáénak. Az a gerincesek körében példa nélküli fajtaválaszték, melyet hajlamosak vagyunk kizárólag az ember tenyésztőmunkájának tulajdonítani, nem jöhetett volna létre a faj genetikai készletében eleve adott nagyfokú variabilitási hajlam nélkül.
Ahhoz, hogy a fajtatenyésztés kialakulását, annak lehetőségét és miértjét megérthessük, röviden át kell tekinteni a faj születésének néhány kérdését.
Felmerül tehát: vajon lehetséges lett volna a canis familiaris kialakulása egy olyan szűk genetikai bázisról, melyet némely tudósok sugallnak, amikor két-három



farkas szukától vezetik azt le? Magam, azokkal értek egyet, akik a faj születését egy széles – a Canidák családjának genetikailag szóba jöhető tagjai által biztosított gén-spektrumon valószínűsítik. Ez a hipotézis nem csupán a variabilitási készségre ad magyarázatot, hanem az első domesztikált példányok velük egykorú, helyi farkas populációtól kisebb testméretére is. Vannak persze más tulajdonságok, melyek szintén elgondolkodtatóak. Miként is vélekednek a kérdésről a kutatók?
Hankó Béla szerint kutyánk őse a farkas és a sakál. Véleményében osztozik Kákosy László egyiptológusunk. Kubinszky Ernő és Szél György ennél is tovább megy. Szerintük a Canidák családjának korai kialakulása idején megjelenő ősalakok, így a Temnocyon a mai afrikai és indiai vadászkutyák, a Cynodesmus az eurázsiai, amerikai kutya-, farkas- és rókacsalád őse. A korábban elfogadott sakáltól való származtatás elméletével szemben, mára, mint fentebb utaltam rá, felülkerekedett a farkastól eredeztetés híveinek tábora. Véleményük szerint biológiailag kizárható a sakáltól származás. Érveik között szerepel az állítólag eltérő kromoszómaszám. Ehhez képest érdekes cáfolat volt a maga idejében, amint azt B. Brentjes, német kutató közléséből is tudhatjuk, hogy W. Herre kieli zoológus professzornak, aki korábban tagadta a sakáltól származás lehetőségét, sikerült sakált és spiccet kereszteznie. Ezzel, ha mást nem is, de a biológiailag lehetséges kereszteződést bizonyította. Zöldág László nem csak a dingó, farkas, házikutya, prérifarkas, sakál és vörös farkas 78-as kromoszómaszám azonosságát, hanem kromoszóma állományuk kariotípusának azonosságát is leírja. Közvetlen farkasősként az ázsiai és indiai farkast nevesíti (nem kizárva a Canidák jelzett más fajait az ősök sorából), áthidalva ezzel a testméretből adódó problémát is, mivel ez az alfaj viszonylag kis testű. A sakál közreműködését különösen az afrikai páriakutyáknál és a basenjinél tartja valószínűnek. Mások az abesszin farkast valószínűsítik canis familiaris ősként. E két utóbbi álláspont gyenge láncszeme, hogy figyelmen kívül hagyja az ember születésének feltételezett helyét (ez a tudomány mai állása szerint: KeletAfrika), márpedig ember és kutya együtt „születtek”. Vörös István a család más tagjait is bevonni tartja indokoltnak. Nevezetesen, egykor létezett vadkutya fajokat. Ehhez, jó, ha tudjuk, hogy az emberiség hajnalán lényegesen több változata élt a Canidák családjának.
Nem szabad megfeledkezni továbbá arról sem, hogy bár az Amerikai kontinensre a háziasított kutyát az ember magával vitte, a Canidák kialakulásakor az egyik ősi ág bölcsője e földön ringott. S érdemes arra is gondolni, hogy míg a kutyafélék kültakarója, szinte kivétel nélkül, csak a talpakon tartalmaz több-kevesebb verejtékmirigyet, addig egyes ősi amerikai házikutya fajták teljes bőrfelületén megtalálhatjuk azokat.



S van még egy momentum, a kutya-félék családjának egyetlen vadonélő tagja sem ugat, sőt a házikutya visszavadult egyedei is elhagyják azt. Az ugatás voltaképpen a háziasított kutya „találmánya” az egymás közötti, és az emberrel folytatott kommunikáció terén. Egyfajta „kódolt nyelv” az összetartozás kifejezésére. Zárójelben meg kell jegyezni, a háziasítás korai stádiumát megtestesítő, úgynevezett ősi típusú kutyák, melyek alakjukban mai napig leginkább őrzik a canis familiaris palustris (tőzegkutya) morfológiai jegyeit, egyes fajtái ma sem ugatnak. De nem ugattak a prekolumbián közép- és dél-amerikai ősi kutyafajták sem.
Fentiekből is nyilvánvaló, s ezt támasztják majd alá az első archeológiai leletek és ábrázolások is, hogy már a faj születésének hajnalán több jól elkülöníthető alaptípussal rendelkezett emberősünk.
De vajon miért volt szükség erre a társulásra, mely a háziasításhoz vezetett? Ki kezdeményezte a folyamatot, s hogyan mehetett mindez végbe?
A Canidák családi alapon szerveződő, hierarchikus csoportban élő territoriális ragadozók. A csoport tagjai közötti kötődés erős, fejlett utódgondozás jellemzi életüket. A zsákmányszerzésben és védelemben is az összehangolt együttműködés hivatott biztosítani a túlélést. Érzékelésükben a szaglásé és hallásé a főszerep.
A Hominidák és a Homo-nem korai képviselői – vélhetően hierarchikus – családi csoportokban élő, időszakos territóriumot tartó, mindenevők. Az életben maradásért folytatott küzdelemben „társadalmi működésük”, lényegét tekintve, a Canidákkal azonos. Érzékelésükben a látás áll első helyen.
A két csoport egyedei közötti erőviszonyok vonatkozásában a Hominidák és a Homo-nem javára billen a mérleg. Növeli előnyüket, hogy egy ragadozó sem kockáztathat meg sérülés veszélyével járó összeütközést, ha az elkerülhető. Nem teszi ezt a már megszerzett zsákmány védelmében sem.
A vázoltakból megállapítható: a hasonló, társadalomalkotó életmód nem zárja ki az együttműködés lehetőségét; az érzékelési rendszerek kiegészítik egymást; a védelemben való együttműködés növeli a túlélési esélyeket. Utóbbi előny meghaladja a zsákmánymegosztásból fakadó veszteség mértékét. Természetesen a folyamat bonyolultabb, mint azt a teoretikus összegzés mutatja.
A kezdeteket jól illusztrálja az ausztrál őslakók viszonya a dingóhoz. Egyik vadászati módszerük, hogy a kengurut üldöző dingókat követik, míg azok kimerült áldozatukat leterítik. Ekkor a megölt kengurut elveszik, zsigereit a dingóknak



vetik. A „közös vadászat”-nak ezen ősrégi formája lehetett az ősember és a kutyaős érintkezésének kezdete. Vélhető, hogy a rámenősebb egyedek, nem tudva beletörődni zsákmányuk elvesztésébe, szállásáig kisérték az embert, hogy ott a nekik vetett hulladékot egyfajta vigaszdíjként elfogyasszák. Ugyancsak szokás, hogy dingó kölyköket fognak be, nevelnek fel (a még tejen élő jószágokat az asszonyok szoptatják). A felnőtt állatokat jelzőebként és a sivatagi nagy hőkisugárzás miatt igen hideg éjszakákon eleven fűtőtestként alkalmazzák.
A folyamat kezdete tehát, a természetben, számos esetben megfigyelhető, fajok közötti együttműködés. Az első lépést kétségtelenül a Hominidák tették meg, azzal, hogy a Canidák zsákmányát elragadták. Azt azonban, hogy ebből az alapállapotból kölcsönösen előnyös együttműködés is származhat, minden bizonnyal az opportunista ragadozók egyes egyedei ismerték fel előbb. Igaz tehát, B. Klatt és Hankó vélekedése: „A háziasítást a kutya találta fel.”
Ez az időszakos társulástól a tartáson át a tenyésztésig (háziasításig) tartó átmenet aztán végigkíséri az ember fejlődését.
A létrejött szövetség elősegítette és felgyorsította az emberré válás folyamatát. Az együttesen sikeres vadászatok által az emberelődök táplálkozásában jelentős részben megnőtt az állati fehérjeforrások szerepe. Ez kedvezően hatott a populáció növekedésére és fejlődésére is. Mindez elősegíti a mindegyre fejlettebb eszközhasználat kialakulását. És ez az a pont, mely döntő lesz a háziasítás útjára lépett kutyaősök történetében is. Mert ekkor már nyugodtan beszélhetünk kutyaősökről. Ők már választottak. Ők már az ember mellett döntöttek. Más Canidák továbbra is a maguk útját járják.
A természetben, mint már említtetett, számos esetben megfigyelhetünk fajok közötti együttműködést. Ez az érdekközösségen nyugvó tevékenység azonban mindig egy adott élettérben, adott fajok között működik. Bármely állandó tényezőben történő változás az együttműködés zavarát, végső soron felbomlását eredményezi.
Az ember- és kutyaősök, ezek a még kialakulóban lévő „fajok”, az élet történetében egy egészen más minőségű, példa nélkül álló szövetséget hoztak létre.
Miben jelent új minőséget a Hominidák, majd a Homo-nem és a Canidák egyes képviselőinek együttműködése?
Ez a szövetség az evolúció, a fejlődés szövetsége. Működésének alapját nem a változatlan viszonyok megléte, hanem a változó viszonyokhoz való együttes



alkalmazkodás jelenti. Nem az emberős mellett születik meg a canis familiaris, s nem is a kutyaős mellett az emberi faj. Kialakulásuk kölcsönösen feltételezi egymást. A folyamatnak persze ára van. S mert az igazság csupán egy sztereotip fogalom, az ár nagyobb részét a kutya fizeti meg.
A két „faj” egyedei integrált hordát hoznak létre. Együttműködésük révén az egyedek biztonsága, a sikeres zsákmányszerzés esélye, összességében túlélési lehetőségük javul. Többnyire a „kutya” érzékeli elsőként a veszélyt, s jelzésével riasztja a közös hordát. A harc felvételéről vagy a menekülésről már egyre inkább az „ember” dönt. A vadászatban a felderítés, jelzés, üldözés s gyakran a zsákmány elejtése is a „kutya” feladata. Az „ember” az üldözésben és a zsákmány megölésében az idők folyamán egyre sikeresebbé válik, majd átveszi a vadászat irányítójának szerepét. Jelentős szerepe van mindebben a táplálkozásában mind fontosabb szerephez jutó energiadús és jól emészthető állati fehérjéknek. Az „ember” anatómiailag átalakul. Felegyenesedett mozgását megnövekedett izomtömeg segíti, s az élelemszerzésre, étkezésre fordított idő lerövidülése megteremti az időalapot a valódi eszközkészítéshez. Eddig is használt ugyan eszközöket, ezek azonban csupán a természetben készen talált alkalmi szerszámok voltak, mint egy-egy kődarab vagy faág. Most már viszont saját igényére, saját elgondolása alapján készíti eszközeit. Mégis, előfordul, hogy ínséges napok köszöntenek a közös hordára. Az „ember” ekkor nem tétovázik. Négylábú társai egyikét tálalja az éhezőknek.
S mert az említett anatómiai változás még egy emberi szerv fejlődésére hatott drámaian, hát elkezdett az „ember” emberként gondolkodni. És meg akarta érteni a világot! Aztán már uralni is akarta. Amit nem tudott, hát megmagyarázta. Megszülettek az első mitikus képzetek.
A kutya erről mit sem sejtett. Ez azonban nem segített rajta. Hőse lett egy világnak, mely vadabb és félelmetesebb, mint a valóságos, általa oly’ jól ismert világ. Hol segítő, hol félelmet keltő hős, ki maga is áldozat. Időről-időre a szó legszorosabb értelmében is.
A szakócát (marokkövet), ezt az univerzális szerszámot, fegyvert készítő embernek már bizonyára állandó lakótársa, kísérője és olykor tápláléka a „kutya”. Vele szemben az első felmerülő speciális igény a közös hordában élő emberrel szembeni agresszivitás kiküszöbölése. A szelekciós megoldás egyszerű: a nem kívánatos egyedeket feltálalják.
Az ember feltalálja a dárdát és az íjat. Fegyverei révén a zsákmányra mért halálos csapás hatósugara megnő, s az elejtésből adódó balesetveszély is csökken. Ahhoz



azonban, hogy lövéshez jusson a vadász, időben észlelnie kell a vadat, sőt lehetőség szerint annak mindaddig helyben kell maradnia, míg fegyvere hatótávolságán belüli kedvező pozícióját elnyeri. A forradalmian új eszközök készítéséhez megfelelő tömörségű, homogén szerkezetű, jól alakítható nyersanyagra is szükség van. Ilyen viszont nem mindenhol lelhető fel. Egy-egy megfelelő lelőhelyért nagy távolságokat kell megtenni. Az ember ekkor már Afrikát, Európát és Ázsia egy részét is benépesíti. A kutyának szintén szembesülnie kell az új kihívásokkal. Már nem elegendő, ha hajszában elejt egyes egyedeket, s aztán osztozik a zsákmányon az emberrel. Meg kell felelnie a vadászatot irányító ember igényeinek. Olykor vad csordákat kell – a közös horda tagjaként eltorlaszolt szakadékba hajtania, olykor pedig magányos vadat kell jeleznie s lehetőleg helyben tartania. Az ember már hálót is készít. Ennek csapdájába is segít beterelni a kiszemelt áldozatot. A génjeiben működő hierarchia tisztelet meghatározza az elejtett zsákmánnyal szembeni viselkedését is. Nem eshet az áldozatnak, míg a rangsorban felette álló ember abból ki nem vette részét. Látható tehát, miként szolgálják a genetikailag öröklött viselkedésminták az ember céljának megfelelő együttműködést. A mind fontosabbá váló kő nyersanyag, illetve az abból készített eszközök – a feldolgozás ugyanis többnyire a lelőhelyen történt – szállításában is részt kellett vállaljon. Ekkor születhettek az első szállítóeszközök. Ezek továbbélő mintáit láthatjuk a síksági indiánok és az inuitok eredeti eszköztárában még a XX. század elején is. A vadászati alkalmazásban megnövekedett elvárások és az új feladat, a teherszállítás, már olyan speciális igény, mely csak a célnak megfelelő egyedek szelekciójával valósulhat meg. Ennek az elvárásnak a canis familiaris palustris (tőzegkutya) típus felel meg. Ez már kétségtelenül a domesztikáció jegyeit magán viselő házikutya. Ez az alakkör tekinthető mindazon ősi típusú eb ősének, melybe a spiccek, szánhúzók, s az olyan specialisták, mint a lunda kutya és a vikingek rövidlábú ebei tartoztak, tartoznak.
De mit is értünk a domesztikáció specifikációs jegyein? A lényeg megértéséhez kissé vissza kell lépjünk az időben.
Az emberré válás hosszú útján számos állatfajt tartottak őseink, melyekből soha nem lett háziállat. Kezdődik a történet a barlangi medvével, melynek elejtését követően a megmaradt kicsinyeket a barlang egy elrekesztett zugában vagy veremben nevelik, hizlalják, hogy végül rituális szertartás keretében elfogyasszák. A táplálást, mint később más állatok kicsinyei esetében is, kezdetben az asszonyok szoptatás útján oldják meg.
A véletlenre, illetve a portyázásra alapozott vadászati módot követi a csordakövető életmód, majd a mind nagyobb számú nyájakat karámba záró hústartalék képzés. E módszerrel antilop és gazella nyájak kerülnek az ember



birtokába. Mégis, mondhatjuk-e ezekről az állatokról, hogy befogásuk révén háziállattá váltak?
A folyamat természetes következménye volt az ember tapasztalatainak bővülése, a spontán szaporulat megfigyelése, majd elősegítése. Az így kialakuló kapcsolat állat és tartója között bizonyos fokú szelídülési folyamatot indított el. Ez azonban még mindig nem domesztikáció! Háziasításról a szaktörténészek általános véleménye szerint akkor beszélhetünk, ha az emberi beavatkozás következtében az alapot jelentő vad alakhoz képest úgynevezett „háziasítási jellegek” jelennek meg. Ezek: a szőrzet minőségének és színének megváltozása a megjelenő mutációk tudatos továbbtenyésztése révén, hiszen pld. a rejtő szín elvesztette jelentőségét; az agykoponya és arckoponya arányainak megváltozása, mert az ember biztosította feltételek között egész sor agyi funkció feleslegessé lesz, az állat hús-, tej-, gyapjú termelő evőgéppé válik; a szelekció eredményeként alapvető karakterváltozás következik be, pl.: csökkenő agresszivitás, kisebb mozgékonyság, nyájösztön végletes felerősödése. Mindezek persze a haszonállatokra vonatkoztatva érvényes tézisek. Ám, miként áll a helyzet a háziasított ragadozókkal? Esetünkben a kutyával? Nála a felsoroltak csak részben igazolhatóak.
Noha a kutya az ember hitvilágában már a kezdetektől kitüntetett szerepet töltött be, a régész csak kivételes esetekben talál kutya-csontmaradványokat, így ahol megették, ahol kultikus céllal (rontásűző) eltemették, pld.: tűzhely, küszöb alá, avagy hirtelen pusztult el a település. Az esetek többségében a kutató körén kívül esnek e maradványok: a pásztor kutyáját az ég madarai takarítják el, más esetekben a hol tisztátalannak, hol szentnek tartott ebet a településen kívül helyezik el.
Az első leletek sorában kell említeni az ukrajnai Mezinben feltárt jégkorszakbeli település csont anyagát, melynek megítélésén ma is vita folyik. A fiatal paleolitikumban ismerünk még leleteket Ausztria és Ukrajna más településeiről is, vagy utalhatunk a franciaországi La Vache-ból származó ábrázolásokra, de a háziasításra vonatkozó támpontot ezekből nem nyerhetünk. „Csupán” az emberősök és kutyafélék korai kapcsolatának bizonyítékát láthatjuk bennük.
A legkorábbi, bizonyítottan házikutya maradványok a következő helyekről származnak: Çayönü Tepesi, Ergani közelében (Törökország, Kr.e.: 9500 tájáról), Lemhi County (USA, Idaho, Kr.e.: 9000 körül, óvilági típus), Starr Carr (Anglia, Yorkshire, Kr.e.: 7500 táján), Çatal Hüyük (Törökország, Kr.e.: 5500 körül), Tassili (Szahara, Kr.e.: V. évezred). A felsorolt osteológiai leletek magukon viselik mindazon jegyeket (agy- és arckoponya aránymódosulása, szájpadcsont alakulása,



stb.), melyek e hajdani egyedeket megkülönböztetik a Canidák egyéb vad alakjaitól.
Az a tény, hogy a fent ismertetett leletek lényegesen fiatalabbak, mint az a háziasítási folyamat egészéből következik, csupán a régészeti leletek indokolható (lásd fentebb!) esetlegességével magyarázható. A korábbi datálás megalapozottságát ugyanakkor számos etnográfiai analógia és hitvilágbeli vándormotívum is alátámasztja.
A kőkori ember és kutyája számára a megkezdett úton már nincs megállás. A nagytestű állatok vadászata, az eszközkészítés nyersanyagszükségletének kielégítése, majd egyes növényevő állatok háziasítása és a földművelés megszületése, mind újabb és újabb igényt támaszt az embert segítő kutyával szemben. Így, a megnövekedett szállítási igények, a háziállatok és az egyre gazdagabb emberi szállások őrzése immár specialista ebek létét kívánják meg. Míg a kezdetekben az északi kutya alaptípus első alakkörébe tartozó canis familiaris palustris (Rütimeyer 1861) megfelelt a vele szemben támasztott igényeknek, a maga sokoldalú alkalmazhatóságával, az új elvárások más szelekciós szempontok előtérbe kerülését segítik elő. Stohl Gábor ez első alakkör képviselői közé sorolja a tőzegkutyát, a spicceket, innen eredezteti a majdani chow-chow, a terrierek, schnauzerek, pinscherek, sőt a mopsz őseit is. Állásfoglalása, különösen ez utóbbi esetében, erősen vitatható, mivel a faroktűzés önmagában aligha lehet elegendő érv az alakkörhöz tartozás bizonyítására. A jégkorszaki Európa életmódot, s így szállítási lehetőségeket is meghatározó éghajlati viszonyainak figyelmen kívül hagyását jelenti részéről az első „szánhúzók” (értsd: szállításban résztvevő ebek) más alakkörbe sorolása. Álláspontja szerint ugyanis az első óvilági típusú (szibériai /sic!/) szánhúzók a canis familiaris inostranzevi alakkörből kerültek ki, ebből a farkasszerű, ősi kutyatípusból. A vonatkozó leletanyag a Ladoga-tó környéki neolitkori rétegekből került elő. E csoportból vezeti le Stohl még a következő mai fajtákat: komondor, kuvasz, bobtail, pireneusi, olasz, kaukázusi pásztorkutyák, újfounlandi, bernáthegyi, masztiff, német dog, uszkár, puli, tibeti terrier, bulldogok és boxerek. Véleményem szerint szerencsésebb lett volna a kutató részéről, ha mellőzi ezt a vitatható, számos, erősen eltérő elődből, újabb keletűen kitenyésztett fajtát felölelő listát, s helyette megelégszik az alakkör idézett ismérveinek közlésével. Az a vélekedés ugyanis megalapozottnak tekinthető, hogy az újabb – bevezetőben említett –, magasabb szintű, speciális igényeknek az e típusba tartozó egyedek, a maguk életterében, inkább megfeleltek, mint elődeik.
Az áttekinthetőség kedvéért, a tudományos felosztás rendjét követve, ugornunk kell az időben, hogy a harmadik, canis familiaris matris optimae (Jeitteles 1877)



alakkört megismerhessük. E bronzkori csoportba középnagy és nagy juhász- és vadászkutyák tartoznak. Stohl a mai német, belga, francia (sic!) és skót juhászkutyákat hozza fel példaként, mint fenotípusukban idetartozóakat. A negyedik, szintén bronzkori, alakkör: a canis familiaris intermedius (Woldrich 1878). Az idetartozó középnagy őrző/terelő juhász- és vadászkutyák Stohl szerint inkább vérebszerűek, s így bizonyára annak idején is elsősorban vadászatra használták őket. Ezért aztán innen vezeti le a vizslák, retrieverek, fürjészebek, pointerek, szetterek, spánielek, kopók, vérebek, basset, griffonok és tacskók népes családját. Alighanem ismét szerencsésebb lett volna kevésbé belemerülni a részletezésbe, s egy kynologiailag kevésbé támadható ismertetést adni. Ugyanakkor célszerűen utalni kellett volna arra, hogy a canis familiaris putiatini (Studer 1906) alakkörbe tartozó ősi dingószerű (vagy pária kutyák?) ebek valószínűleg ebből a Woldrich által leírt bronzkori csoportból szakadtak ki.
S most, az ötödik formakör, a canis familiaris leineri ismertetésével visszatérünk a kőkorba. Már a neolitikumra datált ábrázolások megörökítik az e körbe tartozó agarak egykorú létezését.
A déli kutya alaptípus öt formakörét az óvilági páriakutyák csoportjai alkotják. Ezek: pásztorkutya, ősi (másképpen dingó), vizsla és kopó, basenji idomúak, valamint az agár típus. Az ezen csoportokba tartozó ebek, noha a háziasításon átestek, annak jegyeit magukon viselik, életüket az ember mellett, annak településein – gyakorlatilag félvad állapotban – élték (dingó), élik. Falkáik az emberfalka mellett és nem abba betagozódva élnek. Ez az életmód társadalmi, kulturális okokra vezethető vissza.
Az eszközkészítés (íj, dárda, háló) szerepére már utaltam. A növényevők háziasítása és a földművelés kialakulása a következő olyan kihívás, mely a vagyonosodó emberi közösségekben felveti az anyagi javak őrzésében már tevékenyen, s ha kell önállóan fellépni képes kutyák iránti igényt.
A földműves ember terményfeleslegét már tárolni képes. Ez azonban szállására vonz nemkívánatos társbérlőket is. Megjelennek lakótársként a rágcsálók. Őket követik ragadozóik, például az embert is veszélyeztető kígyók. A kutya, aki eddig vadászati segítő, alkalmi vészjelző, szükség esetén hőpárna, most új feladatkörrel szembesül. Az e téren kiemelkedő egyedek, melyek időben figyelmeztetnek a halálos marású kígyókra, s elcsípik a terményt dézsmáló rágcsálókat, megkülönböztetett figyelmet vívnak ki maguknak. Az ember már képes érdekeit a számára hasznos szelekció által érvényesíteni. Az első ilyen ebek talán a basenji idomúak köréből kerülhettek ki. Az, hogy a földművelés kialakulásának bölcsője mai ismereteink szerint – a Közel-Kelet, s hogy a basenji típus Afrikára jellemző,



tekintettel a fekete kontinens megkutatottságának szintjére, az itt évezredek során végbement biogeográfiai változásokra, melyek elsősorban az éghajlati viszonyok szélsőséges megváltozásának következményei, nem zárják ki a helyi próbálkozások lehetőségét. Számos történelmi analógia hozható fel példaként, hogy egyes, alapvetően vándorló, gyűjtögető, halász-, vadásznépek időszakosan megállapodnak egy-egy szálláshelyen, s itt egy tenyészidőszakú növénytermesztést végeznek. Tény, hogy a mezolitikum (Átmeneti kőkor) idejére kialakul a gabonatermesztés, az ezzel összefüggésben megszülető letelepült életmód, s már több háziasított állatfajjal is rendelkezik az ember. A csordák és szállások őrzése a nagyragadozóktól és más emberi csoportoktól erőteljesebb, gyors és éber ebeket kíván. Meg kell születnie tehát az őrző pásztorkutyáknak. Lehet, meglepően hangzik, de alappal tételezhető fel, hogy míg az északi kutyák csoportjából a canis familiaris inostranzevi, a can. fam. matris optimae és a can. fam. intermedius típus neolitikus és bronzkori egyedei találtatnak alkalmasnak, a déli csoportból – az afrikai neolitikus ábrázolások idézett tanúsága szerint – az agár típusúak töltik be ezt az új szerepkört.
Azzal, hogy a késői neolitikumra a technikai fejlettség következtében magasabb szintre emelkedik egyfajta munkamegosztás, s megjelennek az első fém (réz) eszközök, az ősközösségi társadalom átalakulása is megkezdődik. A folyamat a Kr.e.: IV.-II. évezred közötti időszakra a fémeszközök általános elterjedtségét eredményezi. Kiemelkedik a papi és katonai arisztokrácia, megjelenik az írásbeliség. Ez már a történeti kor. A kialakuló hatalmi központok rivalizálása újabb ugrást jelent a kutyával szemben támasztott igényekben. A katonai arisztokráciának ugyanis állandó harckészültségben kell élni. Ez folytonos gyakorlást igényel. Ennek bevált módja a vadászat. A már többször említett ősi alakkörök alkalmas egyedeinek szelekciójával vadászati specialisták kitenyésztése válik szükségessé.
Az agarak ekkor még inkább a csordák és szállások őrzésében, a kelet hegyvidékein az áruszállításban jeleskednek – hipotézisem szerint –, nem tagadva természetesen vadászati kisegítő szerepüket. Karrierjük csúcsának eléréséhez ugyanis hiányzik még egy feltétel: a ló háziasítása.
A ló domesztikációjára csak a bronzkor késői szakaszában kerül sor. Elsőként vonóerejét használják fel. A nehézkes áruszállító eszközök és a nyakhám azonban csak meglehetősen gyenge hatásfokú alkalmazást tettek lehetővé. S noha a szegyhám csak sokkal későbbi újítás lesz, mely ugrásszerű hatásfokjavulást fog e téren eredményezni, az emberi lelemény, ha más úton is, mégis segített. A találékony ember felfedezte a ló hadi alkalmazásának lehetőségét, s ehhez



feltalálta a viszonylag könnyű, küllős kerekű, fából és bronzból készült harci szekeret.
Ezzel már úgy érezhette, szélnél sebesebben száguld. S mert a legjobb katonai iskola a vadászat, hát szélsebes kutyákra is szükség volt. Így és ekkor terelődött a figyelem az agarakra.
Vitathatatlan tény, hogy a kutya korai domesztikációjában az Afrikai kontinens méltán foglal el kitüntetett helyet. Már a prehisztorikus, majd a korai történeti kor (ókor) fennmaradt ábrázolásai is a tenyésztett fajták széles választékáról tanúskodnak.
Nézzük a szaharai kultúra fennmaradt emlékanyagát!
A Kr.e.: 5000 és 2000 közötti időben – nehéz ezt a mai embernek elképzelni – a Szahara bőséges, zöld legelőin hatalmas csordákban legeltek a mára már szavanna-övbe visszaszorult antilopok, zebrák, bivalyok, zsiráfok, a bővizű folyókban vízilovak, krokodilok élték életüket. Az ekkor már pásztorkodó ember pedig itt legeltette marháit, ezeket az őstulokra még erősen emlékeztető állatokat. Ez a több ezer évig fennálló, a Szahara fokozatos kiszáradásával elsorvadó pásztorkultúra ezrével hagyta ránk sziklarajzait. Így, a Tassili-hegység a Szahara közepén az emberiség legnagyobb képeskönyve a csiszolt kőkorszak és bronzkor letűnt világából. A kutatók több mint tizenhat réteget, legalább harminc stílust különítettek el. Az egyes ábrázolások kormeghatározását nehezíti a számos ráfestés.
Tárgyunk szempontjából lényeges megjegyezni: úgy a radiokarbon vizsgálatok, mint az egyiptomi sziklavésetekkel való összevetés bizonyítani látszik, hogy mind az állatimádás kultusza, mind a művészet terén a szaharai népek jelentős hatást gyakoroltak Egyiptomra.
Két sziklafestmény a „Marhapásztor korszak”-ból (Kr.e.: 3080 körül) kiválóan illusztrálja az agár típusú kutyák csorda körül betöltött őrző-védő szerepét. Igaz ez akkor is, ha az egyes alakok (pld.: szarvasmarhák és kutyák) esetleg nem egyszerre készültek, s különböző festési réteghez tartoznak. Nem hagyható figyelmen kívül ugyanis, hogy mindannyian egy adott kompozíció részei. Az alkotó tehát, az esetlegesen korábbi ábrázolást műve részévé integrálta. Az egyiken, a hatalmas csordát terelő ember felett, karakteresen ábrázolt fehér eb bandukol. Az ék alakú fej, a karcsú test és végtagok a típus legjellemzőbb jegyeit mutatják. Másik, korábban már közölt illusztrációnkon, e korból, az íjjal felfegyverkezett vadász melletti, felálló fülű és felcsavart farkú ebben vélik egyes kutatók felfedezni



a mai elő-ázsiai sloughi (arab agár) ősét. Egyiptom ekkor még a dinasztiák előtti korát éli!
„A vágtató szekerek és lovas népek korá”-ból bemutatott harmadik alkotás előbbieknél 1000 évvel fiatalabb, s mégis, mennyivel szerényebb eszközökkel ábrázolja a kutyát! Tévedés lenne mindezt az alkotók tehetsége közötti eltérésként értékelni. Ugyanezen művek patás állatokat mutató ábrái ugyanis szinte azonos színvonalat mutatnak. Az eltérés oka vélhetően nem más, mint az, hogy a fiatalabb alkotáson a kutya, bár az embernek mindennapi társa, a képnek mégiscsak mellékszereplője (e mellékszereplő megjelenítése nem alkalmas a fajta meghatározására, mégis annyi megkockáztatható, hogy nagy valószínűséggel nem agár típusú ebről van szó). Így van ez az elsőként nevezett mű esetében is. A második festményen viszont ember és kutyája főszereplő! Ezért az igényesebb megörökítés.
Tudnunk kell azt is, hogy nem Tassili az egyetlen lelőhely a szaharai állattenyésztő kultúrák korából. Így a Csád-tótól északkeletre az Ennedi-hegységben, vagy az Aïrhegység északi övezetében is ezrével találhatóak sziklavésetek, festmények. De Mauritániától a közép-szaharai Tibesti-hegységig, vagy a Niger felső folyásáig fellelhetjük e kor emlékeit. Talán nem indokolatlan a ma élő azawakhot a tuaregek agarát, e vidék ősi ebét is ezen néhai hűséges jószágok leszármazottjának tekinteni.
A Kr.e.: 100 és Kr.u.: 500 közötti felföldi juhtartó és a Kr.e.: 1000 és 100 közötti kelet-afrikai pásztorok életmódjának rekonstrukciója alapján joggal tételezhetjük fel, hogy munkájuk során ők is igénybe vették kutyák segítségét. A Kr.e.: 500 és Kr.u.: 400 között fennálló Meroé kultúrában pedig, melyben erős egyiptomi hatás érvényesült, bizonyosra vehetjük a kutyák általános elterjedtségét (pld.: harci kutyák!). A mai afrikai eredetű kutya fajták: a basenji, a masszai eb, az afrikai oroszlánkutya, de a malgasi eredetű Coton de Tulear gyökerei is a kontinens rég múltjában keresendők. Csakúgy, mint a fáraókutyák csoportjából a kanári szigeteki agár (említése Kr.u.: 25-ben II. Juba kémeinél és Plinius beszámolójában) és a madeira agár, vagy a mauritániai agár, mely a sloughi típusba tartozik. De sorolhatjuk tovább a regionális fajtákat: a fulani ( Nyugat-Afrika, Niger, Szenegál vidéke ), a délkelet-szaharai (Tibesti-, Ennedi-hegységek, Csád Közt.), kordofan (Nílus középső folyásának vidéke), a shilluk és helyi változatai: a dinka, nuer, djur agarak (másképpen: nilota kutya), vagy a keleti bantu, a zanzibári agarak; a kindiga kutya, a busmanok, sztyeppei vadászok társa, kinek ereiben a bantu, nilota és hamita kutyák vére keveredik. A busman kutya a Kalahári háziállata, a vadász és gyűjtögető nép ebe, s végül a kaffer kutya. Valamennyien a pária kutyák népes családjának tagjai, s egyben kőkori ebek élő fosszíliái.



Etiópia saját tájfajtája az etióp agár.
A Nílus felső folyásának vidéke - a mai Szudán területe -, a néhai Egyiptomi Birodalom peremvidéke. Az itt élő, nomadizáló nilota törzs kutyája, mint már említtetett, szintúgy a kőkori ebek késői leszármazottjának tekinthető.
Az ősi kultúrák urai hamar felismerik a kutya hűségében rejlő erőt, s hogy emberi falkáját akár élete árán is kész megvédeni. Nehéz választ adni arra a kérdésre, hogy hol és mikor találta fel az ember – az ő legnagyobb dicsőségére – a harci ebet. Élő klasszikust idézve: a „hivatalos álláspont” a Közel-Keletre teszi ezt. S „bár egyikünk sem volt jelen az eseményeknél”, szerény feltevésem (hipotézis), hogy bizony ez a történet a harcászati fejlődés folyományaként nem feltétlenül kötődik egy meghatározott földrajzi helyhez. Más kérdés, hogy e speciális munkaterület legkimagaslóbb teljesítményt nyújtó ebei, s az ő tömeges alkalmazásuk valóban innen indul – a szó legszorosabb értelmében – világhódító útjára.
Fentiekkel kapcsolatban szükséges egy tudományfilozófiai kérdést tisztázni. Addig, míg az élő tudományt az újabb és újabb eredményekre támaszkodó tézisek és hipotézisek előbbre viszik, a dogmatikus gondolkodás annak elsorvadását okozhatja. Tudományos kérdésekben ezért nem szerencsés „hivatalos álláspont”ról beszélni. Hagyjuk ezt a terminológiát a politika és közigazgatás területén érvényesülni.
S most e kis kitérő után térjünk vissza tárgyunkhoz. Ami bizonyos, Afrikában az egyiptomiak, a Meroé-kultúra és a jorubák is alkalmaznak harci feladatra kutyákat. Egy győztes joruba (a mai Guinea, Dahomey, Nigéria, Benin, Togo, Nyugat-Szudán területén élő nép) királyt ábrázoló dombormű korai molosszoid típusú ebet örökít meg „munka” közben.
A kutya tehát társ a vadászatban és a harcban, őrzi az ember szálláshelyeit, településeit, állatait ragadozóktól és rablóktól egyaránt s gazdagítja az étlapot.
Érdekfeszítő tanulmányt írt J. Olowo Ojoade a kutya nigériai hagyományban, történelemben betöltött szerepéről. A terjedelmes munkából megismerhetjük hősünk mítoszokban, társadalmi életben (családi élettől a vadászatokon át a háborúkig), étkezési szokásokban, terápiában és varázslásban, vallási hagyományokban elfoglalt helyét. Megtudhatjuk például, hogy nem egy esetben a harci ebek döntötték el egy-egy csata sorsát. S hogy a kutyák segítségét gazdáik miként hálálták meg (pld.: a zsákmány zsigereinek átengedésével), vagy mely törzsek fogyasztják ínyencségként a magas protein tartalmú kutyahúst. Tartják ugyanakkor kedvencként is a kutyát. Sajátosan fantáziadús a nigériai folklór a



névadásban. Olykor emberi nevet, olykor istenekre utalót adnak a jószágnak, máskor pedig valamely tulajdonságot, vagy vágyaikat kifejezőt, ilyeneket: „Aki a hazugot a bozótba küldi”, „Ő a háború nagy embere”, „Hibakereső, nehéz ügyek megoldója”, „Az oroszlán meghódítója”, „Ki akarja, hogy gazdagok legyünk?”, „Ki követelheti az istennel való egyenlőséget?”.
Általános betekintést ad Frank, B.: A kutya, mint áldozat és kultúrhős Afrikábancímű munkája a kontinens törzsi mítoszvilágába.
Álljon példaként itt az azande (Zaire északkeleti, Szudán délnyugati részén, a Közép-afrikai Köztársaságban élő nép) mitológia egyik elbeszélése: „Egyszer egy ember az erdőben járva tűz körül melegedő állatokat látott. Sikerült lopnia a tűzből. Az ember azóta süti-főzi ételeit. A vadállatok a tyúkot és a kutyát küldték el, hogy vegyék vissza a tüzet, ám ők inkább az ember mellett maradtak, megszelídültek és háziállatokká váltak.”
Tudjuk, hogy már a prehisztorikus időkben is számos több ezer lelket számláló település fordult elő a különböző kultúrákban. Ezek működése csak társadalmi szintű együttműködés révén volt biztosítható. Ám az, hogy a kőkorszakból alig kilépő ember a Nílus völgyében – történelmi mércével mérve – milyen bámulatosan rövid idő alatt hozta létre azt a magas fokú kultúrát, melyet a ma embere is csak csodálattal szemlélhet, egészen egyedülálló a történelemben.
Az emberi történelem ősi magaskultúráinak sorába tartozó ókori Egyiptomban már kétségtelenül – a szó mai értelmében is – tudatos házikutya fajtatenyésztés folyt. Itt teljesedik ki kutya és ember kapcsolata.
Történik mindez úgy, hogy e kultúra tanulmányozása során egyfajta kettősségnek lehetünk tanúi. Egyfelől a civilizált ember már képes egyszerű eszközeivel, ugyanakkor gazdag tudományos ismeretei révén pontosan előre jelezni a Nílus áradását, s létrehozni máig fennmaradt, az utókort bámulatra késztető alkotásait. Másfelől lelke és tudata még ezernyi szállal kötődik a természethez. Tudja, ennek erőit le nem győzheti, de ismeretei alapján élhet velük. Ebben a mindennapos küzdelemben kitüntetett szerep jut régi társának: a kutyának.
Négylábú barátja jelen van a városok utcáin, s végzi takarítói tevékenységét (pária kutyák), elkíséri gazdáját a vadászatra, segít a nyáj terelésében, őrzésében, ha kell fegyveres harcaiban is részt vesz. Szoros kötődését az emberhez az istenek panteonjában elfoglalt helye is mutatja. A közös élet mozzanatait pedig a hálás ember megörökíti.



Itt kell megemlítenem, hogy kísérletező kedvükben az egyiptomiak megpróbálkoznak a hiéna (cibet hiéna?) háziasításával is, mint szintén családi alapon szerveződő, hierarchikus társadalomban élő ragadozóéval. (Korábban ezért szóltam róluk, s nem azért mert összekeverném őket a kutyafélékkel.) E tevékenységgel azonban viszonylag hamar felhagynak.
Az egyiptomiak tehát, nem csupán tartották és használták, szerették és becsülték a kutyát, de mint mondtam, tudatosan tenyésztették is számos fajtában. Nem lehet nem észrevenni a sloughi (arab agár), a cirneco dell’ Etna, a fáraókutya, az ibizai kopó és a nagy portugál kopó morfológiai hasonlatosságát a fennmaradt ábrázolásokkal, csakúgy, mint a basenji, de a jurai és schwyzi kopók esetében is. A számos fennmaradt művészi alkotás közül is kiemelkednek a thébai sírokban fellelt falfestmények, melyek valóságos fajtaismertetőként adnak áttekintést a fáraók birodalmának kutyáiról. A tesem és sloughi típusú agaraktól az epiroszi molosszuson át a kopószerű és rövidlábú kutyáig terjed a paletta. Utóbbiról nem tudhatjuk biztosan, hogy valóban csupán kísérőként („társasági”), esetleg jelzőebként, vagy a ház és gabonaraktárak körüli rágcsáló irtásban jeleskedő jószágként élte életét.
Érdekes és tanulságos adalék a kutya származásáról folyó vitához Anubisz isten léte. Az talán köztudott, hogy a Rosette-i kő Champollion által történt 1822. évi megfejtése előtt Egyiptomról szóló ismereteinket csupán a görög-római szerzők műveiből nyerhettük. Így érthető, hogy a világszerte elterjedt elnevezések is a görög alakban rögzültek. Ez történt Anubisz esetében is. Az ő eredeti, becsületes, egyiptomi neve ugyanis Inpu (Inpw). E szó jelentése pedig: kutya, kis kutya. Kétségtelen ugyanakkor, hogy általában sakálfejű istenként emlegetik. Ma ez számunkra logikátlannak és zavarónak tűnik. Ám gondoljuk meg! A kor embere a kutya háziasításának gyökereihez még igencsak közelinek mondható. Ő volt a valóságos fajtatenyésztés első professzionális művelője. Aligha tételezhetjük fel tehát, hogy puszta következetlenségről volna részéről szó. Inkább arról, hogy számára a kutya és a sakál nem egymást kizáró fogalmat takartak, mivel tenyésztői gyakorlatában nem egyszer fordult elő azok keresztezése. Így, e kettős identitás alapján vált Anubisz (Inpu) is alkalmassá isteni szerepére. Nem lenne szabad soha elfelednünk, a teológiai tézisek, filozófiai fogalmak alapja mindig valamely tapasztalásban keresendő!
Nézzük, mit is mond e kérdésről a mitológia?
Az állatok megtestesült istenek kezdetben, a vadászat oltalmazói; a domesztikálással egyesek az állattartók istenségeivé válnak. Inpu az egyiptomi mitológiában a halottak oltalmazója; fekvő fekete sakál, ill. sakál- vagy kutyafejű



ember alakjában. Az elhunyt túlvilági megítéltetésénél, mint bíró van jelen, így az istenek bírójának (szab) is nevezik. A sakál jele bírót is jelentett. Kultusza Kaszában (görög: Kynopolisz), a 17. Nomoszhoz (közigazgatási terület) tartozó városban született, de nagyon korán elterjedt egész Egyiptomban. Az Ó-Birodalom időszakában a holtak istenének tartották. Fő jelzői: „Henti-Imentiu”, vagyis a Nyugatiak (elhunytak) Élén Álló, „RaSzetau ( a holtak országa) ura”, „az istenek palotájában élen álló”. A piramis szövegek szerint a holtak birodalmának főistene volt, ő tartotta számon a megholtak szívét. A Kr.e.: III. évezred végétől azonban feladatai fokozatosan áthárultak Oziriszra, aki jelzőit is átvette, Anubisz pedig átkerült az Oziriszmisztériumokhoz kapcsolódó istenek körébe. Izisz-szel együtt kereste Ozirisz holttestét, óvta az ellenségtől, és Thot-tal együtt részt vett Ozirisz ítélethozatalaiban. Nagy szerepet játszott a temetési szertartásban, nevével sűrűn találkozunk a halotti irodalomban: ő volt az elhunyt testének épségben tartását szolgáló balzsamozásnak, mumifikálásnak az isteni védnöke, sőt egyes elképzelések szerint ő maga végezte az eljárást. Azt tartották róla, hogy, ha rátette kezét a múmiára, az varázsa révén Ah-ba, „boldog állapot”-ba, „lelki világosság”-ba jutott, új életre kelt. Ő helyezte el a sírkamrában a halott körül a „Hórusz fiúkat”, és mindegyiknek adott megőrzésre egy kanopusz edényt az elhunyt bebalzsamozott belső szerveivel. Szoros kapcsolatban állt a thébai nekropolisszal, amelynek pecsétjén kilenc fogoly felett fekvő sakálként ábrázolták. Találkozunk szobrával Nebhepruré (Tutanhamon) sírjában is, mint a fáraó kutya alakban való megtestesülésével átváltozásai során. Bata isten fivérének tartották, róluk szól a két testvér meséje. Plutarkhosz szerint Ozirisznak és Nebethutnak a fia.
Vajon nem a holtig tartó hűség legszebb elismerése az ember részéről e kitüntetett szerep? A kutya (Inpu), aki életünkben megbízható társunk, akire házunk, javaink, családunk, személyünk őrzését bíztuk, végül lelkünk vezetője, őrizője lesz a holtak birodalmában.
Felső-Egyiptomból, Abydos mellől került elő egy úgynevezett Goleni-főnöki edény, az amarai kultúrából, mely a legrégebbi vadászkutya (agár?) ábrázolás a Kr.e.: 3800-3600 közötti időből (predinasztikus korszak). A Hierakonpoliszból, Kr.e.: 3200 tájáról fennmaradt, palából készült smink palettán pedig, az első lógó fülű (vadászkutya, agár?) kutya ábrázolás látható. Ekkor, Kr.e.: 3000 körül készülnek az első kutyasírkövek. Egyikükön hieroglifa olvasható, ebből megtudjuk: ezt a kb. 5000 évvel ezelőtt élt kutyát (életében Egyiptom egyik első királyát szolgálta) Nebnek hívták. Ez “Uraság”-nak fordítható, nyílván tréfás elnevezés. Az ő neve az első ismert kutyanév! E korban egyébként, ma kegyetlennek tűnik, a temetkezési szokások értelmében uruk halálakor a szolgákat megölték, hogy követhessék gazdájukat s dolgozhassanak neki a másik



világban is. A kutyákat ugyancsak a háznép sírjai mellé temették. Hernéith királyné sírjának bejáratánál egy kutya csontváza feküdt. Életében talán a palota kapujának őrzője lehetett, s úrnőjével kellett maradnia annak utolsó lakhelyén is.
Az Ó-Birodalom korából (piramisépítő fáraók!) ismerjük egy kutyasír feliratának hosszabb részletét: „Őfelsége parancsolta meg, hogy eltemessék őt”. A szöveg a továbbiakban elmondja, hogy a sírfelszerelést a kincstár biztosította.
„Természetesen ” egyiptomi ásatásokból kerültek elő a legrégebbi kutyanyakörvek is. Az egyik különös igényességgel van kidolgozva. Díszítésén oroszlánok vagy párducok vetik magukat antilopokra.
Ismerünk egy Kr.e.: 1120 táján készült bizottsági jegyzőkönyvet, mely a királyok völgyében elharapódzott sírrablások kivizsgálása során került felvételre. Ebben szerepel Antef király ekkor már ezer éves sírja is. Az irat szerint a sír előtt egy kőtábla állt a király alakjával, lábainál kutyája, Behka. Az 1860-as, Mariette, francia egyiptológus által végzett ásatás igazolta a közel háromezer éves papirusz adatait. Előkerült a kőtábla, s rajta Behka. Antef egyébként nagy kutyabarát lehetett, Behkán kívül négy kutyája is látható mellette: Pehtesz, Abaker, Tekeru, Tekner.
A Kr.e.: I. évezredben már több város szent állata a kutya. Temetésükről külön nekropoliszokban gondoskodnak.
Kynopolisz (a Kutyák Városa) lakói még háborúságba is keveredtek szomszédaikkal, akik elfogták és megették néhány kutyájukat. A háborúban a vétkes falvak lakói véresen lakoltak bűnükért.
Elefántcsont metszetek tanúsága szerint - csakúgy, mint napjainkban - a gyermekek is szívesen játszadoztak a kutyákkal.
Hérodotosz görög történetírót egyiptomi útja során meglepte, hogy egy kutya pusztulása a gazda egész családját gyászba borítja. Látta, hogy a tetemet bebalzsamoztatják s finom gyolcsokba takargatva helyezik nyugalomra, pontosabban indítják útjára – hitük szerint – az örök élet másik világába. Tapasztalhatta, minden településnek saját kutyatemetője van. Észleléseit a régészeti feltárások igazolták. A sivatagi temetőkből sok bebalzsamozott kutyatetem került elő.
Ipi sírjának falfestménye azt a hétköznapi jelenetet ábrázolja, melyen a Nílusból vizet merítő gazda mozdulatát híven figyelő kutya egyértelműen kedvencként jelenik meg. Nincs más dolga „csak” a gazda közelében lenni! De láthatunk büszke



vadászt sloughi típusú ebével hazatérőben, vállain gazdag zsákmánnyal – az ÚjBirodalom korából –, a thébai nekropolisz egyik sírkamrájának festményén. És a fiatal Tutanhamon fáraót, amint afrikai és ázsiai ellenségeit letiporja, majd struccokra vadászik fürge, kopószerű ebeivel. Kutyái akár vadászaton, akár harcban működnek segítőiként, mindig a nyak ütőereit védő széles nyakörvet viselnek.
Egyiptom – mai ismereteink szerint – az elsők között valósította meg a szelektív fajtatenyésztést a házikutya történetében, s az alkalmazás két szélsőségesen új módjának bevezetésében is élen járt. Megszületik az első kedvencnek tenyésztett „fajta (fajták?)”, s rendszeressé válik az eb harcászati alkalmazása, igaz, ekkor még egyes vadászkutyák bevetésével. Az e célra igazán alkalmas fajta majd a KözelKeleten lát napvilágot, amint erről korábban már szó esett.
A Kelet településeit járó utazó ma is találkozhat a páriakutyák megvetett és megtűrt népségével. Kik ezek a félvad kutyák, melyek puszta létükkel máig megőrizték az ember-kutya kapcsolat legősibb formáját? Ők, akik már az első települések köztisztasági feladatait is ellátták?
A figyelmes szemlélő tekintetét nem kerülheti el, hogy e kutyák egy-egy településen és környékén feltűnő hasonlatosságot mutatnak. Tekintettel arra, hogy lényegében zárt közösségben spontán szaporodó populációról van szó, érthető a feno- és genotípusukban egységes helyi „fajták” kialakulása. Valószínűsíthető, hogy a folyamatban a háziasítást megelőző fázisban megrekedt egyedek adták az alapot, melyhez újabb és újabb, már háziasított, ám visszavadult példányok keveredtek az idők folyamán. Így, e félvad kutyák is a canis familiaris népes családjába tartoznak. Kynologiai jelentőségüket genotípusukban meghatározott tulajdonságaik adják, hiszen a helyi életviszonyokhoz (pld. klíma, fertőző betegségek) képesek voltak immár örökletes módon alkalmazkodni.
Az óvilági páriakutyák öt alakkörét pusztán emlékeztetőül idézem fel: pásztorkutya idomúak; ősi-, ill. dingó típusúak; vizsla- és kopó idomúak; agár típus; basenji idomúak.
Az ókori Közel-Kelet – amint már korábban is említés esett róla – geológiai és éghajlati viszonyainak köszönheti, hogy a földművelés és haszonállat háziasítás egyik legjelentősebb bölcsőjévé vált. Hegyei adják az anyagi kultúra fejlődésének újabb lendületet adó forrást az ember kezébe: a vasat.



Az új fémből készült első eszközök ugyan még nem vehetik fel a versenyt a már jól ismert bronzzal. A bronzkard még elvágja vasból készített riválisát, ám az ember gyorsan tanul. S a vas győzedelmeskedik.
A háziasított ló és a vasfegyverek félelmetes ellenféllé teszik az újonnan feltörekvő népeket. Múlt és jövő harcát meg kell vívni. A harc véres és kegyetlen, s a fegyvertárból – a harcoló ember társaként – a kutya sem hiányozhat. A száguldó harciszekerek és vasfegyverek méltó ellenfelei csak oroszlán bátorságú és erejű ebek lehetnek.
Származásuk a történelem előtti korokra nyúlik vissza. Születésük vélhetően a hegyvidéki harcos törzseknek köszönhető, utódaik innen terjednek el a kereskedelmi utak mentén. Feladatuk az ember szállásának, állatainak védelme. Eredményesen alkalmazhatóak a vadászatban is olyan félelmetes nagyragadozókkal szemben, mint az oroszlán és leopárd, de a rendkívül vad onagerek ellen is bevethetőek. Nem kizárható, hogy erejüknél fogva eleinte a teherhordásban is szerepet játszhattak.
Miután a katonáskodó, nemesi réteg felfedezi magának ezeket a minden korábbinál erőteljesebb jószágokat, új tevékenységként megjelenik háborúkban való alkalmazásuk, úgy a csatákban, mint a foglyok őrzésében. Tenyésztésük célja most már az egyre félelmetesebb erejű ebek létrehozása lesz. Ebből az új típusból alakul ki a molossus.
Sajnálatos, hogy a köztudatban származásukat illetően igen elterjedt az a tévhit, mely szerint kitenyésztőik az egyébként nevüket adó Molossiak. Nézzük, mit tudunk erről a népről? A Molossi, vagy Molosszoi hellén eredetű nép. A hagyomány szerint Achilles fia Pyrrhus Thessaliából Epirusba vezette őket. Nevüket fiától, Molossustól nyerték. Epirusban, Dodona környékén volt a települő helyük, észak felé az ambraciai tengeröböltől. Utóbb hatalmukba ejtették a dodonai jóshelyet és Epirus egyik legjelentősebb népévé lettek. Egyik csoportjuk a kisázsiai partvidékre kivándorló ionokhoz csatlakozott. Itt barbár népekkel keveredtek. Uralkodóik Epirus királyainak nevezték magukat. A peloponnészoszi háború után elfoglalták Ambraciát, s ezt tették székhelyükké. Királyságuk Kr.e.: 192-ben, III. Pyrrhus halála után felbomlott. Rendkívül erős és bátor vadászebeik híresek voltak. Ez mind igaz. Csakhogy a Kr.e.: III. évezredben már látjuk ezeknek az ebeknek az ábrázolását, s ekkor még e népről nem eshet szó! Valójában, mint láttuk, a típus létrehozója a sumer-akkád és az asszír kultúra.
A molossiak érdeme a tökéletesítés és az elterjesztés. Ez utóbbi tevékenységbe csakúgy, mint más fajták esetében - a föníciaiak is bekapcsolódtak.



A médeknél, majd a perzsáknál is megbecsültek voltak az agarak. A közel-kelet hegyei között születtek meg hosszú szőrű fajtáik. Őket nem csupán vadászatra, teherhordásra is alkalmazták a nagyobb testű lovak és szamarak számára járhatatlan, szűk hegyi ösvényeken. S bizony előfordult, hogy az étlapot gazdagították. Ugyanakkor törvény is védi az ebeket. Így, Ormuzd, a Tűz Fia mondja: „Kutyát megölni bűn, ápolni kötelesség!”, majd „... amint a kutya eléri hatodik hónapját, egy fiatal lánynak kell gondoznia, és ez neki éppen olyan érdem, mintha a tüzet őrizte volna.”.
Megemlékeznek az ebek érdemeiről is, mint például arról, hogy a Kr.e.: 330-ban Alexandrosztól vereséget szenvedő, saját satrapája által meggyilkoltatott III. Dareiosz Kodomannosz perzsa nagykirályt mindenki elhagyta, csak kutyája maradt mellette. S arról, hogy Alexandrosz-Iszkender nemcsak lovának Bucephalosznak, kutyájának Peritasznak emlékére is várost alapított.
Bizonyíthatóan e vidék szülöttei a perzsa agár (nevét Saluk városáról nyerte), az afgán agár, a török akbash, az anatóliai juhászkutya és a kangal dog. A kereskedelmi kapcsolatok, hódítások, a hajózó és szárazföldi utak bővülő hálózata mind hozzájárultak a fajták alapjainak elterjedéséhez. A görögök, rómaiak és kelták, gallok és germánok kutyái valamennyien hordozták ereikben az ősi egyiptomi és közel-keleti ebek vérét.
Tanulságos a kutya helyzetének áttekintése a hitvilágban. Az első folyóvölgyi kultúrák közös jellemzői: a természeti erők, elsősorban a nap és tűz kultusza (földjeiken lángolnak a természetes földgáz kitörések lángjai!). Isteneik szörnyek, állatok alakját öltik. A kutya ebben a pantheonban korántsem részesül olyan kitüntetett szerepben, mint azt Egyiptomban láthattuk.
A Kr.e.: II. évezred második felétől találkozhatunk az akkád mitológiában a gonosz, oroszlánfejű női démonnal, Lamastuval, aki az alvilágból fölszállva betegségeket küld az emberekre, elragadja a gyermekeket. Disznót és kutyát szoptatva ábrázolják. Marduk pedig, aki talán a sumer Amar-Utu akkád megfelelője, s ’kinek kultusza a Kr.e.: XIV. századtól átterjed Asszíriába, testrészeiben különféle állatokkal, növényekkel és fémekkel hasonlatos, így „az ő főbb belső részei oroszlánok, kisebb belső részei kutyák, ...”. A hettiták Istanu napistene pedig ítéletet ül a kutya és a disznó felett. A késői akkád Gula gyógyító-istennő félig ember, félig kutya alakú kísérőjét említik. A Kr.e.: II. évezred - Kr.u.: VI-VII. század közötti Jemenben nagy jelentősége volt a rituális vadászatnak, melyet Sába, Katabán és Hadramant uralkodója végzett. Fontos emlék Nergal babiloni alvilágisten domborműves ábrázolása, melyen az alvilági kutyával, kezében kettős bárddal, oldalán díszes fogadalmi pálcával örökítették meg. E jelképek lesznek a



Kommagénében tisztelt Zeusz-Dolikhénosz (Jupiter-Dolichenus) attribútumai is. Az Iráni- és a Védikus mitológiában (Kr.e.: II. évezred - VI. századig) említés esik a túlvilágba vezető, kutyák által őrzött csodahídról. Naszu, a halál démona elleni leghatásosabb szer pedig a „sárga nagy szemű (szem felett foltokkal) kutya”, a mazdajaszna követőinek szent állata. Szraosa (avesztai), Szros (közép-perzsa) a vallási vezeklés vad szelleme, ’ki „mint juhászkutya” éjszakánként leszámol a rossz szellemekkel. A nurisztáni Imra teremtette többek között az embernek a kutyát. A Tadzsik mitológiában is fellelhetőek az állatkultusz csökevényei, így pld. a kutyának a gonoszt elfordító tekintetét említik. A Kr.u.: XV. századi szogd műben a hős Rusztem ostrom alá veszi a dévek (gonosz szellemek) városát, mire azok szörnyek, állatok, például kutyák alakjában is menekülnek. A török nők hiedelmében Odzsu démon öltheti kutya alakját is, s így ijesztgeti az éjszakai utasokat.
Démon űző szerepe lehetett annak az 5000 éves szuszai arany függőnek, mely egy álló fülű, kövér kutyát ábrázol. Tudjuk azt is, hogy Mezopotámiában e célból helyeztek a templomok küszöbe alá kutyaszobrokat.
A sémi és a moszlim mitológia az ebet tisztátalannak mondja. Ezért az ellenség jelzője: „döglött kutya”, s kedves kívánság az is, hogy „kutyák nyalják fel a véredet”.
Több leírásból tudjuk, hogy a sólyommal történő vadászat itt jutott először a legmagasabb szenvedély magaslataira. Ehhez gyors lábú lóra és sebes futású agárra is szükség volt. Így azután a kutyák társadalmi megítélését a hasznosság a vallás fölébe helyezte. A Kr.u.: 622. év, a Hidzsra (Mohamed menekülése) a moszlim időszámítás kezdete. A Próféta kedvenc állata a macska. A Korán szerint a disznó és a kutya tisztátalan állatok. Mégis, tartják, tenyésztik a rágcsálók, macskák(!) irtására, megtűrik köztisztasági feladatok ellátására. Szigorúan fajtatisztán tenyésztik a vadászkutyákat. Az agár pedig nem is kutya, „nemes”, Allah kedvence.
Az indiai szubkontinens északnyugati részén már a Kr.e.: III. évezredben létrejöttek az első államalakulatok, ismerték az írás mesterségét, kereskedelmi és kulturális kapcsolataik voltak Sumerral. A dravida hegemóniát a Kr.e.: II.-I. évezred árja inváziója törte meg. A nomád hódítók letelepültek, kialakult a kasztrendszer. A vallási képzeteket a brahmanizmus uralja, egészen a Kr.e.: VI. században megjelenő buddhizmusig. A IV. század a hellén hódítás kora. A III. század az ókori India virágkora, a kereskedelmi kapcsolatok Burmától Egyiptomig terjednek. A középkor további háborúkat, moszlim, mongol hódítókat, a Mogulok uralmát hozza. Majd megjelennek az európai gyarmatosítók előfutárai.



A történelem viharai kihatnak a vallási elképzelések rendszerére is. Az emberáldozatot felváltó állatáldozatokkal megszülető állatkultusz tagjai között a kutya, mint az istenek, isten-emberek kísérője van jelen. Ennek egyik szép példája a VIII. századi, Yama-t ábrázoló – Radzsasztanból, a Maitraka korszakból fennmaradt – templomi kőszobor, melyen az isten lábánál láthatjuk kísérő kutyáinak egyikét.
Természetesen a mindennapi életnek is részese a kutya. Ennek korai időkből, fajtaazonosításra is alkalmas ábrázolásai sajnos nem maradtak fenn, ám a hagyományaihoz életmódjában is ragaszkodó társadalom megjelenítése a XVIXVII. századi műveken így is hű képet tár elénk az ősi viszonyok továbbéléséről. A két aszkétának virágot felajánló pásztor kutyája például korának egyik távoli múltban kialakult használati eb típusát testesíti meg. Legjellemzőbb és legáltalánosabb a vadászkutyák, ezen belül is az agarak ábrázolása. A murakkába (albumba) gyűjtött miniatúrák a fejedelmi udvarokban keletkeztek, azok életét voltak hivatottak megörökíteni. Az udvari nemesség, a fejedelmek élete pedig az állandó harci készültség jegyében zajlott. Ezen életformának a vadászat, a lovas, solymász-agarász hajsza elengedhetetlen részét képezte. Reprezentatív megjelenítését láthatjuk ennek az Akbar korszakból származó, rókavadászat hajszáját megörökítő miniatúrán. Az ábrázolt agár emlékeztet a perzsa agárra, de nem zárható ki, hogy a chippipara (dél-indiai agár) korai megjelenítését látjuk. Szintén a Mogul iskola stílusában készült a vadászó herceget bemutató miniatúra, melyen a nyulat megragadó fekvő agár izmainak feszülése, a kutya állkapcsának halálos szorítása jól érzékelhető. És agár a kísérője az öt Pandava hercegnek. A szent Meru hegyen lévő mennyet csak ő és Yudhisthira király éri el. A kézirat kétségtelenül egy afgán típusú agarat örökít meg. Nézzük a fej típusát, a fül formáját és tűzését, a nyak- és faroktűzést, s a művész által tökéletesen megragadott mozgást! Igen, ez a ghazni (hegyvidéki típus).
India tehát, amellett, hogy átveszi a más kultúrák által kitenyésztett fajtákat, megteremti a maga fajtáit is (ezeket a nemzetközi kynologia még nem ismeri el), mivel a helyi viszonyoknak leginkább ők felelnek meg.
Ilyen a fentebb már említett dél-indiai agár, a chippipara, melynek szűkebb hazája Tamilnadu szövetségi államban dél-Madurai és a Tinnevelly körzet. Ez a fajta igen gyors. A maharashtra agár, ez az ismeretlen eredetű, rövid szőrű, elegáns fajta, a nevét adó szövetségi államban nyugat-Dekkan vidékén honos. A leírások szerint olyan, mint egy kis greyhound, vagy egy nagy whippet. Főképpen babirussza (vaddisznó fajta), nyúl és sakál vadászatára használatos. Szintén nyúlra és disznóra használt vadászkutya a rajapalayam. Eredete a XIV. századi Andhra Pradesh államba vezethető vissza. Alakjában az agár és dogfélékre, kicsit a német



dogra emlékeztet. S végül, mint igazi indiai fajtát, említhetjük még az úgynevezett karaván kutyát, ezt a Dekkanban, különösen az Osmanabadi körzetben elterjedt vadászkutyát. Nagysága hasonló a maharashtra agárhoz. Eredete egy 1658-1707 között uralkodó Tamerlán utód, hódító mogul császár személyéhez köthető.
A rampur, vagy észak-indiai agár, mely egy igazi erős kutya, Uttar Pradesh államból, már nem tekinthető eredeti indiai fajtának, mivel Bhadri radzsa tenyésztette ki az afgán-, a grey-hound, a szarvas agár és az ír farkas felhasználásával. A vanjari és bhadri kutyák sem ősi fajták. Mindkettő XX. századi tenyésztés.
Összegzésképpen megállapítható hát, hogy Indiában a kétségtelenül magas szintű kultúra ellenére sem születtek olyan technikai, technológiai újítások, melyek új eb típusok, fajták megjelenését indukálhatták volna.
Korábbiakban rámutattam, hogy a canis familiaris tenyésztése terén, mint bontja ki az ember a faj nagyfokú variabilitási képességében rejlő lehetőségeket a tárgyi kultúra fejlődése által életre hívott új és újabb szükségleteknek való megfelelés érdekében. De vajon, csak a tárgyi kultúra hat a szükségletek változására, bővülésére? Láttuk, hogy a sémi és moszlim vallás megvetetendő, tisztátalan lénynek tartja a kutyát. Mégis, a hasznosság fontosabbnak bizonyult még ez esetekben is a hitbéli előírásoknál. Érdemben tehát, úgy tűnhet, hogy valóban csak a tárgyi kultúra befolyásoló ereje hat az eb fajtatenyésztésének fejlődésére. Legalábbis az eddig vizsgált kultúrákban.
Az Indiából világhódító útjára induló buddhizmus, mint látni fogjuk – először az emberiség történetében –, a tárgyi kultúra mellé a szellemi kultúrát is a fajtatenyésztés forrásává teszi. Ez a történet azonban már átvezet egy másik kultúrkörbe: Kínába.
Ázsia ezen óriásának ősi kultúrája szervesen illeszkedik az őt övező társadalmakhoz, fejlődése, kapcsolódása, párhuzamai és sajátosságai legjobban a vallási rendszerekben, mitológiákban követhető nyomon. A kiindulás, mint más esetekben is, a természeti vallások, ősök kultusza, totemisztikus elképzelések köre. Az első összetett vallásfilozófiai rendszerek a Kr.e.: VI-V. századra alakulnak ki, így a konfuciánus idealista filozófia, a Lao-ce-nek tulajdonított taoizmus, majd a Kr.u.: I. században megjelenik a buddhizmus, hogy a VI-VII. századra kiteljesedjen. A VII. század ismét a konfucianizmus megerősödését hozza, majd ismét a buddhizmus előtörésének lehetünk tanúi. Megjelennek a társadalomban a nesztorianus, manicheista, iszlám hatások.



A kutya ebben a gazdag mitikus világban jól reprezentált. Állításomat két kiemelt példával támasztom alá.
Mu-Lien ( a szankszrit Maudgaljána és a mongol Molon tojin kínai átírása ), aki anyját meg akarván szabadítani a pokoltól, mint Sákjamuni (a történeti Buddha) tanítványa, a mester tanácsa szerint áldozatot mutat be; ez azonban anyját csak a bűnök egy részétől mentesíti, s így az kutyává változik. Mu-Liennek további erőfeszítéseket kell tenni, hogy anyja visszanyerhesse asszonyi alakját. Ez a Mongóliában is elterjedt legenda a kutyát, mint a köztes lét lehetséges megtestesülését mutatja be.
A késői kínai népi mitológia egyik története a Csü-Pao-Pen („kinccsel teli váza”) varázserejű tárgyról, voltaképpen az önzetlen ember szerencséjéről szól. A halász, aki megtalálja, előbb a kutyáját eteti belőle, s abból az étel soha nem fogy ki. Mikor pedig egyszer az öreg felesége beleejti arany hajtűjét, az megtelik arany hajtűkkel. Így meggazdagodnak, s másokon is segíteni tudnak.
A Tibeto-Birmán mitológiai kör asztrális mítoszaiban szintén igen elterjedt a kutya alakja.
A tibeti mitológia tanulmányozásának forrásai archeológiai és epigrafikus emlékek, tunhuangi és kínai krónikák, bon és buddhista szövegek, apokrifok (XIVXVI. század), történeti krónikák (XVI. század) és asztrológiai művek (XVII. század).
Itt említendő, sajátos, a tibeti lamaista vallás reinkarnációs hitével összefüggő extrém gyakorlat a halottak kutyával történő felfalatása. A halott tetemét a szeletelő ember lehúsolja, és a kutyáknak veti. A halott csak akkor születik újjá, ha teste már teljesen megsemmisült. E folyamatot gyorsítja meg a kutya (vagy a ragadozó madarak) tápcsatornájában történő megsemmisülés.
A régi Koreában többek között a kutya is totemállat volt. A buddhizmust Kogurjába Kr.u.: 372-ben, Pekcsébe 384-ben, Szillába 527-528-ban vezették be. Ezt követően olvadtak e pantheonba a helyi istenek, szellemek.
Kínában a kutya domesztikációja a jelenlegi adatok szerint a Kr.e.: V-IV. évezredre tehető (ennek ellentmond, hogy a legkorábbi észak-amerikai kutyalelet Kr.e.: 8500 tájáról, óvilági típusú, Kelet-Ázsiából származó eb). A Jangsao vidékén folytatott újkőkori falu ásatása azt mutatja, hogy fő háziállatuk a kutya és a sertés volt. Noha a kutya már kezdetektől vadásztárs, az étlapot is gazdagítja. A Kr.e.: II. évezred második felétől, a Shang dinasztia idejéből fennmaradt leletekből tudjuk, hogy a



fejedelmi vadászatok, melyek egyben hadgyakorlatok is voltak, hatalmas harci szekerekkel folytak, s a kutya fontos résztvevője a vadászatnak.
E kultúra halottkultuszában is fontos lények a kutyák, mint kísérők a másik létbe. Ezért kezdetben feláldozzák őket. A „Hadakozó Fejedelemségek kora” döntő változást hoz: az élőt felváltja a jelképes áldozat.
A Kr.e.: IV. század végéről, Csung San (Zhongshan) fejedelem sírkomplexumának középső, legnagyobb épületétől, mely a fejedelem sírját rejti, délre egy külön épület ló, borjú és két gondosan elhelyezett kutyatetem végső nyughelye. A teljesen ép csontvázak rövid, vagy kurtított farkú, erőteljes, nagytermetű ebek maradványai a canis familiaris matris optimae alakkörből. A kutyák nyakán egyegy igen értékes, hajdan bőrrel bélelt, arany, illetve ezüst lemezzel borított bronz szelvényekből álló nyakörvet sikerült feltárni. Mivel az ilyen felépítésű nyakörv hosszú szőrű ebnél kevéssé célszerű, alighanem jogos a rövidszőrűség feltételezése. Az elhelyezésből megállapítható, hogy az ebeket nem élve temették el.
Ugyancsak a Kr.e.: IV-III. századból, Honan tartomány, Hszinjang lelőhelyről egy Csu sírban talált fa hangszer ábrázolásán a bal oldali szarvastehénszerű és a jobb oldali fantasztikus állat között nyakörves ülő kutya látható. A Kr.e.: 200 tájáról származó berakásos bronzedény (hu) vadászjelenetén a bikát íjjal és dárdával leterítő vadászok segítője két kutya.
Sze-ma Cs’ientől (Kr.e.:145-86), a kínai történetírás atyjától nyertük a Kr.e.: 259ben született első császár: Cs’in Si Huang-ti mai napig csak kis részletében feltárt sírjáról (cserép hadsereg!) első ismereteinket. E sírtól 40 km-re, 1990-ben került napvilágra a korai (nyugati) Han dinasztia negyedik uralkodójának, Han Jing-ti (Kr.e.: 157-141) császárnak a sírkomplexuma. A lelet igazi szenzációja számunkra az eddig feltárt 200 juh, számos kecske és sertés mellett a 400 kutya terrakotta szobra. Eddig is tudtuk, hogy a kínai konyha fogásai között a kutyahús a kezdetektől jelen van. Az azonban, hogy ilyen egyértelműen az étkezési célú „haszonállatok” sorában nyert elhelyezést, azt mutatja: az étkezésben betöltött szerepe fontosabb volt, mint eddig hittük. A korai irodalmi emlékek alapján (pld.:” Csu dalok”) az alantas húsételek közé tartozónak ismertük. S most szembesülünk azzal, hogy korok és egyéni, olykor talán uralkodói ízlések mint módosíthatják egy-egy étel megítélését. Vagy az ízlést a politikai érdek befolyásolta? A Han dinasztia uralomra jutását ugyanis hathatósan, fegyverrel is támogatta a kutyamészárosok „céhe”. A kutyahús tehát népszerű étel lett.



A lelet más szempontból is érdekes. A nagy anatómiai pontossággal megörökített rövidszőrű kutyák két típusba sorolhatóak. A nagyobbik egy széles agykoponyájú, magasan tűzött, felálló fülű, rusztikus felépítésű, molosszoid típusú eb. A kisebb termetű, hátára kunkorodó farkú, ugyancsak magasan tűzött fülekkel rendelkező eb arányaiban, fejtípusában az e korban már létező, eredeti foglalkozására nézve nyájak, lakóhelyek őrizőjeként használatos, majd gladiátorkutyává átlényegülő shar-peit mutatja. Igaz itt a fülek még nem törnek meg, s nyoma sincs „extra” ráncoknak. A szemek nyíltak, barátságosan és bizalommal tekintenek a világba.
Nem tudhatunk semmi bizonyosat, hogy miért részesült másodmagával ez a Délkínai tenger mellől származó fajta ebben a kétes szerencsében. Egy lehetséges hipotézis azonban ismét a politika irányába mutat. A déli és keleti tartományok hagyományosan termelő foglalkozást, valamint kereskedelmet folytató népességének szemében az északi barbárokkal közvetlen harci érintkezésben élő, katonáskodó észak-nyugatiak is félig-meddig barbárnak számítottak. A két pólus között feszülő belső ellentét, megvetés kifejeződése is megmutatkozhat a jelenségben: „Én vagyok az erősebb, az én kezem fogja a fegyvert, s ahogy megölöm a kutyádat, téged is bármikor összeroppanthatlak”. Kultúrtörténeti, néprajzi analógiákban kimutathatóak efféle megfélemlítést célzó üzenetek a mindenkori hódítók részéről.
Sen-Hszien Csuan (a taoista szentek életének gyűjteményéből, Kr.u.: 253-333) írja egy a mester és tanítványai közötti bizalomról szóló történetben: „... az elixírt először is a kutyán kell kipróbálnunk. Ha a kutya az égbe száll, az ital bizonyosan jó, ám, ha elpusztul, az elixír az ember számára is hasznavehetetlen.” Íme, az eb kísérleti célú alkalmazásának egyik legkorábbi dokumentációja.
A kynologiai irodalom korai emléke a „Kutyák könyve”. Ebben a legkorábbi standard gyűjteménynek és törzskönyvnek tekinthető műben a császárok megbecsült és különös védelmet élvező kedvenc kutyáit írták le. A kutya tartására, kiképzésére és elfogyasztására (!) vonatkozó tudnivalókat pedig a Kr.e.: VII. században foglalták egybe a „Rítusok könyvé”-ben.
Az eddigiekben vázoltakból megállapítható, hogy más kultúrákhoz hasonlatosan Kínában is az általánosnak mondható szerepkörökben találkozunk a kutyával (vadásztárs és őrzési feladatok ellátása). Itt említendő a tibeti eredetű, már Arisztotelész által is leírt tibeti masztiff (do khy), az őrző-védő, terelő és teherhordó munkában, nagyvad vadászatban egyaránt használatos ősi eb. A vélhetően szintén tibeti eredetű – szárnyasvad és szarvas vadászatára, harci kutyaként, őrző-védő feladatokra, de étkezési célokra is használatos –, közel 2000 éves múltú chow-chow, mely fénykorában a császárok és mandarinok kedvence.



Ősei között a tibeti dog mellett, mongol közvetítéssel, a szibériai szamojédok kutyái is fellelhetőek. Kizárólag vadászati célra tenyésztették nagy és kis testméretben a Tang dinasztia óta (Kr.u.: 618-906) ismert rövidszőrű, kelet-indiai típusú Kansu agarat (Hsi goou). S végül idetartozik a már Han-korban (Kr.e.: 202 körül) létező, fentebb említett shar-pei. Ő vezet át minket az új elemként értékelendő fontos szerepkörbe, melyet az étkezési kultúrában tölt be a kutyahús, mivel a máshol alkalomszerűen előforduló fogyasztás helyébe itt a napi étkezésben való előfordulás lép. A kínai kopasz kutyát, melynek első nyomai Kína északkeleti részéből kerültek elő - Újvilági párhuzamok alapján feltételezhetően már igen korán rituális áldozati, étkezési célra tenyészthették ki.
Egyedülállóan új jelenség a fajtatenyésztés történetében, s ma is létező fajtákat eredményez (lhasa apso, shih-tzu, pekingi palotakutya), egy az ember anyagi kultúrájától független terület: a Kr.u.: I. szd.-ban megjelenő és a VI.-VII. szd.-ra kiteljesedő buddhizmus. Hogy miként lesz egy vallás katalizátora új kutyafajták születésének? Nos, a Fo oroszlántól (nem tévedés: oroszlán és nem kutya!) kezdődik a történet. Talán ismert, hogy a Fo jelentése: Buddha. A vallásalapítót őrző kicsiny lények szükség esetén valóságos oroszlánokká válva védik meg urukat. Innen eredeztethető rituális, mágikus szerepük: az ártó szellemek, démonok távoltartása. Első ábrázolásaik a Tang dinasztia alatt (Kr.u.: VII. századtól) jelennek meg. Ekkor még nincs nemük. A hím és a nőstény megjelenítése későbbi fejlemény. Tehát, a Fo oroszlán, mint mitológiai lény, korábbi eredetű, mint a fentebb említett fajták. E tibeti, kínai eredetű ebek hasonlósága a meglévő mitikus elképzeléshez a tenyésztői mestermunkát dicsérik. Először érhető tetten a történelemben, hogy nem gyakorlati, hanem egy tisztán eszmeileg meghatározott tenyészcélhoz közelítő fajtákat hoz létre az ember.
Aligha járunk messze az igazságtól, ha a történeti adatok és morfológiai jegyek alapján – vállalva egyes véleményekkel az ütközést – a lhasa apsot tekintjük a legősibb kis termetű, hosszú szőrű ebnek a térségben. A fajta a lhasszai lámaista kolostorokban került kitenyésztésre. Ébersége folytán jelző-eb, de írtja a rágcsálókat, lábmelegítőként is teljesíti szolgálatát. E táj szülötte a korábbiakban már említett shih-tzu is. A fajta neve az oroszlán kínai nevéből vezethető le: shitzl, alátámasztva ezzel kitenyésztésének valószínűsített eszmei alapját. Ő valószínűleg a XVI. században került Kínába. Itt állítólag a pekingivel is keresztezték. Eredeti funkciója a lhasa apsoéval azonos. A család legismertebb tagja a pekingi palotakutya, melyet több ezeréves kínai fajtaként ismer a világ. Tény, hogy a császári család számára kitenyésztett öleb. Neve egyértelműen összeköti a pekingi Tiltott Várossal. Csakhogy Peking (Jencsing) Kr.u.: 1127-ben lesz először főváros, a Kin állam központja. Tény ugyanakkor, hogy a világ legrégebben törzskönyvezett mai fajtája, s e több száz éves múlt is igen tekintélyes idő. Tenyésztése a császári



ház privilégiuma volt. Kivitelét igen keményen tiltották. Az angolok 1860-as betörését követően került nyugatra.
A család ifjabb tagjai közé tartozik a tibeti spániel. Ennek az ölebnek feltehetően a pekingi palotakutya, a mopsz és a japán chin sorolható ősei közé. Eredetileg az imamalmot hajtották, jelzőkutyák és lábmelegítők voltak. A tibet terrier, aki annyira terrier, mint a tibeti spániel spániel, is a szerzetesek által kitenyésztett fajta. Ősei között megtalálhatjuk a shih-tzu, a lhasa apso és a tibeti spániel túlméretes példányait. A mai mopsz ősei között vélhetően szintén lehettek kínai illetőségű ebek.
12000 évvel ezelőtt, a jégkorszak végi olvadás miatt megemelkedő tengerszint szüntette meg a ma szigetországként ismert Japán összeköttetését a kontinenssel.
A benépesülés ezt megelőzően, az őskőkorban (Kr.e.: 50000 körül) ment végbe. Az ember a vándorló nagyvad csordákat követve települt meg e tájon, csakúgy, mint a ragadozók, így a farkas. Kr.e.: 11000-től, az úgynevezett Jomon korszakban már letelepült népességgel találkozunk.
Räber szerint az elsőként betelepülő ainuk tőzegkutyákat (canis familiaris palustris) hoztak magukkal, és ezekből tenyésztették ki az ősi nippon inut, mely a japán spiccek őse. Közlésében az első csontleletek Kr.e.: 6000 tájára datáltak. Véleményét osztja az általa is hivatkozott japán régész, Saito, aki állítólag 300 újkőkori kutyacsontvázat vizsgált meg. Korukat Kr.e.: 5000 körülire becsülte. Átlagos marmagasságuk 36,8 cm és 49,5 cm között volt. Honshu északnyugati részén további két 55 cm marmagasságú egyed maradványaira bukkant. Rámutat, hogy a vizsgált osteológiai anyag jól megkülönböztethető a japán farkas egykorú maradványaitól, ugyanakkor nagyfokú rokonságot mutat a kontinens tőzegkutyáival. Mindez arra utal, hogy a kutyát az ainuk magukkal hozták, domesztikációja nem a szigeteken történt.
Leletek bizonyítják, hogy a késői Jomon korban (Kr.e.: II. évezred) a mai kis shiba inuk őseit kedvencként tartották, s igazi temetésben részesítették.
A fajtatenyésztés tehát, már igen korán megjelenik e kultúrkörben is. Mégis, milyen tényezők alakították a szigetek kutyáit?
Elsőként a földrajzi és éghajlati adottságokat kell vizsgálat tárgyává tenni. A szigetország 73%-át hegyek alkotják. Vizsgált korunkban ezek jelentős részét erdők borítják. A mezőgazdasági művelésre alkalmas terület kevés. A szigeteket ölelő tenger, a számtalan öböl révén a halászat már kezdetektől az élelemszerzés



legfontosabb forrása. Az éghajlatra az észak-déli elhelyezkedés, a télen is előforduló monszun-esők, az óceán közelsége nyomja rá bélyegét. Az északi szigetek kemény és hosszú teleivel, a déli szubtrópusi éghajlat éles kontrasztot alkot. Ezek az adottságok, társulva a kialakuló vallási képzetekkel, meghatározóak az életlehetőségek tekintetében. Nincs jelentős állattenyésztés. A hússzerzés forrása elsősorban a vadászat, mely éppen a hitvilág alakulása következtében fokozatosan háttérbe szorul. Az állati fehérje szükséglet kielégítése mindinkább a tengerből történik. Az európaiak érkezése előtti izoláltság állapotában nincsenek olyan technológiai újítások sem, melyek új kutyafajták születését indukálhatnák. A kutya szerepe az ősi feladatkörben konzerválódik: vadásztárs, őriz és jelzi a veszélyt, északon szánt húz, terhet szállít. S persze, kínai mintára, a vallás is oka lesz néhány fajta megjelenésének. A luxus szintén szükségletet teremt, hogy végül az ember vérszomjas szenvedélye szintúgy megkövetelje a magáét.
Az ősi japán fajták kialakulásának és fennmaradásának feltételeit nagymértékben a zárt közösségekben való életviszonyok, a tradicionális életvitel teremtették meg. Itt említendő a japán spiccek különlegesen tetszetős és egyedi szőrzete, mely az éghajlati viszonyok mellett a halban gazdag takarmányozás eredményének is köszönhető.
Ahhoz, hogy a folyamat még jobban érthető legyen, további rövid történeti áttekintés szükséges.
A Yayoi korszakból (Kr.e.: III. század – Kr.u.: III. század) fennmaradt, erősen stilizált kutyaábrázolásokban néhányan a ma már nem létező nippon inut vélik felismerni.
Kr.u.: 57-től datálható a kínai kapcsolatok kialakulása, a IV. századtól ez egyre erősödik, létrejön az állam. Az V. században Koreából lovas nép kel át.
A VI. században az ősi shinto („Istenek útja”) vallás rovására átveszik a buddhizmust. A VIII. század második felére tehető a buddhizmus és a shintoizmus összeegyeztetése (shinbutsu shu-go = istenek egyesítése). A shinto kamikat (természeti erők, szellemek) a buddhákkal társítják.
A X-XI. századtól a gyengülő központi hatalom árnyékában az egymás mellett élő vallások keverednek. 1219-re tehető a szamuráj rend létrejötte. Az 1274-es és 1281-es mongol támadások kudarcát követő viszonylag nyugodt néhány évtized alatt az erkölcsi hanyatlás jeleként értékeli némely forrás a szamurájok kedvenc időtöltései között a kutyaviadalokat. Takatoki, az utolsó Hojo régens (1303-1333)



is gyönyörűségét lelte ezekben. A győztes ebeket gazdagon feldíszítve hordozták körül a küzdőtéren a közönség csodálatára.
Az Ashikaga kor (1336-1573) végére tehető az első japán eb törzskönyv, a Kezukecso születése, ebben különválasztják az őshonos és import fajtákat (1542től megjelennek az európaiak).
Nitta Yoshisada krónikája a XVI. század első felében, majd a következő században Hojo Soun, a szamuráj élet hagyományos elemeit sorolva kiemeli az íjászat, a lovaglás és a stratégia ismeretének fontosságát. A gyakorlás elengedhetetlen eleme a célbalövés mozgó célra. Ilyen az „Inuoimono”, vagy futó kutya lövészet. A gyakorlat aprólékosan kidolgozott pontos koreográfia szerint folyt. A kutyákat nem volt szabad megsebezni. A lövészek ezért különlegesen kiképzett, gömbölyű fejű nyílvesszőket használtak.
A mozgalmas XV.-XVI. századot követő hermetikus elzárkózás a konfucianizmus előretörését hozza. Az Edo/Tokugava korszak (1600-1867) új politikájának megszilárdulására a jóindulatról szóló konfuciánus eszmék és a buddhizmus könyörületes szelleme is hatással volt. Végletes példa erre a „Seiruě awaremu no rei” (Minden élőlény iránti könyörület ediktuma), melyet az ötödik shogun, Tsunayoshi (1646-1709) adott ki. A konfucianizmust tanulmányozó shogun a jóságos kormányzás híve volt, s szerette a kutyákat. Maga is a kutya évében született. A hagyomány szerint gyermeke halálakor egy buddhista szerzetes azt mondta neki, hogy előző életében bizonyára megölt valami élőlényt, s most ezért kell bűnhődnie. Valószínűleg ezek a hatások vezettek nevezett rendeletének 1687es kibocsátásához, mely általánosságban tiltotta az állatok megölését, de különösen a kutyákét. Aki megölt egy kutyát azt ki kellett végezni. El is nevezték a haragos közemberek „Inukabo”-nak („Kutyaherceg”-nek, „Kutya shogun”-nak). Nyugat-Edoban hatalmas, 82.500 m2-es kutyamenhelyet építtetett, ahol a kóbor állatokat befogadták és ellátták. Mivel a szabályozás a tilalmat fokozatosan kiterjesztette a halakkal, madarakkal és teknősökkel való kereskedésre is, az általános felháborodás hatására ezeket a rendeleteket a shogun halála után eltörölték.
Angol forrás szerint a házikutyát Omistoként (az öngyilkosság embertestű, kutyafejű istene) is tisztelték. Amikor elpusztult állva temették el, úgy, hogy a feje kint legyen a földből, és még néhány napig ételt hordtak elé. Más forrás ezt a közlést nem erősíti meg.
A kínai Fo oroszlán japán megfelelője a Shishi, más néven Koma-inu (koreai kutya), avagy Kara-shishi (kínai oroszlán), mely szintén stilizált oroszlán



megformálás. Elhelyezésének módja és szerepe is azonos amazokkal. Talán ezt az idealizált formát kívánta megtestesíteni az irodalomban mukuge (?) inunak nevezett jószág.
A kutya már a korai népi hagyományban baj elhárító: távol tartja az ártó szellemeket, gyermekek védője, talizmán. Születéskor a gyermek feje mellé kutyafigurát tettek. A kislányok kutyadobozt kaptak a piperecikkek tárolására, s fiatalasszony korukban is használták ezeket. A baj elhárító kutyafigura a hozomány része. Kutyafigurát (inukariko) küldtek a betegnek, így kívánva neki gyógyulást. Baj elhárító, démonűző szerepe volt a hayabito-k (kutyamaszkos, ugatva haladó testőrök) vonulásának is a császári menet élén.
Ember és kutya együttélésének sajátos hozadéka az úgynevezett „Vászon rangsor”, melyben a kutya nyakára rögzített vászonszalag színe, minősége, szabása és a viselés módja utal a tulajdonos családjának társadalmi helyzetére, a megjelenés vallási-, egyéb társadalmi esemény (seregek szemléje, vadászat) jellegére. A kutyák megbecsülését jelzi az is, hogy ellátásukra személyes őröket neveztek ki. Az etetés ceremoniálisan zajlott le. Ezeket az őrzőket, ápolókat „inukai”-nak nevezték. Idők folyamán ez családi névvé vált.
A japán nemzeti fajták első alaptípusát az akita, ainu és shiba inuk adják, átmeneti formának tekinthető a kishu, és a második alaptípus a shikoku és a kai inu. Ezek a fajták egy közös ősre vezethetőek vissza, a ma már nem létező nippon inura.
Akita: a legnagyobb termetű ősi japán fajta, mely a Honshu szigetén lévő Akita térségéről kapta nevét. Nevezték sisi inunak, „nagy kutya”-nak is. Két alaptípusát különböztették meg. A matagi (hegyi vadászfalvak neve után) elsősorban vadászeb. A másik a paraszti tanyagazdaságok nagytestű őre. Hosszú időn át főszereplője a kutyaviadaloknak is. Első említései az Edo korszakból (XVII. század) maradtak fenn. A XIX. században újra felvirágzó viadalok csaknem a fajta pusztulásához vezettek. Az 1871-es veszettség járvány is megtizedelte az állományt. Szerencsére az állathecceket 1910-ben betiltották (igaz, a végrehajtás sokáig nehézségekbe ütközött), s Odate tartományban sikerült néhány régi „matagi” típusú ebet is találni. Az 1927-ben alapított Akita Inu Hozonkai tevékenységének, valamint az 1931-es nemzeti kultúrkinccsé nyilvánításnak köszönhetően sikerült megmenteni ezt az értékes fajtát. Kitartó hűségüket két megtörtént eset felidézésével támasztom alá. Az első az 1957-es japán délsarki expedíció, melyet a rossz időjárási viszonyok miatt félbe kellett szakítani. A tudósokat felszerelésük és húsz szánhúzó akitájuk hátrahagyásával rendelték vissza. A döntés hatalmas felzúdulást okozott. A három év múlva visszatérő kutatók a hajdani táborhelyen tizenkét kutyát jó egészségben találtak, s noha a



bázistól csak mintegy 100 km-re vadászhattak, a felszerelés őrzésével nem hagytak fel. Emléküket a Hirohito császár parancsára Tokióban felállított életnagyságú szoborcsoportot őrzi. A másik történet hőse a Hacsiko nevű akita, Dr. Ueno professzor kutyája, aki minden este pontosan elment gazdája elé a pályaudvarra. A professzor 1925-ben váratlanul elhunyt egyetemi munkahelyén. Hacsiko egész éjjel várta, s attól fogva is kilenc éven át, haláláig, a szokott időben megjelent ott. Szobra a tokiói Shibuja pályaudvar előtt látható. A fajtáról értékes dolgozatot írt Amentné Tóth Amarylla 2003-ban „Akita-inu, Japán legismertebb kutyafajtájának története – kultúrtörténete” – címmel.
Ainu: nevét a Japán szigeteket vélhetően elsőként benépesítő ainukról (másként: ezo) kapta. E nép hosszú harcok során fokozatosan szorult északra, Hokkaido szigetére. Az ő medvevadászatra, szánhúzásra, házőrzésre használt kutyáiktól ered ez a közepes termetű fajta. Nevezik hokkaido inunak is. A természetvédelmi törvény védi.
Shiba: Nagano tartomány tájszólásában e név „kicsiny kutya”-t jelent. Hajdan három változatát ismerték. A san’tu állítólag a sekisu és az imba nevezetű helyi fajták keresztezéséből ered. Főként Shimane és Tottori tartományokban fordult elő. A mai shibánál valamelyest nagyobb volt. Az apró mino shiba pedig elsősorban Gifu tartományban volt honos. Az ugyancsak kicsiny alakváltozat, helyi fajta, mely a shinsu shiba és az ősi mikava shiba leszármazottja, szűkebb hazája Nagano tartomány volt. Egyes kutatók Kínából 2000 éve átkerült chow-chow és kishu keresztezésben vélelmezik őseiket. A fajta eredeti foglalkozására nézve apróvad vadászatban, jelző- és őrzőkutyaként jeleskedett. Kedvencként is tartották, mint utaltam rá, s tartják ma is.
Kishu: Räber Japán délnyugati vidékének középső tájegységéből, mások Hokkaido hegyekben, erdőkben, folyókban gazdag vidékéről származtatják. Jól tűri a szélsőséges időjárási viszonyokat. Vadászatra, elsősorban vaddisznóra és őzre kiváló, de jó házőrző, jelző- és pásztorkutyaként is. Állítólag hasznos segítője lehet a halászoknak. Végül kedvtelésből tartott ebként is bevált. Közepes termetű fajta.
Shikoku: az azonos nevű szigeten kitenyésztett közepes termetű ősi fajta, mely tüzes vérmérsékletű vadászkutyaként, jó házőrzőként ismert. Nevezik „kocsiken”-nek is. Szűkebb hazájában a legkedveltebb családi kutyák egyikévé érett az idők folyamán.
Kai: spontán kialakult közepes termetű vadászkutya. Elsősorban vadmadarakra, nyúlra, borzra és vaddisznóra használatos, de házőrzőként és kedvencként is



tartják. Közép-Japán hegyvidékéről származik. Nevezik „kosu-tora”-nak is. A természetvédelmi törvény oltalma alatt áll.
Meg kell még emlékezni további három, a fenti származási sorba nem illeszkedő fajtáról.
Chin (japán spániel): hazájában nevezik „makura chin”-nek is, azaz párnaebecskének. Állítólag a pekingi palotakutya leszármazottja. Egyes adatok szerint létére már Kr.u.: 520 körül utalnak. Ez azonban ellentmondás (lásd pekingi palotakutyáról írottakat!). Más vélemények a tibeti spániel és mopsz, megint mások a máltai selyemszőrű kutyák és spánielek utódjának tartják. Ezek a vélekedések azonban bizonyítást sehol nem nyertek. Valószínűsíthető, hogy mindenképpen Kínából – vagy Tibetből kínai közvetítéssel – származó törpekutya ősökre vezethető vissza a fajta eredete. Évszázadok óta a főúri paloták kedvelt ölebe. Az előkelő hölgyek ruhájuk ujjában mindenhová magukkal vitték kedvencüket.
Japán spicc: ennek a kistermetű ebnek az eredetéről számtalan teória alakult ki. Vannak, akik szerint évszázadok óta létező fajta, s az északi sarkkörről az ősi idők kezdetén Japánba vándorolt spiccek leszármazottja. E vélemény megformálói adósak a magyarázattal, hogy e hosszú időn át hogyan tudta elhatárolni magát a fajta a többi japán spicc típusú ebtől? Mások a szamojéd, a német spiccek és a shiba, megint mások orosz spiccek (szamojéd vagy lajkák?) keresztezése révén kialakult XX. századi fajtának tekintik. Küllemét tekintve leginkább a német spiccekkel mutat rokonságot.
Tosa: a Shikoku szigetén lévő azonos nevű megyéről nyerte nevét. Az itt régóta élő könnyű tosa-nikon inukat a XIX. század második felétől megnyíló határokon áthozott, főleg Angliában tenyésztett viadorebek rendre legyőzték. Ezért a viadalok vonzóbbá tétele érdekében a régi shikoku ebeket masztiff típusúakkal, dogokkal, bullterrierekkel, bulldogokkal, sőt állítólag pointerekkel is keresztezve jutottak a mai tosa inu eleihez. Ezek súlyosabbá tételéhez bernáthegyieket és bordeauxi dogokat is kevertek a fajtába. Így született meg századunkban az általunk ismert tosa inu.
Végezetül nem hallgatható el a művészettörténeti irodalomban (Earle, Joe: Netsuke-című, egyébként szép művében) előforduló két „fajta”-leírás. Az egyik, egy mukuge inunak nevezett, hosszú, selymes szőrű, tigriscsíkos, állítólag vizet kedvelő ebről szól, melynek magasan tűzött, apró, lekonyuló fülei, dús szőrzetű hosszú farka van. Kissé rókaszerűen hegyes, majdnem csupasz arcorri részét hosszú pofaszakáll övezi. Ábrázolásával találkozhatunk Tachibana Morikuni 1770



tájáról származó festményén, s a forrás szerint más illusztrációkon is. A kyotoi Tomotada által 1781 körül készített netsuke szintén ezt az állatot ábrázolja. Az igazat megvallva, addig, míg az utóbb említett mű valóban kutyára jellemző jegyekkel bír, a festményen megörökített jószágok canis familiaris fajba való tartozása számomra kétséges. Amennyiben a leírt eb mégis létezett, lehetséges, hogy a shishi ideáljának megközelítésére irányuló próbálkozás tanúi lehetünk, s eltűnését a sikertelennek bizonyult kísérlet okozta?
A másik, kétséges és ellentmondásos említés egy kõken (másképp: gõken) néven ismertetett ebre vonatkozik. A simaszőrű, hosszú farkú, nagy szemű, rövid, lógó fülűnek mondott kutyát whippetnek nevezi, s utal az Edo korszakban való ábrázolásaira. A Kanõ iskola mestere, Eitoku (1543-1590) ilyen fehér és fekete kutyákat festett. A bemutatott XVIII. századi, jelöletlen netsuke is ilyen ebet örökít meg. A baj az, hogy a csaknem kerek fejű, tömpe orrú ebecske egyáltalán nem mutat agaras jegyeket, s – bár mentségére felhozható, hogy a netsuke műfajában szinte kivétel nélkül lógó füllel ábrázolják a kutyát, függetlenül a modell tényleges megjelenésétől – nyugodt szívvel egyetlen japán fajtával, a kölyköket is beleértve, sem azonosítható.
A szigetországi fajtatenyésztés története mindenesetre bizonyíték arra, hogy a kutya egyértelműen pozitív megítélése az aprólékosan szabályozott, a hagyományokat mindenekfelett tisztelő japán társadalomban – anélkül, hogy az istenek pantheonjának tagja lenne – történelmi mértékkel mérve is olyan ritkaságnak tekinthető, mely segített megőrizni a Felkelő Nap országának rusztikus szépségű fajtáit.
Az amerikai kontinens történeti múltja számos megválaszolatlan és talán soha meg nem válaszolható kérdést vet fel a kynologusok számára.
Miután ember és kutya története nem választható el, mint láttuk, tisztázni kellene: mikor népesült be a kontinens, kik voltak az első betelepülők, s voltak-e már kutyáik?
A vélemények megoszlanak. Egyesek, utalva a feltárt régészeti leletekre (pld.: olmékok negroid vonásai), feltételezik, hogy a bevándorlás döntő részben Északkelet-Ázsiából, kisebb részben az óceániai szigetvilágból: Mikronéziából és Polinéziából valósult meg. Amiben jobbára egyetértenek a kutatók az az, hogy Amerikába a morfológiailag modern típusú ember, a homo sapiens hatolt be, hozzávetőleg 25-20 ezer évvel ezelőtt.



Ebben a jégkorszakbeli időben a Bering-szoros helyén földhíd kötötte össze Ázsiát és Amerikát. Az őskori vadászok – a csordakövető életmódnak megfelelően követték a kelet felé vonuló hatalmas csordákat, s így velük együtt jutottak el az Újvilágba, csakúgy, mint a ragadozók (pld.: a farkas is). Ebben az időben véleményem szerint – már létrejött az ember és a canidák egyes képviselői között, a korábbiakban már leírt, érdekközösségen alapuló együttműködés, ami végül a háziasított kutyát eredményezte.
A több migrációs hullámban behatoló ember részint szárazföldi, részint – a partok mellett hajózva – vízi úton népesítette be a kontinenst.
Az ember térfoglalását bizonyító legkorábbi ismert lelőhelyek: Kr.e.: 10.000 körül (alsó-paleolítikum) El Jobo (Venezuela); 10.000-8.000 között (középsőpaleolítikum) Clovis és Folsom kultúra – erre az időre tehető több nagytestű állat kipusztulása; Yukon térségében Old Crow (Öreg Varjú) lelőhely; sarkvidéken 9.000-6.000 között: kőeszközök; Lemhi County (USA, Idaho) Kr.e.: 9.000 körül óvilági típusú kutya; Dél-Amerikában 10.000-6.500 között Las Vegas-kultúra; számos lelet az Andok barlangjaiból. Kr.e.: 9.000-re a kontinens legtávolabbi pontjára is eljut az ember. Bökönyi Sándor említ, mint legkorábbi észak-amerikai kutyaleletet, egy Kr.e.: 8.500 tájáról származó óvilági típusú ebmaradványt.
Brentjes bizonyítottnak látja, hogy az újvilági kutya háziasítása KözépAmerikában a Kr.e.: III. évezred előttre már megtörtént. Kiindulási alapfajtának óvilági – az elő-ázsiai páriakutyának megfelelő -, közepes termetű, primitív kutyát vél. Ebből az alaptípusból tenyésztettek volna ki azután egy rövid lábú „tacskó”-t, egy „bulldog”-ot és egy „juhászkutya”-t. Az inkák mopszliszerű ebét is említi. Különösnek tartja, s kiemeli, hogy a Mexikótól Brazíliáig terjedő terület, valamint az Andok kutyái nem ugattak. Új vonásként értékeli a meztelen kutyák megjelenését. Állítása szerint mesterséges szőreltávolítási eljárásokat is alkalmaztak. Ezeket az ebeket, mint étkezési célra tartott, kicsiny, hízásra hajlamos, tacskószerű jószágokat írja le, melyekre az európai megjelenés után (sertés, juh) már nem volt szükség. Dél-Amerikában áldozat és levágás céljára a tengerimalac tenyésztésére hivatkozik.
Osztályozásával lényegében egyezik Nehring professzoré (1884.), aki: egy juhászkutya-, egy tacskószerű- és egy „bulldog”-típust, az úgynevezett inka vagy csincsa bulldogot említ.
Daub, R. szól még egy teljesen ismeretlennek mondott ős-amerikai agárszerű formáról is, ám elismeri, hogy a kontinensen nem alakult ki egyetlen igazi agár sem.



Brentjes véleményéhez visszatérve, nem hallgatható el, hogy megállapításai nem mindenben oszthatóak. Először, a datálás kérdése. Az, hogy a kutya mikortól tekinthető háziasított állatnak, legjobb meggyőződésem szerint soha nem lesz egy konkrét dátumhoz köthető. Bizonyosra vehető viszont, hogy egy több ezer éves folyamat eredménye a „végtermék”, s az ember és a kutya-ős együttélése már a kőkorszakban megvalósult – meglehet, a domesztikációs jegyek még nem rögzültek –, azaz az Újvilágot meghódító embert már segítette e négylábú vadásztárs. Igaz, bizonyító régészeti leletekkel még nem rendelkezünk.
Óvatlan megállapítás a meztelen kutyák tenyésztésének Újvilághoz kötése is, mivel ez nem ad választ a szőrtelen óvilági fajták létezésére. Figyelemre méltó viszont az ugatással, illetve annak hiányával kapcsolatos megjegyzés. Tudjuk, ez egyes ősi típusú óvilági fajtákra is jellemző, ám ezek a kutyák nem csak hogy nem ugattak, de a szó szoros értelmében némák voltak. Hogy ez anatómiai adottságból, rendkívül magas ingerküszöbből, esetleg emberi beavatkozásból következik, már aligha kideríthető.
Az említett mesterséges szőreltávolítási eljárások a tenyésztő ember szelekciós szempontjait jelzik.
Emlékeztetnem kell az olvasót, arra a már utalt szakmai véleményre, mely szerint az újvilági kutya kialakulásában helyi, őshonos canidák is szerepet játszhattak, nevezetesen: a Cynodesmus. De vajon a Cynodesmus, vagy az afrikai és indiai kutyák ősének vélt Temnocyon genetikai értelemben nem túl távoli előd ahhoz, hogy későbbi utódaik egymással keresztezhetőek legyenek? Felvetődik ugyanakkor az újvilági kutyák néhány fajtájának verejtékező képessége, valamint a fentebb említett, állítólagos némaság. A tudomány adós a megnyugtató válasszal, s meglehet, az is marad.
Forrásaink sem mindig egyértelműek a kormeghatározás tekintetében, egymásnak olykor ellentmondanak. Tulajdonítható ez a radiocarbon izotópos (14C) vizsgálati módszer meglehetősen tág tűrési értékeinek, a leletanyag állapotát befolyásoló környezeti tényezőknek, végül az írott források hiányának.
A kontinensen kialakuló fajtatenyésztés történetének részletesebb vizsgálatát a jeges északon kezdem.
Az eszkimó kultúrát egyes források öt szakaszra bontják, s kezdetét Kr.e.: 20.000 körülre teszik. Más forrás szerint az eszkimók, aleutok viszonylag későn, mintegy 4-5.000 éve, Szibériából kerültek a kontinens sarkvidéki területére. Fennmaradásukat a rendkívül zord természeti viszonyok között egy olyan fejlett



kőkori technológia létrehozása tette lehetővé a hagyományos nyersanyagok alkalmazásában, amit már nem lehet továbbfejleszteni (pld.: a leváló hegyű szigony, a kajak, a kutyahám). Életük elengedhetetlen társa a háziasított kutya. Az aleutok késői betelepedését a szibériai mongoloid népességgel mutatott határozott rokonságuk, s nem utolsósorban kutyáik óvilági (spicc idomúak) típusa valószínűsíti.
Észak-Amerika népei a Kr.e.: 8.000-1.000 közötti időre tehető archaikus korban alakítják ki sajátos életformájukat: alkalmazkodnak a korlátozottabb környezethez. Több kultúra és hagyomány alakul ki, anélkül, hogy a kontinens középső és déli részéhez hasonlóan akárcsak egyetlen magaskultúra is születne. Közös vonásuk a sámánisztikus hitvilág, a totemtől való származás hite, tisztelete.
A síksági törzseknél a kutya, a róka és más állatok szimbolizálják a katonai szövetségeket. Az irokéz harcosok hadba indulás előtt – magas póznára akasztva – kutyát, néha foglyokat mutattak be áldozatul Agreszkui-nak, aki többek között a háború istene. Az újévi ceremóniák idején fehér kutyát áldoztak Taronhajavagon („az aki az égboltot tartja”) demiurgosznak, a vadászat pártfogójának.
A nagy amerikai síkság Mandan indiánjainak az ember és a kutya kapcsolatát megörökítő legendájában a préri farkas, mint a házikutya őse szerepel.
A kutya, amellett, hogy mítoszok szereplője, főállásban húzza a szánt, terhet vontat, őrzi a szállást, vadásztárs és olykor fogás az étlapon.
Tudatos, fajtatiszta tenyésztésről a kezdeteknél, még a szánhúzó kutyák esetében sem beszélhetünk. A használati igények, a mostoha természeti viszonyok jóvoltából mégis nagyjában-egészében egységes tulajdonságokkal rendelkező „fajta” jött létre. Nevét az Alaszka északnyugati részén, a Kotzebue-öböl környékén élő, bennszülött eszkimó lakosság népnevéről nyerte. Ezt a tartózkodó, jó indulatú, nyugodt, ugyanakkor önálló s igen munkabíró fajtát nevezzük ma alaszkai malamute-nak.
A kontinens északi felének egyéb „fajtái” leginkább a páriakutyák közé sorolhatóak, s egy-egy vidék többé-kevésbé zárt populációját testesítik meg. Ilyen a síksági indián kutyák egyik típusából a Louisianába érkező első telepesek által fajtaazonos tenyésztésbe vett, főleg a Catahoula egyházkerületben népszerű catahoulai leopárdkutya. A világoskék szemű, nagytermetű, leopárdra emlékeztető mintázatú szőrzettel rendelkező eb odaadónak mondott, kezelhető, de általában eléggé agresszív. Mosómedve és prérikutya vadászatokon hasznos



segítőtárs, de juhászkutyaként is bevált. Ősét az indiánok csemegeként fogyasztották. Újkori megbecsülését jelzi, hogy Louisiana állam címerállata.
Bár a nemrég kitenyésztett fajták közé tartozik a tenessee treeing brindle, ősei az indián hegyikutyáktól származnak, melyeknek vélhetően elsősorban a teherhordás, őrzés és vadászat területén kellett helytállni. Robosztus felépítésű, izmos, középtermetű kutyák. Szenvedélyes vadászok, igénytelenek és szívósak. Ma mindenes vadászkutya, de elsősorban mosómedve-vadászaton kitűnő. Áldozata után akár a fára is felküzdi magát.
A black mouth cur, ez az erőteljes, közepes termetű, rövidszőrű vadászkutya szintén mai fajta, ám kialakulásában az első telepesek elfogó kutyái mellett, a síkvidéki indiánkutyák szerepe is valószínűsíthető.
Az Egyesült Államok egyes részein ma is páriakutyaként élő, sokak által kedvtelésből tartott, közepes termetű, rövidszőrű, apróvad vadászatra is alkalmas eb a carolina dog. Megszületésében az indiánok helyi kutyáinak döntő szerepük lehetett.
Ugyancsak rövidszőrű, közepes termetű, lényegében spicc típusú kutya a chinook. Feltehetően az eszkimó kutyából tenyésztették ki, bár fenotípusát tekintve a síksági indiánok kutyái alighanem alappal keverhetőek gyanúba, ha eredetét kutatjuk. Jó házőrzőnek írják.
Az észak-amerikai ősökkel rendelkező mai fajták felsorolásánál a retrieverekről és újfounlandiakról is meg kell emlékezni. Buffon (1782) és más korabeli szerzők egybehangzóan utalnak az utóbbi rokonságára a labradori partvidék őslakos kutyáival. Ezek a jószágok karcsúbbak voltak a maiaknál, csontozatuk és fejtípusuk is könnyebb volt. Közepes termetű, sötétszürke vagy fekete ebnek írják le őket. Az indiánok tavakban, mocsaras vidékeken, vízi vadászatra használták a típust.
Szót kell ejteni arról is, hogy – ellentétben a közép- és dél-amerikai fajtákkal – az észak-amerikai indián kutyák egyszínűek. Ezt némely szerzők e fajtáknak az amerikai fekete farkastól való közvetlen leszármazásaként értékelik, s utalnak az indiánok állítólagos szokására, mely szerint tüzelő szukáikat éjszakára kikötötték az erdőbe, hogy farkasok által befedezve, erősebb utódokat nyerjenek. Sajnos megfeledkeznek arról, hogy az észak-amerikai farkas színe valójában nem egységes. Az európai szürke farkas színétől a feketéig több árnyalat előfordul. Fehér egyedek is vannak. Színük az egyed életkorától, az adott évszaktól és az öröklött tulajdonságok együttesétől függ.



Az említett észak-amerikai fajták genetikai vizsgálata, DNS „ujjlenyomatuk” elemzése, választ adhatna néhány mai kérdőjelre. Segíthetné az indiánok kutyáival, az említett farkassal és a coyote-al fennálló vérségi kapcsolatok tisztázását.
Sajnos a rezervátumokban élő elvadult kutyák, az európai eredetű ebekkel való nagyfokú keveredés okán, már nem azonosíthatóak a hajdani páriakutyákkal. Bizonyítják ezt Karl Bodmer 1833-ban készült művei is. Ekkorra már jóvátehetetlen károkat okozott a telepesek kutyáival való keveredés a síksági indiánok kutyáinak eredetileg egységes helyi populációjában. Az indián falu hétköznapját megörökítő metszetén közepes termetű, lógó fülű, zászlós farkú ebeket, álló fülű, farkasra emlékeztető típust és rövidszőrű, agártípusú kutyát is láthatunk. A skalptáncot megjelenítő festményén egy meglehetősen szánalmas páriakutyát szemlélhetünk.
E művek Bodmer egyéb tárgyi munkáival, Catlin, G. festményei, valamint a korabeli fotók kynologiai szempontból forrásértékűek.
Alsó-Közép-Amerikába az első emberek hozzávetőleg 20.000 évvel ezelőtt érkeztek.
Észak nagy növényevő csordái, halban bő vizei lehetővé tették a vadász-, halász-, gyűjtögető-életmód révén az ember fennmaradását, konzerválva a társadalmi szerkezetben a törzsi szervezetet. Délebbre jutva azonban új kihívással szembesültek a hódítók. Nincs jelentős zsákmányállat populáció, de van meleg éghajlat, hegyekből alázúduló édesvizű patak, termesztésre alkalmas növény. Nem véletlen tehát, hogy Közép-Amerika területén születnek az Újvilág első földműves társadalmai. A földműves társadalom működése fejlett kulturális és technológiai viszonyokat igényel (írás, matematika, csillagászat). Napjaink egyik legsokoldalúbb növényét, a kukoricát, már az archaikus kor korai szakaszában megismerték (Kr.e.: 5000 előtt), termesztették. E növény a prekolumbián középamerikai kultúrák létének alapja. Megszemélyesítése az egyik legmegbecsültebb isten.
Az ember azonban nem élhet pusztán növényi táplálékon. A tömegesen vadászható, illetve a nagytestű, háziasítható állatok hiánya szükségmegoldáshoz vezetett. A rendelkezésre álló két alapvető állati fehérje forrás: az őt kísérő, javait hűségesen őrző eb és saját fajtársa, az ember. Fogyasztja persze a barrakudát, teknősbékát, a viszonylag későn háziasított pulykát, de az ember- és a kutyahús kedvelt és fontos fogása az étlapnak. Így volt ez már a térség első nagy kultúrájában, az olmék társadalomban is (Kr.e.: 1500-Kr.u.: 200). A mondottakat



támasztja alá az a Kr.e.: 1600-1100 közötti lelet a Pujal-korszakból, a Pannco folyó vidékéről, mely táplálék maradványok között kutyát is tartalmaz. Feltétele volt persze mindennek a kutya korai háziasítása. Ismerünk leletet az archaikuskorszakból, Kr.e.: 3700-ból, Tlatilco határából (Mexikó): az agyagszobor xoloitzcuintlet szoptató ülő asszonyt ábrázol. Tártak fel ugyanezen környéken Kr.e.: 1400 tájáról származó férfi sírt, melyben kutyacsontváz (xolos?) is fellelhető volt. Ismerünk más példákat is, így a Mexikói-öböl partvidékéről, Kr.e.: 700 körüli időből egy fiatal nő (?) sírját, kit szintén kutyával együtt temettek el.
A nyugat-mexikói Colima-kultúra kormeghatározása meglehetősen bizonytalan, mivel csak bolygatott sírokat sikerült eddig feltárni. Valószínűleg az úgynevezett késői kialakulási korra (Kr.e.: 100 körültől – Kr.u.: 270 körülig) tehető virágzása. Lenyűgöző ember és kutya szobraik, állat alakú edényeik mestereik rendkívüli megfigyelőképességét is bizonyítják.
A leletek tanúsága szerint ők az elsők, akik a kutyának egy különleges, valószínűleg szőrtelen, hízásra hajlamos fajtáját tenyésztik étkezési célra. A kis jószágokat kukoricával hizlalják. Egyes szerzők a ma már kihaltnak tekintett, indián dinnyekutyával azonosítják ezt az ebet. Állításuk szerint a mexikói hegyek között azonban ma is fellelhető a fajta. Sajátossága a testéhez képest hatalmas, gömbölyű pocak. A 8-10 kg-osra becsült állatokat agyagba csomagolva sütötték meg. Ennek a szeretett, dédelgetett, a hallhatatlanság egy fokával is felruházott, majd jó étvággyal elfogyasztott ebecskének is több fennmaradt terrakotta modelljében gyönyörködhetünk. Más szerzők a sírokból előkerült szobrocskákban a xoloitzcuintle ősi voltának látják bizonyítékát.
Az észak-guatemalai, nyugat-hondurasi területekre (Ó-Birodalom) és a Yucatán félsziget északi részére kiterjedő, Kr.e.: 200 - Kr.u.: 950 között fennálló maja civilizáció Kr.u.: 250 – 900 között élte virágkorát. Hitük szerint – egyes szerzők legalábbis így vélekednek – a „xolos” vezeti át a holtak lelkét a túlvilágra. Ehhez képest figyelemre méltó az a kódexek stílusában festett váza, melynek ábrázolásán egy hatalmas kutya látható, aki a lelkeket a Xibalba-ba kíséri. A kétségkívül óriási termetű kutya lógó füle, fejtípusa, foltozottsága – még a stilizálást is leszámítva semmiben sem emlékeztetnek a xoloitzcuintle-ra.
Fennáll tehát e kultúrában is a kutya étkezési és rituális célú felhasználása. Nem feledkezhetünk meg azonban egy további praktikus alkalmazási módról. A Yucatán félsziget híres maja rommezőin a régészek felálló fülű kutyák agyagszobrocskáit tárták fel. Ezek az ebek minden valószínűség szerint szőrtelenek voltak. A modellekből a testméretre természetesen nem lehet következtetni. Tudjuk viszont, hogy a kor embere – kihasználva 40 C0-os



testhőjüket – ezeket az ebeket éjszakára ágyába fektette, s velük, mint eleven „hőpárnákkal” gyógyította magát reuma, asztma és malária esetén. Ezzel a felhasználási móddal több ősi kultúrában is találkozhatunk!
Räber hívja fel figyelmünket a majáknál fellelhető pária típusú kutyák létére. Ezek általában 40 cm körüli marmagasságú, hosszú, felálló fülű, fehér alapszínű, vörös, fekete, vagy barna foltos, igen sovány ebek. Farkuk könnyedén felpöndörödik. Az Amazóniától a Yucatán félszigetig fellelhető típus kialakulását a környezeti megfelelés követelményének tartja. Véleményem szerint az általa felhozottakon túl, a kereskedelmi kapcsolatok is okolhatóak a nagy területre kiterjedő alaktani hasonlóságért.
A maja összeomlást követi a tolték civilizáció felemelkedése (Kr.u.: 900-1200, korai posztklasszikus kor). E kultúra ásatásai során számos agyagszobrocska, kőfaragvány került elő, mely a toltékok „tecsicsi” néven ismert ebét ábrázolja. Egyes elképzelések szerint ez lenne a mai chihuahua őse. Ha akarjuk, valóban akár azok is lehetnének. Az egyik ilyen legrégebbi kőfigurát Chichén Itzá romjai között találták. A várost Kr.u.: 530-ban alapították. Kérdéses leletünk a tolték uralom korának rétegéből került elő. Ezek a jószágok a jelek szerint nagyobbak és zömökebbek voltak a mai chihuahuánál.
A Mexikóvárosból Puebla felé vivő országút-menti Huejotzingo kolostort a Cholula mellett emelkedő tolték piramis köveiből emelték a ferencesek. A kőtömbök egyes domborművű faragványai gyaníthatóan tecsicsiket ábrázolnak; s valóban, ezek is mutatnak bizonyos hasonlóságot a mai chihuahuákkal.
Bemutatott háromlábú, kutyaalakos edényünk kevésbé kifinomult, mint a klasszikus kori maja edények, ám a megformázott kutyafej (kupírozott füleivel?) mutat némi rokonságot a colimai modellek némelyikével.
Közép-Amerika késői posztklasszikus korszakának (Kr.u.: 1200-1450) egyik fontos és rejtélyes civilizációja a mixtékeké. Államuk, Oaxaca, mintegy száz éven át virágzott (1200-1300 között). Egyes szerzők 850 tájára teszik kultúrájuk kezdeteit.
Írásbeliségük kiemelkedő darabja a Codex Nuttall, mely különös jelentőséggel bír nem kevesebb, mint 45 kutyafej és 6 egész kutya ábrázolásával. A jelenetek foltos, olykor hosszúszőrűnek (?) jelzett kutyákat örökítenek meg.
A korábbi zapoték központ, Monte Albán, valamint Mitla feltárásaiból ismerjük temetkezési szokásaikat. A sírmellékletek között emberek (szolgák) és kutyák



maradványait találjuk. Nyilvánvaló feladatuk az elhunyt szolgálata a másik világban (a kutya sokszor idézett halottkísérő szerepéről sem feledkezhetünk meg).
A tolték uralmat megdöntő aztékok fokozatosan átvették a legyőzöttek kultúráját. Uralmuk a spanyol hódításig, kereken 500 évig tartott. Irodalmi emlékeik – a Codex Vaticanus, a Cospi (Bolognai) kódex, s a Barbonicus kódex – természetesen megjelenítik a kutyát (itzcuintli) is.
Beltran elismeri, hogy a társadalom kiváltságosai tartottak háziállatokat – például kutyákat –, de állítása szerint e kultúra összeomlásával eltűntek ezen ősi kultúrnép négylábú jószágai is.
Egyértelmű, hogy a kutyát az ősi Mexikó lakói ismerték. Ő a „mennyből lesújtó tűz” szimbóluma, villám, mely a földön végigfutva megnyitja az utat az alvilágba. Feladata a halottakat a végső létezés helyére kísérni. Ezért ölik meg gazdája halálakor, s temetik a holttest mellé.
Az egyik álláspont két fajtát gondol „őslakosnak”. Az első, egy közepes méretű, barna foltos, az egyiptomi és görög kutyákra emlékeztető eb. Ezt falkákban terelve piacon árulták százával étkezési és temetési rituálén való áldozat céljára. A második típus kisebb, fi nom, rövid szőrzettel, a mai chihuahua őse, gömbölyű fejjel. S noha e kis jószágok kedveltek voltak már jóval a hódítók érkezése előtt, Beltran tagadja létezésüket Montezuma (az utolsó azték uralkodó) idején, azt állítva: a chihuahua ősét a spanyolok hozták magukkal. Mások, szintén az európaiak kistermetű kutyáit tartják kiindulási alapnak, de úgy vélekednek, hogy az aztékok vagy a toltékok tenyésztették ki őket ebből az alapanyagból. A legszélsőségesebb vélemény pedig nem kevesebbet állít, minthogy a kínaiakkal jutott Mexikóba a fajta.
Räbernél olvashatunk egy közelebbről nem pontosított indián legendát. Ebben a chihuahua az, aki elkíséri elhunyt gazdája lelkét az alvilágba. Ami a fajta korai ábrázolásaiból következtethető – a mexikói emlékek is ezt bizonyítják –: a törpetermet a házikutyák közt igen ősi jelenség. Sok vita folyik arról is, hogy a rövid-, vagy a hosszúszőrű az eredeti változat? Räbernek alighanem igaza van, amikor azt mondja: kezdetleges fajták forró égövi tájakon rendszerint rövidszőrűek, de hegyvidékeken, nagy hőmérséklet ingadozásnak kitett helyeken jobbára gyapjas szőrzetűek. Ezért feltételezhető, hogy az aztékoknál mind a két szőrzettípus előfordult.



Más kutatók – így Allen 1920-as, Amerika őslakóinak kutyáiról megjelent tanulmánya is – a xoloitzcuintle-t tekintik őshonos mexikói fajtának. Hivatkozott szerzőnk F. Hernándezt idézve a nagytestű „indiánkutya” mutánsaként határozza meg a xolost.
Akárhogy is, minden azt látszik bizonyítani, hogy az aztékok mindkét fajtát tartották. A törpekutyák közül – ezek tartása a nemesség kiváltsága volt különösen a „kék” ebeket kedvelték. Egy hercegkisasszony állítólag 1.500 kutyát tartott. A nagyurak némelyike 500-as állománnyal rendelkezett. Minden kutyának saját rabszolga viselte gondját. Ha az eb elpusztult, a rabszolgának is követnie kellett a halálba. A kis kedvenceket egyes források szerint fiatal rabszolgák heréjéből készített vagdalttal táplálták. Kasztrálás előtt a fiúkat három hónapon át erősen fűszeres étrenden tartották. Más előadások serdületlen rabszolga gyermekek húsát vélik ételüknek. Mivel Montezuma étlapján gyermekhúsból főzött gulyásleves is szerepelt, nem elképzelhetetlen a királyi asztal maradékainak ilyetén felhasználása. H. Harman írja: „Nagyon valószínű, hogy ezeket a történeteket jócskán eltúlozták és kiszínezték... Abban a palotában nem 1.500 kutya nyüzsgött, hanem csak 150, vagy talán még inkább 50, az is éppen elég sok.”. Megítélésem szerint túlzottan óvatos a szerző, amikor véleményét megfogalmazza. Történelmi analógiák valószínűsítik az igen magas szám lehetséges voltát.
A chihuahua származását illetően számos elképzelés látott napvilágot. A fajta neve az azonos nevű mexikói államról és városról ragadt erre az idegenekkel szemben bizalmatlan, értelmes, tanulékony, élénk, éber, igen aktív ebecskére. Kitűnő jelzőkutya. Társasági ebként tartják napjainkban is.
A xoloitzcuintle ősiségét perdöntően bizonyítja Francisco Hernández (15141578): Historia Animalium et Mineralium Noveae Hispaniae (Új-Spanyolhon állattana és ásványtana) című művének egy utalása a lupus mexicanus néven említett csupasz kutyákra. Ez a korai forrás egyértelművé teszi létezésüket már a prekolumbián korban is. A könyv 1651-es kiadásában rajzot is közölnek a kiadók (Recchi és Lynceus) a saját maguk által látott jószágról. Hauck is kétli, hogy az aztékok csupasz kutyája Ázsiából származna, mivel ilyeneknek nyomuk sincs a csendes-óceáni szigetvilágban. Szerinte legalább két eredetközpont létezett: DélAmerika és Kína. A xolos tehát napjainkra is fennmaradt. Értelmes, jó természetű, közepes termetű eb. Igen ritka. Luxuskutyaként tartják.
Mielőtt folytatnánk utunkat dél felé, látogassunk el a kontinens Kolumbusz által felfedezett karibi térségébe. Az Admirális első útjának naplójában olvashatunk egy



szerényen meghúzódó mondatot: „Voltak ott (Kuba) kutyák is, melyek sohasem ugatnak.”
Gonzalo Fernández de Oviedo: „Az Újvilág állat- és növényvilága” – című korai művében a következőket írja: „...Tierra Firmében a nyilas, karibi indiánok tartanak a háznál egyfajta apró, kis növésű kutyát, s van belőle minden színű, amit Spanyolországban ismerünk; van köztük szőrös is meg csupasz is, de mind roppant csendes, ugyanis sohasem ugatnak vagy vonítanak, s nem is morognak, és még ha agyonverik is őket, akkor sem üvöltenek vagy nyüszítenek; továbbá felettébb hasonlítanak a farkaskölykökhöz, de azért valódi kutyák, nem farkasok. Magam is szemtanúja voltam egyszer, hogy megöltek néhányat belőlük, s azok egyetlen nyögést vagy sóhajt sem hallattak, meg Dariénben is láttam kutyákat, melyeket karib földről, Cartagena partvidékéről kaptak cserébe holmi horgokért, és sohasem ugatnak, csak esznek meg isznak, s még barátságtalanabbak, mint a spanyolországi kutyák, csak a háziakkal tesznek kivételt: hízelgő farkcsóválással és boldog ugrándozással kedveskednek, ha enni kapnak, így igyekeznek kifejezni hálájukat a gazdájuknak és annak, akitől enni kapnak...”
Más szerzők is említik a kubai indiánok meztelen kutyáit, s néhányan állítják, hogy azok az idők folyamán elvadultak, páriaebekké lettek. E csupasz jószágokat tartják többen a dél-amerikai meztelen kutyák őseinek.
Barker és Gayot 1964-ben megjelent rövid monográfiájában publikál egy északnyugat-Haitin talált kő kutyaábrázolást, mely az első archeológiai bizonyítéka a Karib-térségben élt háziasított eb létezésének a prekolumbián időszakban.
Mint korábban utaltam rá, Kr.e.: 9000 tájára a szárazföld legdélibb csücskére is eljutott az ember. Kr.e.: 6000 körül már a fazekasság korai alkotásai születnek, s Kr.e.: 3500 előtt gyapotot termeszt. Mintegy 3500 éve pedig megalkotja a kontinensnyi terület legrégebbi ismert fémtárgyait.
Az Andok barlangjaiból Kr.e.: 10.000 tájáról származó leletek bizonyítják, hogy az ember ekkor vadászó, gyűjtögető életmódot folytatott. Vadászott vízimadarakra, szarvasra, láma-félékre (vikunya, guanakó), halászott.
Wing: „Az állatok háziasítása az Andokban”- című munkájában számos adatot összegez régészeti lelőhelyekről, különösen a tengerimalacról, kutyáról és a lámafélékről. Megállapítja, hogy Kr.e.: 3000-re már nagyobb a függőség a háziállatoktól, mint a vadászott szarvastól.



Cardich-Tonni-Kriskantzky 1977-es kiadású művükben Argentina Santa Cruz tartományából, a Los Toldosi 3. számú barlangból, az úgynevezett Casapedence szintről, Kr.e.: 7260 és 4840 közöttről kutya maradványokat írnak le.
Towle, M. A. mumifikálódott ebről számol be egy közép-perui ásatás helyszínéről, a Supe-kultúra (Kr.e.: I. évezred) idejéből. Termer további adatokat közöl Andokbeli kerámia ábrázolásokról, vázafestményekről, egyéb archeológiai leletekről, melyek a kutya ősi jelenlétét, korai háziasítását támasztják alá.
Tudjuk, hogy a kóbor ona és a kisebb haúsh csoportok is növényeket gyűjtögettek, és a mára már kihalt tűzföldi kutya segítségével guanakókra, rókákra vadásztak.
Közvetlen bizonyíték ugyan ma még nem áll rendelkezésünkre – s talán nem is fog soha –, hogy a kutya a benépesülés idején már az embert szolgálta volna, ám az ismertetett források mind a korai megjelenést támasztják alá, valószínűsítve ennek lehetséges voltát.
Megállapítható tehát, hogy a helyi magas-kultúrák megjelenését már jóval megelőzően itt is létezik az ember és eb közötti sajátságos együttműködés. A kutya fehérjeforrás és vadásztárs, csakúgy, mint más helyütt.
A korai kultúrák sorából kiemelkedik a Kr.e.: 300 és Kr.u.: 700 között fennálló Moche vagy Mochica királyság a mai Peru területéről. Az uralkodói (szakrális fejedelmek, főpapok?) sírok megtalálásának, kirablásának szomorú története már a fehér ember „kulturális” befolyásának eredménye. Érthetően különleges jelentőséggel bír tehát, annak a Kr.u.: 290 tájáról származó érintetlen uralkodói sírnak a feltárása 1987. februárban, melyben az uralkodó fejénél és lábánál 1-1 fiatal nőt, két oldalán egy harcost és egy férfit kutyával temettek el. Az eb foltos, ostorfarkú, közepes termetű, szarvasűző – minden bizonnyal az elhunythoz tartozó – jószág volt. Az egyéb sírmellékletek sorából kiemelendő a nagyszámú kerámia edény.
Ám – vetődhet fel a kérdés –, hogyan lehetünk bizonyosak a kutya foltosságában? Nos, ez a kultúra számos képes beszámolót hagyott hátra. Ezek főként a már említett kerámiákon jelennek meg, megörökítve a rituálék, mitológia tárgykörébe tartozó jeleneteket, de előfordulnak rajtuk a köznapi életből vett képek is (például szarvas vadászat). Ezekből egyértelmű, hogy a mochicák életében és hitvilágában a kutya fontos szerepet töltött be. S csaknem minden ábrázoláson foltos, felálló fülű, felkunkorodó farkú, vélhetően közepes termetű eb jelenik meg. Mindösszesen egy halotti szertartás világos és egy vadászat sötét egyszínű kutyájának képét sikerült fellelni. A foltozottság általában világos alapon



jelentkező sötét foltokat jelent. Egy esetben fordul elő sötét alapon világos foltosság a vizsgált anyagban.
A realisztikus ábrázolás ugyan nem kérhető számon e műveken, mégis meglepően egységes, már-már „fajtajelleget” mutató ebeket láthatunk. Bennük a Yukatán félszigettől Amazoniáig ma is fellelhető indián kutyák őseit ismerhetjük fel.
Több évszázad távolából azt is meg tudjuk állapítani, hogyan vadásztak ebeikkel e régi harcos nép fiai. Láthatjuk, a kutyák a felvert nagyvadat csaholásukkal állítják, majd az odaérkező vadász dárdájával elejti azt.
Nyilvánvaló, hogy a kutya a mochicákat követő századokban is megőrizhette helyét a társadalomban, mivel a XIII. században tetten érhető fajtaszelektív tenyésztés nem lehet előzmények nélkül való. Márpedig az 1200-1463 között virágzó chimú-kultúra kerámia ábrázolásain megörökített csincsa-bulldog csak tudatos tenyésztői munka eredményeként jöhetett létre.
Az észak- és közép-perui leletanyagban jelentkező, mopszra erősen hasonlító, ám azzal természetesen semmiféle rokonságot nem tartó, prekolumbián időből származó kutya nevét Hilzheimertől nyerte, mivel tudomása szerint az csak a csincsa indiánok területén fordult elő.
Mértékadó megfigyelések szerint a chimú kisplasztika hajdan volt ebek portréit őrizte meg számunkra. Nem a típust, az egyedet mintázták! Érdekes a fülek változatossága is. Számos esetben kupírozott fül megörökítésével találkozunk. A Nehring (1886.) által vizsgált mumifikált anyag is jelentős mennyiségben tartalmaz – igaz, közvetlenül a temetés előtt – kupírozott fülű kutyát. E kérdésben nem megnyugtató Räber hipotézise. Lehetséges, hogy a fül részleges csonkolása, s ennek megörökítése is a halotti szertartás része, és nem az élő ebeknél alkalmazott gyakorlat volt.
A csincsa-bulldog múmiák zöme rövidszőrű, Nehring csupán egy egyednél számol be sűrű sörényről és gallérról. Szőrtelen eb nincs a fajta maradványai között. Sajnálatos, hogy e pisze, széles mellkasú kis ebek már az inka kultúra végnapjaira, a conquistadorok érkezése előtt kivesztek.
Természetesen az 1450-1550 között, Cuzco központtal virágzó, majd elbukó Inka birodalom (Peru, Észak-Chile) kultúrájában és hétköznapjaiban is gyakori szereplő a kutya. A Birodalom népei az állatokat, így a kutyát, kecsua nyelven: „alcu” (később az európaiak kutyáira más nevet használtak!), a természet megszemélyesített erőivel titokzatos kapcsolatban álló, különleges képességekkel



és erényekkel rendelkező lényeknek tartották. E hiedelem az ősi totemisztikus hitvilágra és a köznapok tapasztalataira (például: megérzik a közelgő földrengést) épül. Állataikat így nem csupán a közvetlen gazdasági haszonért becsülték meg.
E. H. Gerol szerint az „alcu” az európai eredetű kutyáktól eltérő fajtához tartozott, s az erdei kutyától származott. A továbbiakban Nehring kutatásaira hivatkozva elmondja, hogy az andokbeliek valószínűleg a síkságok coyotjának szelídített ivadékait és valami agárfélét is tartottak. A tengerparton talált kerámia szobrocskák pásztorkutyák létét mutatják. A házak körül tacskószerű ebeik voltak.
Nos, az előzmények ismétlése nélkül csak utalok a felvetésben rejlő alapvető tévedésre. Ősként, mint láttuk, az óvilági-kutyák jönnek elsősorban szóba. Az erdei kutya olyan ősi alak, mely a családon belül egy korábbi törzsfejlődési szakasz élő kövülete, s így nem valószínű részvétele az újvilági-kutyák kialakulásában. Kommunikációjában a hangadás aktív szerepet játszik, tehát közreműködése egyéb kizáró ok hiányában sem adna feleletet a kérdéses fajták némaságára.
Az, hogy ma jó áttekintésünk lehet e prekolumbián indiánkutyákról, az inkák azon szokásának köszönhető, mely szerint mumifikálták, és a halottal együtt eltemették kutyáikat.
Az eddigiekben még nem tárgyalt, a kontinens déli részéhez köthető fajták közül ki kell emelni „előkelő” származása okán a perui kopasz kutyát, indió nyelven: „caa-allego” („ruhátlan kutya”), másként „inca orchid moonflower dog” („inka orchidea holdvirágkutya”), később: „perro sin pelo del Peru”. E név megértéséhez tudnunk kell, az Inka birodalom arisztokráciája a különlegesen megbecsült orchideákat külön házakban nevelte. Ezeket a viszonylag sötét és hűvös épületeket őrizték a kopasz kutyák. Az eb annál értékesebb volt, minél világosabb bőrszínnel rendelkezett. Természetesen a gyengén pigmentált ebecskéket a nap sugaraitól óvni kellett, ezért nevezték el a spanyolok orchidea holdvirágkutyának „az orchid eák termében rejtőző”, csak a „holdvilágnál szabadon nyargalászó” kutyákat. A társadalmi elit féltékenyen őrizte „fajtatisztaságát”, gyakori volt a testvérházasság. E gondolkodásmód az állattenyésztésre is kivetült. Ebeiknek azonban nem volt ilyen mély előítéletük az egyszerű nép sötét bőrű kutyáival szemben. Így, már e korszakban is szép számmal akadtak sötét színű kopasz kutyák. Mai utódaik a törpe, közepes és óriás méretben tenyésztett, szőrös változattal is bíró, kedvtelésből tartott inka kopasz kutyák.
Amennyiben elfogadjuk, hogy a sírszobrok valóban kopasz kutyákat ábrázolnak, a X.-XIII. századi populációs viszonyokhoz való visszatérés késői tanúi lehetünk.



Az „orchid”-ot minden színben tenyésztik, ám leggyakoribb a rózsaszínű és a kékesfehér. Közepes termetű. Szőrös változata is van.
Pferd leír egy bizonyos „inca dog”-ot, mely Argentínától Észak-Peruig elterjedt. Ez azonban szőrzettel rendelkezik. Az általa ismert perui sírok mumifikált kutyái is dús szőrűek. Gorwill említ egy „peruvian hairless dog”-ot, mely viszont nagyobb az „orchid”-nál. Mindkét esetben felvethető a gyanú, nem az előbb említett fajták változatairól van-e szó?
Mai tenyésztés, de bizonyosan génjeiben hordozza az ősi fajták (például: perui meztelen kutya) örökségét a kistermetű, rózsaszín bőrén kékesszürke, fekete, arany, vörös foltokat, pettyeket viselő amerikai meztelen terrier.
A páriaebek két típusát kell még említeni. Egy amazóniai, közepes termetű, hosszú, peckesen felálló fülű, fehér alapszínű, vörös foltos, felkunkorodó farkú, igen sovány ebet. Ez a Yucatán-félszigettől területünkig térben és időben igen elterjedt ősi forma. Brazíliában pedig vadászati alkalmazásra tenyésztenek egy ebet: az őzkutyát.
Összefoglalóan megállapítható, hogy a tenyésztő ember a dél-amerikai prekolumbián kultúrákban is létrehozta a saját életterében céljainak leginkább megfelelő vadász- és jelzőkutyákat, társasági ebeket. Ezek az ősi óvilági kutyáktól származó, ám azoktól független fejlődési utat bejáró fajták – közép-amerikai társaikkal együtt – történeti bizonyítékai annak, hogy a fajtatenyésztésre az anyagi és szellemi kultúra mellett a tömeges táplálékigény kielégítése is milyen ösztönző hatást gyakorolhat. A vadászebeknél pedig az óvilági kopóktól eltérő feno- és genotípus szolgáltat bizonyítékot arra, hogy egy adott cél több úton is elérhető.
A kutya háziasításáról szólva Ausztrália és az őt övező szigetvilág csupán annyiban említendő, hogy a neolitikus kultúrával rendelkező ember olyan vetélytárs nélküli ragadozót szabadított rá az őshonos faunára, mely a kedvező körülmények között igen hamar gyökeret vert, elindítva azt a természetkárosító folyamatot, mely egyre gyorsuló ütemben egész történelmünket átszeli, s napjainkban is tart.
A kontinenseken és kultúrákon átívelő utazás öreg Európánk vizsgálatával zárul.
A paleolitikus leletek sorában elsőként a Bonn melletti Oberkasselnél előkerült sírt kell említeni. Az eltemetett idős férfi és fiatal nő mellett egy kutya maradványai feküdtek. Ez a Kr.e.: 12000 tájáról származó eb G. Nobis vizsgálata szerint „juhászkutya nagyságú” volt.



A korszak leletei közé tartozó ukrajnai Mezinben feltárt jégkorszakbeli település csont anyagának megítélésén ma is vita folyik. További németországi leletekről értesülhetünk M. Street dolgozatából (Ölknitz, Döbritz, Saalfeld). A fiatal paleolitikumból ismerünk még leleteket Ausztria és Ukrajna más településeiről is, vagy utalhatunk a franciaországi, La Vache-ból származó ábrázolásokra.
Figyelemre méltó R. Musil, brno-i kutatónak a Magdalénien-kor háziasított canidae leleteivel kapcsolatos munkássága. Megállapításait a közép-európai utolsó jégkorszak idején létrejött nagyszámú, az említett kultúrába tartozó telep vizsgálata nyomán fogalmazta meg. A Kniegrotte-barlang vonatkozó rétegében a következő canidae csontokat találja: egy könyök, kar (ulna) testhez közeli (proximális) része, egy koponyatöredék, egy viszonylag kicsi, bal sarok (calcaneum) csont, egy lábközép (metapodium) töredék és számos állkapocs töredék fogakkal. Az osteologiai anyag az időben közeli telepek farkas leleteivel összehasonlítva, azok alsó határához esik közel, nagyfokú méretbeli egységességet mutatva, noha ez kisszámú anyag esetén inkább szóródást kellene mutasson. Az egyik fogakat tartalmazó álcsont a méretbeli eltérésen túl, a premolaris és molaris fogaknál a farkastól eltérő típusra utalt, ami az arcorri rész megrövidülésének, azaz a háziasításnak a következménye. Rétegen belül típusos, farkastól származó csont egyáltalán nem került elő. Ilyenek csak az említett alatti, tehát régebbi rétegben voltak fellelhetőek, s ezek méretükben típusosak voltak.
A közép-németországi Teufelbrücke időben közeli, azonos kultúrájú lelőhelyén szintén felszínre kerültek olyan lábujj- és lábközépcsontok, melyek a farkascsontoknál jóval vékonyabbak voltak. Musil, mások eredményeire is utalva, a késői paleolitikum Magdalénien-kultúrájának idejére teszi a farkas Európa több pontján párhuzamosan meginduló háziasítását. Feltételezése szerint a specializálódott vadászat teremti meg a háziasítás feltételét, melynek lehetősége a farkas szociális viselkedésében és vadászösztönében rejlik. Ez kétségtelenül igaz. Ugyanakkor hivatkozásának azon része, mely a háziasítás kezdeti céljának a vadászatban és az állatok összeterelésében nyújtott segítségre utal, szerintem részben téves. A falkában vadászó ragadozónak ugyanis nem a csorda összetartása, hanem szétugrasztása, a kiszemelt áldozatnak a többitől való leválasztása a célja. Ezért a háziasítás kezdeteitől a terelő kutyáig szükségszerűen hosszú út vezetett. Vagyis a Magdalénien-kultúra farkasnál kisebb termetű, háziasított őskutyája vélhetően nem a nagy zsákmányállatok terelésében jeleskedett. A mezolitikum legkorábbi, bizonyítottan házikutya leleteinek sorába tartozik a Starr Carr-i (Anglia, Yorkshire, Kr.e.: 7500 táján) anyag. De e korba tartoznak az ugyancsak angliai Thatcham, a norvég Viste, a svéd Hornborgasjön, Bua Västergard, Ageröd, a dániai Ulkestrup Lyng, Svaerdborg, a FÁK-beli Kunda, a németországi Tribsees, Hohen Viecheln, Frankfurt Senckenberg és Bedburg



Königshoven leletei is. Ez utóbbit a már említett M. Street vonatkozó dolgozatából közelebbről is célszerű megismerni.
A 10.000 éves bedburg-königshoveni kutya csaknem ép koponyája kistermetű canidae-ra utal. A komplett fogazat, az összeforrott koponyacsontok hat hónaposnál idősebb egyedre vallanak. Mindkét P4még a fogmederben (alveolus) volt. A baloldali M1 és M2 bár helyéről kiesve került feltárásra, tökéletesen visszailleszthető volt. A jobb oldali molarisokat az állat még életében elvesztette, helyük csontanyaggal telítődött (lehetséges paradontosis?). Ez a lelet jó példa a háziasítás okozta anatómiai változások, például a farkas és kutya közötti különbségek megértéséhez. Ezek, a már említettek szerint: a kutya korai háziasított egyedeinek csontváza összességében a farkasnál kisebb átlagos méretet mutat; a koponyacsontok aránya a háziasítás következtében megváltozik, az arcorri rész megrövidül, a premolarisok közelebb szorulnak egymáshoz, a molarisok aránya változatlan; a szájpadláscsont hátsó pereme a farkasnál a fog előtt vagy mellett van, a kutyánál a fog mögött húzódik.
A koponyán végzett mérések maradéktalanul alátámasztják a jelzett kritériumokat. A bedburg-königshoveni kutya más prehisztorikus ebekhez viszonyítva is feltűnően kistermetű volt. Noha fogai aprók, a premolarisok mégis egymást fedik az arcorri rész megrövidültségének következtében. A szájpadlásperem alakulása is egyértelműen canis familiarisra utal.
A frankfurt am main-i Senckenberg Múzeum kutya koponya gyűjteményének darabjaival összehasonlítva igen sok hasonlóság mutatható ki a délkelet-ázsiai és afrikai pária kutyákkal. Street szerint ezen az ásatáson két másik, vélhetően más egyedhez tartozó csont, egy konc-csont és egy singcsont is előkerült. A singcsonton látható vágásnyomok a fiatal állat elfogyasztására utalnak. Kérdés, vajon ez utóbbiak valóban ebcsontok-e?
M. Street dolgozata további – a bedburg-königshoveni koponyával közel egykorú – észak-európai leleteket sorol fel. Ezek: Flixton, Warcock Hill South, Skipsea, Brandesbourton, Hornsea, Deepcar, Broxbourne, Oakhanger Angliából; Leman és Ower északi-tengeri szigetek; Sønder Hadsund, Klosterlund, Bøllund, Vig, Lundby, Barmose Dániából; Löshult Svédországból; Duvensee és Friesack Németországból; Gramsbergen Hollandiából; Neerharen, Sougné, valamint Fond de Forêt Belgiumból.
M. Degerbøl, dán tudós a kutya északnyugat-európai háziasításáról szólva utal a kor (Maglemose-kultúra), maitól eltérő, földrajzi és éghajlati viszonyaira, melyek meghatározóak a lelőhelyeket illetően. A Keleti-tenger nagy, édesvizű tó volt.



Partjait fenyőerdők borították. A mai Dánia, Svédország déli része, továbbá Anglia összefüggő részét képezte a kontinensnek. Az emberi települések nyomait a tőzegrétegek őrizték meg számunkra. Az ásatások során tízezrével feltárt állatcsontok között viszonylag kevés a kutyacsont. A vizsgált anyag többségében fiatal, félév körüli egyed maradványa. A feltört koponyák, csöves csontok és metszésnyomok étkezési célú felhasználásra utalnak. Az osteológiai anyag méretben, fejhosszban és alakban is jelentős eltéréseket mutat: a kis és közepes termetű populáció széles skálájával találkozhatunk. Érdekes, hogy a koponyacsontokhoz és mindig erős fogazathoz képest a kevés fellelt végtagcsont már-már gracilisan könnyű. A Maglemose-kultúra kutyái közül a nagyobbakat egyes kutatók farkasnak vélik. Degerbøl összeveti a vizsgált anyagot a hasonló felépítésű és nagyságú eszkimó kutyával (canis familiaris inostranzevi alakkör), és a finn elkhounddal (canis familiaris palustris alakkör). Megállapítása szerint a mai ebek ősei kevésbé tömegesek, s agykoponyájuk is keskenyebb és laposabb, mint az utódoké, sőt az európai farkastól is elmaradnak e tekintetben. Ezek az ebek tehát, már egy hosszabb domesztikációs folyamat eredményeként jöttek létre, s már nem tekinthetőek a farkas közvetlen utódainak. Hivatkozásában a hozzávetőleg 1000 évvel korábbi Star Carr-i lelet magasabb kutyái is a korábbi háziasítást igazolják.
A hozzáférhető magyar szakirodalomban Matolcsi János foglalkozik részletesen a volt Szovjetunió vonatkozó régészeti leleteivel. Megállapítása szerint több esetben kétségesek a közölt eredmények. Nem vitatja viszont a Finn-öböl közelében lévő Kunda tőzegrétegének anyagát. A 15 egyedet felölelő 36 kutyacsont már szélesebb körű ebtartásra vall. Mivel a Kunda-kultúrát a Nyugat-Baltikumban elterjedt Maglemose-kultúra keleti megfelelőjének tartja, feltételezi, hogy a kutya ez irányú térnyerése e műveltség terjeszkedésének következménye. Így lehetséges, hogy Észtországban a mezolitikus és neolitikus lelőhelyek mindegyike, Lettországban pedig több mint fele tanúskodik kutyatartásról. A fejlődés ugyanakkor nem folyamatos. A késő neolitikumban, e térségben, a kutya jelenlétét bizonyító leletek megritkulnak. Történeti-tipológiai jelentőségűnek írja le a Ladoga-tó parti két és a Bologa-tó parti egy leletet. Ezek régészeti anyaga neolitikumra mutat. Anucsin a Ladoga-part kisebb kutyáját a palustris, nagyobb egyedét az inostranzevi típusba sorolta. A Bologa-parti lelet közepes nagyságú ebét, mely kisebb juhászkutya nagyságú volt, s alkatát a dingóéhoz találták hasonlónak, a putiatini típusba különítették el. A háziasított kutya elterjedése – az eddigi leletek tükrében – kelet-európai területen mind a bronz-, mind a vaskor idején jelentősen elmarad a már tárgyalt nyugat-európaitól.
Összességében, a keleti szórvány előfordulás ellenére, bizonyosak lehetünk abban, hogy a neolitikum korai földműves közösségei – a letelepült életmód



következtében is – a canis familiarisnak már több helyi „fajtájával” dicsekedhettek. Nem kétséges az sem, hogy a létfenntartásban még mindig jelentős szerepet betöltő vadászatnál ezek az ebek a vad felkutatásában, hajszájában és elejtésében fontos szerepet töltöttek be. Valószínűsíthető, hogy ekkortájt kezd feladatukká válni a teherhordás (első szánhúzók!). S természetesen őrzik az ember szállását, beleértve az első háziasított növényevőket is. Innen vezet az út az első pásztorkutyák kialakulásához. És szükség esetén maguk is az ember táplálékává válnak.
A Kr.e.: IV. évezred táján beköszöntő technológiai forradalom, a réz, majd a bronz használatának általánossá válása sokszínű, különböző rétegekre tagozódott társadalmat eredményez. A specializálódott igények a háziasított ebbel szemben is jelentkeznek. Tévedés lenne azt hinni, hogy a fajtatenyésztés magaskultúrákhoz kötött jelenség.
Sajnálatos tény, hogy a fennmaradt ábrázolások, majd később az irodalmi források is, egyenlőtlen képet mutatnak. A vezető réteg kutyái (elsősorban vadászebek) viszonylag már korán jól reprezentáltak, a népesség egyre nagyobb részét kitevő termelők állatai (például pásztorkutyák) viszont alig ábrázoltak.
A késő neolitikum és a bronzkor még a folyamat kezdete. A témaválasztásban a vadászat ábrázolása dominál. E körből három jellemző svédországi sziklarajz emelendő ki. A Hässleberg, Bohuslän lelőhellyel jelölt mű kutyákkal végrehajtott szarvasvadászatot ábrázol. A büszke bikát már körülfogták a hosszú lábú, spicc típusú kutyák. Mögötte (a képen fölötte) pajzsos, kardos vadász áll. Mellette a földön fejszéje (?), amivel majd elejti a kimerült gímet. Feljebb (a háttérben) két szán. Az egyik ebekkel rakva. Ezeknek tehát, vadászó társaiktól eltérően, a zsákmány hazaszállítása lesz a feladatuk. A másik szán egyelőre üres. A sziklarajz egyértelmű és hű beszámoló. Nem vitás, hogy már más ebet használ az ember a vadászatra és mást a szállításra. Ez még nem feltétlenül más „fajta”, de már funkcionális szelekció tanúi vagyunk. S innen egyenes az út a fajtatenyésztés irányába.
Dél-Európában jóval később, a Kr.e.: VIII.-VII. században keletkezett, a bulgáriai, rabiskai barlang vadászjelenete. A gyanútlan zsákmány megközelítését a vadászok Afrikában ma is gyakorolt álcázása segíti. Az íjas, lándzsás vadászokat kutya követi.
Fejlettebb az egyidejű Szardíniai kultúra. A szarvasba csimpaszkodó, nyakörves vadászkutya már előrevetíti az első európai archaikus kultúrák megszületését. Albániai, vaskorszaki sziklafestmény pedig már lovas szarvasvadászatot ábrázol



kutyákkal. A lovas vadászat szükségszerűen feltételezi erre a célra tenyésztett és tanított hajtóebek létét. Ők már a későbbi, görögök által kedvelt kopók elődei.
Az utat, mely az őskorból kilépő emberiség és a már háziasított kutya – a canis familiaris – közös történetébe nyújt betekintést, nem a szigorúan vett kronológiát követve folytatom. Teszem mindezt azért, mert a kultúrák fejlettségét az időbeli elhelyezkedésen túl számos más körülmény befolyásolja, vagyis a barbárok archaikusabb világától vezet a fejlődés a mediterráneum irányába, ahol vitathatatlanul az ókor legfejlettebb civilizációi születnek és virágoznak fel, meghatározva az európai kultúra jövőjét. Igaz ez akkor is, ha a ránk maradt hagyományok, a később lejegyzett források esetenként már külső hatásokat, idegen befolyást tükröznek. A kultúrák érintkezése, magától értetődően, a kutya fajtatenyésztésének történetére is kihatással volt.
Európa népességi viszonyai az ókor nagy migrációs hullámainak következtében lényegesen átalakulnak. Elég utalni a thrák-illir törzsek Kr.e.: 1200 körül kezdődő mozgására, majd a Kr.e.: V. századtól zajló eseményekre. Előbb a kelták, akik valahonnan a Felső-Rajna-vidékről kezdik meg terjeszkedésüket nyugat és dél felé, s eljutnak Kisázsiáig, majd a germán törzsek Skandinávia és a mai ÉszakNémetország területéről induló déli, délkeleti irányú vándorlása lesz meghatározó tényezője az európai etnikai térkép változásának (a folyamat átvezet a középkorba /népvándorlás/!).
Ekkor már az ember mellett – más háziasított fajokkal együtt – a kutya állandó jelenléte is jellemző. Ez a jelenlét nem csupán a hétköznapok cselekvő együttélését, hanem a vallási képzetekben elfoglalt kitüntetett szerepkör révén megvalósuló szilárd kötődést is mutatja.
A kelták, mint szenvedélyes vadászok, bizonyosan rendelkeztek jó hajtókutyákkal, tudjuk agarakkal is, s félelmetes harci kutyáik voltak. A hajtóebek középnagy, arányos és gyors kutyák lehettek. Talán ilyen volt a kora La Tène-kori (Kr.e.: IV.-II. /?/ szd.) harcossal temetett jószág is. Az első agarakra vélhetően föníciai, majd római közvetítéssel tehettek szert. A mai ír farkas ősének kitenyésztése bizonyára joggal köthető nevükhöz. Harci kutyáik főként saját tenyésztői hozzáértésüket dicsérték, ám valószínűsíthető, hogy ezeket a kereskedelem révén hozzájuk került molosszoid fajtákkal tovább javították. Voltak továbbá olyan középnagy, rövidlábú ebeik, amelyek talán a mai welsh corgik, beaglek ősei lehetnek.
Ókori feljegyzésekből tudjuk, hogy a gallok mindig megértéssel, hálával és barátságosan bántak a vadászkutyákkal. Mesterei voltak a kutyás sportvadászatnak. Arrianus szerint: „A gallok nem a vad elejtéséért vadásznak,



hanem, hogy lássák kutyáik milyen ügyesek és gyorsak.” A cölöpfalvak e lakóiban mai vadászebeink egy részének ősét tisztelhetjük.
Harci ebeik félelmetes hírnevét már említettem.
A „Gundestrup”-i üst (Kr.e.: 500 körül) oldalán megörökített tűzkerék rítus jelenetén Taranis, a gall viharisten jobbján és balján látható két szörnyű „molosszus” az isteni villámot és pusztító erőt testesíti meg. Ábrázolásuk elvont absztrakciója ellenére, különösen a fejtípusban, a molosszoid jelleg egyértelműen tetten érhető. Az üst más részén megjelenített három eb közül a futó, ugató és az összegömbölyödve fekvő más típust testesít meg. Ezek inkább a nevezett középnagy hajtóebeknek tűnnek.
A Kr.e.: I. századból származó kelta-ibér bronzművön megörökített lovas vadkanvadászat kutyája, bár kissé nyers az ábrázolás módja, az erőteljesen felhúzott hasra, a megtört, kisméretű (rózsafül) fülekre is tekintettel, vélhetően a korban használatos agarat örökít meg.
A gall négylábúak, érthető módon, végül a rómaiak megbecsülését is kivívták. Maga Julius Caesar is nagyra értékelte őket. A romanizálódás az ebek életére is kihatással volt. Sok harci eb pusztult el a háborúkban, s talán még több a birodalom arénáiban, de voltak nyertesek is, „akik” a római mintára épült házak hálókamráiban, a gazda ágyán pihentethették tagjaikat. S mikor elérkezett az idő – amint azt az említett La-Tène-kori harcos Châlons-sur-Marne-ban feltárt sírja is mutatja – a hű ebnek a másik világba vezető útra is követnie kellett urát.
Az ír Cú Chulainn („Chulainn kutyája”) – számos saga központi szereplőjének mítosza a szolgáló kutya fontosságára mutat rá. A jó házőrző büntetlenül nem pusztítható el már e korai időkben sem.
Munkáját tekintve két vadászkutya típusról külön kell említést tennem. A kotorékmunkát végzők (elsősorban terrierek) népes csoportjának születése egyes vélelmek szerint a keltákhoz köthető. Magam nem osztom ezt a nézetet. Álláspontom szerint kialakulásuk, tekintettel e vadászati mód kutyaféléktől idegen voltára is, az ember több kultúrán átnyúló szelekciós munkájának eredménye, minek során előbb a rágcsálókkal és más föld alá menekülő kártevőkkel szembeni agresszivitás jelentett előnyt, majd a kis termetre való válogatás eredményezett újabb előrelépést, míg végül a meghatározott célcsoporttal szemben végletesen felerősített zsákmányszerző ösztön kihasználásával sikerült elérni, hogy az eb megkísérelje kiásni, vagy kotorékjába követni áldozatát. A madarászebek alkotják azt a másik csoportot, mely speciális



vadászati feladatként a felgallyazott, számára el nem érhető zsákmány megszerzésében segíti a vadászó embert. Kialakításuk vélhetően észak erdeinek vadászó népeihez köthető.
A germán-skandináv népek is több kutyafajta születésénél bábáskodtak. Ősi, spicc típusú ebeik a vadászatban, állatok terelésében és őrzésében egyaránt serénykedhettek. A hajózó dánok, normannok jellegzetes rövidlábú kutyáik nélkül nem keltek útra. Kutyáik az út során több feladatot kellett ellássanak: az esetlegesen megbúvó rágcsálók kiirtása, a tengerbe esett eszközök kimentése, az elgémberedett, átfázott emberek melegítése, nem utolsó sorban az egyhangú étkezés változatosabbá tétele. A mai border colliek, dreverek, a dunker, az elkhound, a svéd juhászkutya és a szürke rénszarvasvadász kutya e büszke elődök kései leszármazottainak tekinthetőek. Az eurázsiai csupán modern küllemi „újrateremtése” a kihalt rénszarvasőrző spicceknek. Külön kell megemlíteni a lundehundot, ezt a különleges sziklamászó tehetséget. A lundára való vadászat nélküle nem lenne lehetséges. Különleges anatómiai felépítése, a mellső végtagok 900-ban kifordítható könyökizülete, a hátsók erőteljes ötödik ujja egyedülállóvá teszik ezt a specialistát. Tekintve, hogy hazájában az ember ősidők óta vadászik a lundára és a lunda tojásaira a járhatatlan sziklameredélyek fészkelő helyein, a fajta eredete is a múlt ködébe vész. Nyilvánvaló tehát, hogy létezésének gyökerei sokkal mélyebbre nyúlnak, mint azt a kynologiai irodalom feltételezi, függetlenül attól, hogy a világ mikor vett tudomást róla. Ezt támasztja alá sajátosságainak szilárd öröklődése is.
A germán népek kultúrájában is fontos helyet töltenek be a kutyák. Erre utal többek között az alvilághoz kötődő mitikus szerepük.
Mitológiai tartalmú a stockholmi Állami Történeti Múzeumban látható, 174 cm magas, Jurulf emlékére (Kr.u.: 775 körül) állított rúna feliratos kő is. A Valhallába (Valhöll), a halottak birodalmába Ódin lován – a nyolc lábú paripán, Szleipniren (ó-izlandi: Sleipnir) – érkező Jurulfot (magának Ódinnak, vagy Ódin fia Hermodnak képében?) egy, egyik kezével ivószarut nyújtó, a másikban a ház kulcsait tartó, Valkűr fogadja. A lovas valósággal táncol a nyeregben, úgy örül, hogy végre helyben van. A portyán odaveszett Jurulf lelkét kísérő, nagytestű, lógófülű kutya ábrázolása az ilyen jellegű ebek germán népek közötti létét bizonyítja.
A finn-ugor nyelvi közösség (Kr.e.: III.-II. évezred) népei a közös szállásterületnek tekinthető Urál és a Volga vidékéről a Kr.e.: I. évezredre széttelepültek. Egyesek (finnek, karélok, észtek, stb.) a Baltikum vidékét, mások a Skandináv félsziget északi részét (lappok), megint mások Kelet-Európa erdős övezetét (merják, muromok, csudok) foglalták el. A szakirodalom szerint a szétköltözést követően



alakult ki a balti finn népek, a lappok, mordvinok, marik, udmurtok, komik, obiugorok mitológiája. E világ legkorábbi ismert forrásai a Kr.u.: I. századból származnak. A kutya előfordulása ebben a hitvilágban a korai pogány természetkultusz emlékeként őrződött meg.
A mai finn és lappföldi spiccek, a lappföldi pásztorkutyák nevükben viselik ugyan egy-egy nép nevét, ám felmenőik kitenyésztésében valószínűleg több skandináv nép is részt vett. Nem szabad ugyanis soha megfeledkeznünk, arról az egyre bizonyosabb tényről, hogy már a neolitikum idején is igen élénk kereskedelem folyt, s ennek kapcsán, ma szinte elképesztő távolságokat járt be az ember. Éber társa pedig, végszükségben önjáró élelmiszer-tartaléka, hűségesen kísérte. A kialakult és tartós kereskedelmi kapcsolat pedig a háziasított kutya elterjedését, a helyi változatok, „fajták” vérfrissítő találkozását is jelentette.
A Kr.e.: I. évezredből származó, a közép-kaukázusi „Kobán” kultúra köréből ránk maradt bronz hajtű (nézetem szerint szakrális célra készült bronz balta kicsinyített mása) spicc típusú vadászkutyái, összevetve a szkíta arany nyaklánc nyulat űző vadászebével, érzékletesen tárják elénk azt a hatalmas utat, melyet az európai és ázsiai kultúrák érintkezésénél létrejött ókori barbár kultúrák is bejártak a fajtatenyésztés útján. Ez az út a kutyával, annak használati értékével szemben fellépő igényesség történetéről szól. A szkíta ékszer ebe fenotípusában és használati módjában a görögök kedvelt hajtóebeire fajzik, velük való azonossága nem kizárható.
A mediterráneum már a görög törzsek megjelenése előtt is lakott terület volt. A görögség eredetéről a szakemberek mai napig eltérő nézeteket vallanak. Amit bizonyosan tudunk, az, hogy a Kr.e.: II. évezred elején jelennek meg a Balkán déli részén.
Kultúrájuk, a kétségtelen kisázsiai előképek ellenére, sajátos világot tükröz. A nemzetségi összetartozás a falvak életének és egymáshoz való viszonyának legfőbb meghatározója. Ezekből a falvakból nőnek ki a poliszok, városállamok.
Gondolkodásmódjukra rányomja bélyegét a tökéletességre törekvés, bár tudják: gyarló emberek. Mi sem természetesebb, mint e lelki beállítódás kivetülése a háziasított kutya társadalmi megítélésére. Így érthető, hogy az istenek fokozatosan fejlődő világában is magától értetődően jelen van a kutya. Összegezve: lehet ugyan mítoszok khtonikus lénye, de megbecsült, hűséges társ a mindennapokban. A hellén fajtatenyésztés meghatározó alapeleme – más kultúrákhoz hasonlóan – az a sajátos szellemi háttér, mely az egyiptomi, ázsiai és barbár alapanyagból megteremti a maga igényeinek leginkább megfelelő



típusokat, fajtákat. Az ókori görög világ nem hozott létre olyan technikai újításokat, melyek önmagukban új fajták iránti szükségletet teremthettek volna. A vadászat terén a lovas vadászat már általánosan ismert. A pásztorkodás a ragadozóktól, rablóktól és tolvajoktól való védelmet segítő, őrző típusú ebek létét igényli. A harci ebek alkalmazása is ismert, ám nem olyan mértékű, mint a Közelkelet gyakorlatában. A kedvtelésből tartott, mai szóhasználattal „társasági kutyák” sem számítanak újdonságnak, ám elterjedésük felvirágzásában a már említett lelki, kulturális beállítottságnak meghatározó szerepe van.
A pásztorkodó nép kialakítja tehát, a terep és éghajlati adottságoknak leginkább megfelelő ebeket a nyájak őrzésére. Munkáját főként az alkalmazásból adódó természetes szelekció segíti. S mert kedveli a vadászatot, hajtókutyák, kopók és agarak új változatait teremti meg. Ezen a területen a tudatos tenyésztői munka szerepe erősebb, mint a pásztorkutyák esetében. A molossziak pedig tökéletesítik és elterjesztik a sumer-akkád, asszír tenyésztői munka utódaiban ma is megcsodálható erőteljes, hatalmas, vadászatra és harcra – ekkor még – egyaránt használt kutyát. A kedvtelésből tartott fajták a ház nemkívánatos lakóinak ritkításában és jelzőebként is megállják helyüket.
Ahhoz, hogy az e kultúrkörben megteremtett fajtákkal közelebbről megismerkedhessünk, érdemes a gazdag emlékanyag néhány fontosabb elemét felidézni.
A görögök által gyakorolt hajtóvadászatok jellegét, az ott közreműködő vadászebek munkáját jól mutatja a mitikus kalüdoni vadászat leírása. A vadászat azzal veszi kezdetét, hogy kutyákkal kihajtatják az erdőből a felbőszült kant, mely azonnal a vadászokra támad.
A Kr.e.: VI. századi művészeti emlékek sorából nem maradhat ki az ismert „akropoliszi agár” márvány szobra, mely torzójában is fenséges arányú, tökéletes vadászebet testesít meg.
Karakteres agár látható a búcsúzó harcos mellett a Kleophradész műhelyében Kr.e.: 500 körül készült vörösalakos váza jelenetén. A kiváló arányú jószág azt a mainál kissé nehezebb, erőteljes típust örökíti meg, mely spártai agár néven vált ismertté. Attikai csésze belső részletén (Kr.e.: VI. század) ugyanezen fajta egyik változatát látjuk, amint vadász és ebe szinte táncolva térnek haza a sikeres vadászatról. A vadász bal vállán, rúdon himbálódzik két termetes nyúl, jobb kezében kutyája póráza. Párosuk tökéletes harmóniát tükröz. Gazda és ebe arckifejezését nézve profán gondolata támad a nézőnek: vajon miért nem volt az ókorban „hasonlítok a kutyámra” vetélkedő? Bizonyára jó eredménnyel



szerepeltek volna hőseink. A rajz egyszerű, tiszta vonalaival nyer meg az a csészebelső is, melyen a fajta egyik képviselője nagy átéléssel vakaródzik.
Xenophon (Kr.e.: 427-355), aki az istenek találmányának nevezi a kutyát megbecsülésük jeleként említve, hogy Spártában az áldozati állatok húsával etették őket –, leírja a kedvelt hajtókutyákkal történő hálós nyúlvadászat lefolyását Kynégetikosz című művében.
A vadászebeket több csoportra osztja. Az elsőbe a falkavadászat hajtókutyáit, a másodikba a „rókakutyákat” sorolja. Ez utóbbiak esetében nem lehet pontosan tudni, rókafogó kotorékebeket, vagy esetleg a kor felfogását tükrözően, részben a rókától is származónak gondolt kutyákat ért. Más helyütt, az egyik csoportba a kitűnő szimatukkal (kopók, hajtó és kajtató ebek?), a másikba éles szemükkel, gyorsaságukkal (agarak) sikeres kutyákat teszi. Dicséri az epiruszi molosszusok eredményes munkáját a vaddisznóvadászatokon. Az agarakat és a hangos csaholással hajtó indiai kutyákat nevezi a görögök legkedveltebb vadászebeinek. Ír egy kimondottan hódvadászatra alkalmas fajtáról is, a később rómaiak által megőrzött canis castoriusról. Platón (Kr.e.:427-347), a neves filozófus sem mulasztja el, hogy a kutyák vadászati alkalmazásáról értekezzen.
A Kr.e.: IV. században készült szküphosz (mély csésze) agarai nemességükben rokonságot mutatnak az egykorú szidóni királysír, az úgynevezett „Nagy Sándorszarkofág” részletén látható agarakkal. Tökéletes arányú, az akropoliszi agárra emlékeztető az a márvány sírszobor is, amely Kr.e.: 360 táján készült. Ismerünk agár (hajtókutya?)fejet ábrázoló rhytonokat. Ezek az ivóedények az illem szerint csak egyszer ürülhettek ki.
A néhai macedón főváros, Pella, Gnószisz készítette (Kr.e.: 300 körül) egyik szép kavicsmozaikjára vetve tekintetünket hajdani szarvasvadászat tanúi lehetünk. A művész azt a pillanatot örökítette meg, amikor az agár típusú eb (hajtókutya?) által állított, halálra rémült szarvast a vadászok már beérték, és éppen lesújtani készülnek áldozatukra.
Az ebek másik fontos szerepkörére utal Biasz, argoszi hérosz története. A hősnek, hogy elnyerhesse Néleusz püloszi király leányának kezét, Iphiklosz thesszáliai király gyönyörű marháit kellene elhajtani. A bökkenő ott van, hogy ezeket egy soha nem alvó, óriási eb őrzi. Nem is boldogulna Biasz, ha testvére Melampusz nem



sietne segítségére. A mítosz tehát, a halandó életben hétköznapi munkáját végző éber juhászebnek is emléket állít.
Az ebek háborús helytállásáról is olvashatunk. A Kr.e.: 490-ben vívott marathoni csatában az egyik athéni harcos nemcsak saját hősiességével, hanem kutyája bátorságával is kitűnt. A beszámoló a III. századi római Aelianusznak köszönhető. Maga két hadikutya fajtáról ad számot. Tobiás közelebbről meg nem határozott forrása szerint Korinthosz ostrománál is önfeláldozón küzdöttek a kutyák, s egy kivételével mind odavesztek, de megállították az ostromlókat. Az életben maradt kutya ezüst nyakörvet kapott „Korinthosz védője és megmentője” felirattal. Kr.e.: VI. századi korinthoszi vázán láthatunk egy jelenetet, amint a vitába mélyedt lakomázó felek asztala alatt elmélyülten dolgozik a lehullott falatok eltakarításán egy „társasági kutya”. A bútorlábhoz kikötött eb megformálása ismét tökéletes megfigyelőképességről tesz tanúságot. A megszerzett táplálékot mellső lábaival leszorító jószág teljesen átadja magát az evés örömének.
Attikai csészebelsőn egy játszó ifjú ábrázolását csodálhatjuk meg (Kr.e.: 490-480 körül). A futó fiú mellett fehér, hosszúszőrű, álló fülű, rövidlábú kutya szalad. Nyakát kis nyakörv díszíti. Az ebecske vagy a népszerű militoszi kutya, vagy a hosszúszőrű kis görög házikutya típus képviselője. Ezeket a jószágokat, mint látni fogjuk, a hölgyek is igen kedvelték. Kedvelték annak ellenére, hogy az agarakat és más vadászkutyákat, valamint a molosszusokat csodálók (elsősorban férfinép) csúnyának tartották és leszólták ezeket a „díszkutyákat”. Megvetésükben a róka és kutya keresztezéséből valónak mondták őket. Emlékezzünk Xenophon „rókakutyáira”, melyekkel nem tévesztendők össze! Kétségtelen, hogy az ugyanezen korból származó vázafestményről ismert krétai típusú agár – még stilizáltságában is – más szépségeszményt testesít meg.
Maga, a szerteágazó munkásságot kifejtő, Arisztotelész (Kr.e.: 384-322), meggyőzően érvel a kutyák hűsége és intelligenciája mellett, és osztályozásukra is vállalkozik. Hét fajtát különít el. Dicséri a nők drága, hosszú, fehér selyemszőrű ölebecskéit (militoszi, avagy máltai selyemkutyák?). Ide tartozó adat, hogy Periklészt felesége addig nyaggatta, míg az igen sok pénzt áldozva megvette neki az áhított „legjobb militoszi kutyát”. Az asszony számos kutyaversenyen vett részt ezzel az ebbel, és mindig nyert. Hogy a kutya valóban ilyen favorit volt-e, vagy már akkor sem volt közömbös a neves férj a háttérben, már soha nem tudjuk meg. Tudjuk viszont ebből is, hogy már ekkor is voltak kutyaversenyek és kiállítások. Ezeket az agórán rendezték.



A görögök, akik versenyeztették, kiállították, életük részének tartották a kutyát, tenyésztésében, csakúgy, mint a művészetekben, tökéletességre törekedtek. A kiváló ebek értékei filozófiai viták tárgyát képezték. Legtökéletesebben Platón fogalmazza meg korának felfogását: „A kutya a természet tömény fogalma és kincsestára, a fáradtság menedéke, a hűség példaképe, az éberség tükre, az értelem és emlékezet dísze, a modor jelszava és jelképe, háborúban és békében hírneves állat, melyet istenek, királyok, polgárok, mindennemű és korú vidéki lakosok – éljenek a föld bármely részén – a leginkább kedvelnek.”
Hogy a kutya egyik legjellemzőbb tulajdonságának tartott hűséget milyen fontosnak ítélték, az alábbiak jól érzékeltetik. Érigoné történetében a legyilkolt Ikariosz tetemének fellelésében az apa hűséges kutyája, Maira segíti a hősnőt. Argosz pedig, Odüsszeusz kutyája minden más ebet felülmúl. Húsz éven át vár gazdája hazatérésére. Nem tud meghalni, míg a héroszt, aki kölyökként nevelte, újra nem láthatja.
Emlékművek sora is tanúsítja az ebek megbecsülését. A Hellészpontosznál lévő Künosszema-fokot (kutya sír, kutya emlékmű), ahol Hekabé sírját meghatározták, egyúttal Hekaté emlékművének is nevezték.
Plutarkhosz (Kr.u.: I.-II. század fordulója) a perzsák elöl kitelepülő athéniak Szalamiszra való áthajózásáról szólva, megemlékezik Periklész apjának, Xanthipposznak a kutyájáról is. A hű eb nem akarván elszakadni gazdájától (a menekülőket szállító hajóba nem szállhatott be), az erős hullámveréssel dacolva, végig a jármű mellett úszva ért partot, ahol a kimerültségtől kimúlt. Az emlékére emelt, nevét megörökítő Künosszemát – a hozzávetőleg ötszáz évvel később élt Plutarkhosz még látta. Ő tudósít a korinthoszi Aszklépiosz templom egyik tolvajának kutya által történt elfogatásáról is. E leírás is bizonyítja, hogy a hű ebek egyes templomokban fontos őrző szerepet játszottak. Reinach hívja fel a figyelmet, hogy e jószágok nem csupán őrzői voltak némely templomnak, hanem közvetítők is az istenek felé. Szerepük egy időben fontosabb, mint az igen nagy tiszteletnek örvendő kígyóké.
A kutyák jogainak védelmét törvények biztosították. Bántalmazásuk súlyos büntetést vont maga után. A kiváló négylábúak szinte mindenhová szabadon bemehettek. Gazdájuk halálakor nem áldozták fel őket. A szeretett egyedek gyakorta saját, díszes sírhelyet kaptak. A közösségnek szolgálatot tett, csatában elesett ebeket több esetben közköltségen temették el.
Különleges, már extrém fokát jelenti a megbecsülésnek, amikor kutyája kiválóságát városalapítás és kultuszteremtés által kívánja az ember megörökíteni.



Nagy Sándor, mint tudjuk, lovának, Bukephalosznak nevét megőrzendő is várost alapított. Így tett kedves kutyája, Peritasz, esetében is. Érdekes, ám kétes hitelű hagyomány maradt ránk ezzel kapcsolatban. E szerint, valamely észak-balkáni törzs (dardánok, albanoiok?) fejétől kapott volna egy hatalmas, állítólag bármely vadállatot legyőzni képes ebet. Alexandrosz vaddisznók és medvék közé eresztette a jószágot, de az csak elhevert, s nem mutatott semmi érdeklődést, pláne harckészséget. Igaz, a vadállatok sem közelítettek hozzá. Nagy Sándor dühében megölette az értéktelennek vélt állatot, majd megüzente küldőjének, hogy máskor tartózkodjon ilyen értéktelen ajándék küldésétől. A fejedelem válasza hamarosan megérkezett: „Az én kutyám nem az olyan satnya állatokhoz szokott, mint a vaddisznó és a medve. Nálam oroszlánokkal és elefántokkal harcolt. Csak két ilyen kutyám volt, ám hogy ne kételkedj szavamban, elküldöm a másikat. Ha ezt is megöleted, nem találsz ehhez hasonlót.” A Nagy Alexandrosz tehát, összeeresztette a hatalmas ebet egy oroszlánnal. A küzdelem rövid volt. Az állatok királya kis idő múltán holtan hevert. A macedónok királyának ettől kezdve elválhatatlan őrizője lett Peritasz.
Mint a történelemben oly sokszor, ezt a nagyfokú figyelmet, mely a kutyák irányában mutatkozott, némelyek időről-időre megpróbálják kihasználni. Így tett a híres, hírhedt Alkibiadész is. Tehetséges, ám önösségben felülmúlhatatlan emberünk elképesztő összegért vásárolt egy kitűnő ebet. Szokásához híven, az ügylet hírveréséről is gondoskodott. Az athéniak csodájára jártak a szépséges és kiváló jószágnak. Ám, a dolgok természeténél fogva, az érdeklődés idő múltán hanyatlani kezdett. Egy nap aztán futótűzként terjedő hír verte fel Athén utcáinak nyugalmát: levágták Alkibiadész kutyájának a farkát! Hősünk elérte célját, ismét az érdeklődés középpontjába került. Esete a történelem első nevesített farok kupírozása.
Az ebek a társadalmi tudatban elfoglalt helyüknek köszönhetően a gyógyítás és halottkultusz területén is szerepet kaptak. Epidauroszban sebek gyógyítására használták őket, gyógyító erőt tulajdonítva nyalogatásuknak. Két sztélé tanúsítja, hogy egy gyermeket a vakságtól, egyet pedig agydaganattól szabadítottak meg (Dr. Tobiás Loránd közlése). A tudós Pythagorasz követői szerint (Kr.e.: 500 körül) az emberi lélek a halál után valamilyen állatba költözik, ezért a haldokló szájához alkalmasint kutyát kell tartani, hogy az utolsó lehelettel a halott bűneit átvegye, s erényeit megmentse az enyészettől, mint erre leginkább megfelelő lény.
Olykor aztán az eb kevésbé pozitív említésével is találkozhatunk. Egy, a középkorig fennmaradó megbecstelenítő kivégzési mód korai leírását adja Krotoposz, argoszi király ősi vándormotívumból építkező története, melyben a király megöleti lányát, Pszamathét, és kutyák elé vetteti annak Apollóntól született fiát, Linoszt.



Az Iliászban (Homérosz, Kr.e.: 750-700 körül) a kutya sorozatos becsmérlő említésével találkozhatunk, s ismét szó esik a kutyákkal történő felfalatás szokásáról.
A tárgyi kultúra köréből korábban kiemelt emlékek sorát a korai mükénéi kultúrában (Kr.e.: XVI-XIII. század) született korai remekek és a pénzérméken fellelhető ábrázolások felidézésével zárom. Elgondolkodtató ugyanis, hogy az egymástól hozzávetőleg tíz évszázadnyira lévő alkotások mesterei a maguk szerény eszközeivel, ám rendkívüli megfigyelőképességük kamatoztatásával milyen hűséggel voltak képesek megfogalmazni a kutya lényegét. Elsőként egy kis, csíkos festéssel díszített, hosszú testű, rövid lábú, álló fülű, farkatlan (vágott farkú?), nyakörves terrakotta ebecskéről kell szóljak. Amennyiben a farok hiányától eltekintünk, karakterében a kis görög házikutya juthat róla eszünkbe. Megkapó a Giamakalis gyűjtemény geometrikus stílus előtti szentély modelljén látható, álló fülű, hosszú farkú, kvadratikus testfelépítésűnek tűnő eb is. Megjelenésében – a kétségtelen stilizáltság ellenére – határozottan a krétai kopóra emlékeztet. Érdemes megfigyelni, milyen tökéletesen eltalálta az egykori mester a kutya oly’ jól ismert természetes mozdulatát. A nyugvó jószág egész testében elnyúlva hever, amikor hirtelen felfigyel valamire és felkapja a fejét. Végtagjai még kinyújtva, farka ernyedten pihen. A felemelt fej, az előremeredő fülek a megfeszített figyelem pillanatát tükrözik. Mérlegel. Az ábrázolás élettelisége szinte láttatja velünk az egykor volt ebet, amint a szentély tetején napozik, s a megfigyelő emberi szem szeretettel időzik el a látványon, hogy majd a tehetséges kéz örök emléket állítson az egyszerű pillanatnak.
A szicíliai Panormosz (ma Palermo) görög város Kr.e.: 400 körül használt pénzérméjén a városnevet tartalmazó felírat által ölelt agár alakja teljes egyértelműséggel a mai cirneco dell’ Etnára fajzik. Daub, R. ebbéli véleményének helyességéhez kétség sem férhet. II. Philipposz, Nagy Sándor atyja, Kr.e.: 350 táján veretett pénzén pedig egy hosszú fülű, hosszú szőrű, „spaniel” arányú kutya látható. Strebel szerint ez a spániel első megjelenése művészi alkotáson (Dr. Tobiás közlése). Magam, inkább a kis görög házikutya egyik változatának ábrázolását valószínűsítem. Dr. Kontadakisz Kiriakosz említ egy Nagy Sándor idejéből való pénzérmét is, amely szerinte a görög pásztorkutyának egy a molosszoid és az agár közötti típusát ábrázolja. Ebbe az alakkörbe sorolható az a Kr.e.: 400 körül, Meidias-műhelyében készült, Ruvoból (Alsó-Itália) előkerült hydrián (vizesedényen) látható eb is, mely az istenek társaságában pihen.
Dr. Kontadakisz Kiriakosz egyébiránt úgy tartja, hogy a régi helléneknek több mint hatvan fajta kutyájuk volt. Ez a szám a különböző helyi változatok figyelembevételével is túlzónak tűnik. Feltűnhetett ugyanakkor a figyelmes



olvasónak egyes fajták, típusok meghatározásának több esetben előforduló vagylagossága. Ezt részint az ábrázolások stílusa, részint az ebek (megjelenésük ekkor még messze áll a mai alaktól!) meghatározásának alapjául szolgáló, a használati módról és küllemről szóló leírások, valamint az ábrázolt jelenetek tartalmi összevetése indokolja. Számos esetben nem azonosítható például bizonyossággal az írott forrásokban említett hajtókutya és agár a képi ábrázolással, mivel az adott jelenetről nem leolvasható, hogy a kérdéses eb orr-, vagy szemmunkával dolgozott-e? Márpedig hajtókutya és agár ennek ismerete nélkül, ekkor még, a fenotípus alapján nem különíthető el.
Mit adtak hát a görögök? Továbbvitték Egyiptom és Kelet eredményeit, új típusokkal, fajtákkal gazdagították a kutyák világát. Ám, a legfontosabb, amit tettek, hétköznapjaik egyenrangú társává, életük részesévé engedték válni a hűséges négylábúakat, s mindezt társadalmi szintű egyetértés és védelem segítette elő.
Az antik római kultúrára, így annak részeként a kynologiai kultúrára is rányomta bélyegét az Itália földjét már korábban benépesítő görög gyarmatvárosok hellén népességének jelenléte. A számos korai helyi kultúra hatása ez utóbbi téren kevésbé jelentős.
Szokás felemlegetni, hogy a rómaiak nem voltak különösebben tehetségesek a művészetekben és a tudományokban, eredményeiket mások tudását elorozva érték el. E sommás ítélkezés szerintem mindenképpen igazságtalan. Az emberi történelem példák sorát kínálja, hogy valamely nép, kultúra miként veszi át és adaptálja az előtte jártak eredményeit saját viszonyaira. Róma rendkívül tehetségesen és jó érzékkel tette mindezt.
Fontos annak kiemelése, hogy míg a görögöknél az állattenyésztés, a rómaiaknál a földművelés vált az agrárkultúra vezető ágazatává. Ez az egyszerű földrajzi okokra visszavezethető jelenség kihatásában kétféle gondolkodásmódot eredményezett. A külterjes, legeltető állattenyésztést művelő népek, elfogadva a természet kínálta lehetőségeket, mintegy együtt élve a természettel, szabadabb, ha tetszik, költőibb lelkülettel viszonyultak az élet dolgaihoz. A földműves élete ezzel szemben inkább harc a természet erőivel, folytonos készenlét és cselekvés. Gondolkodásában, lelkületében éppen ezért a racionalitásé a főszerep. E gyökereiben elütő látásmód aztán az élet egészére, így a kutya társadalomban betöltött szerepére is kihatással volt.
Néhány kiragadott kép felvillantásával érzékelhetővé válik az ebek társadalmi szerepének folytonossága mind a szellemi, mind a köznapi élet világában.



Satricum a Kr.e.: IX.-VII. században, a korai Latiumnak, Alba Longa mellett, a legjelentősebb városa volt. A település feltárt sírjainak emlékanyagából számunkra a VI. számú női sír a legfontosabb. A halott mellett elhelyezett gazdag borostyánkő faragvány együttes, melynek párhuzamai Latiumtól Etrurián át egészen az Adriai-tenger partjáig megtalálhatóak az egykorú itáliai sírokban, jelzi számunkra a halottkultuszban is megnyilvánuló hiedelemvilág egy fontos részletét. A figurális faragású, szimbolikus jelentéstartalmat hordozó amulettek sorában többek között egy álló, valamint egy fekvő kutyát ábrázoló függőt is találunk. E körben a kutya, mint már annyiszor, lehet khtonikus lény, alvilági közvetítő, de lehet a hűség szinonimája is.
Ma is friss színekben csodálható meg az a Kr.e.: IV. századi falfestmény, mely a samniumi Paestum múzeumában látható. A szarvasvadászatot megjelenítő mű görög előképekre vezethető vissza. A vadász rövidszőrű, álló fülű, hosszú farkú, fekete kutyája, bár a rajz kvalitása erre nem ad támpontot, alighanem a görögök által is használt hajtókutyák sorából került ki. A hipotézis az azonos vadászati módból következően azonos képességekkel rendelkező eb szükségletén, továbbá az itáliai görögség általános kulturális hatásán, mely a vadászati kultúrában is megjelent, alapul.
Kései künosszema megjelenítést látunk a Kr.e.: 80 körül készült praenestei Fortuna-szentély Nílus-mozaikjának részletén. A római pantheonba tartozó Fortuna kultuszának emléket állító mozaik tanúsítja a görög hatás továbbélését. Az emlékmű ülő kutyája azt a már ismert agártípust örökíti meg, mely ekkorra már a mediterráneumban általánosan elterjedtnek tekinthető.
A női vagy férfi pásztoristenség Pales ünnepe a Palilia (április 21.-re, a hagyomány szerint Róma alapításának napjára esett). Az ünnepi szertartás részeként a rituális megtisztítást kiterjesztették a pásztorok kutyáira is a „munkatársi” megbecsülés jeleként. Különös fontossággal bír mindez, ha a pásztorkutyák jelentős alulreprezentáltságára gondolunk a különféle kultúrák emlékanyagában.
A római kor számos kutyákkal foglalkozó írásos emléket is hagyományozott ránk. Dr. Tobiás közlése szerint három csoportra osztották őket. Eszerint sagacesnek, finomorrúnak mondták a vizslafélék és tacskók, celeresnek, gyorslábúnak az agarak és kopók, fortesnek, erősnek, bátornak pedig az őrző-védő és harci kutyák őseit. Léteztek más szempontú felosztások is. M. Terentius Varro (Kr.e.: 116-28), amikor „a kutyákról, amelyek nélkül a villa nem eléggé biztonságos” ír, villa- és baromfiőrző, valamint vadászkutyákat különböztet meg. Más szerző (ugyancsak Dr. Tobiás közelebbről nem meghatározott forrása) csak vadászkutyából 22 különböző fajtát említ. Flavius Arrianus (Kr.u.: 130-ban), mint a vadászkutyáknál



látni fogjuk, az agarakat is két csoportra osztja. Némely körökben pedig elterjedtek a – mai elnevezéssel élve – „társasági kutyák” is. Cato (Kr.e.: 234-149) ez utóbbiak népszerűségében korának elpuhultságát és erkölcsi válságát látja, s fájdalmában így kiált fel: „Szerencsétlen Róma! Milyen időkben élünk, hogy a nők ölükben kutyákat babusgatnak, s a férfiak papagájokat hordanak a kezükben!”.
A kutya a racionális rómaiak szemében természetesen elsősorban hasznosságával vív ki megbecsülést. Vergilius (Kr.e.: 70-19) a nyájőrző ebeket (!) dicsőíti. Lucius Junius Moderatus Columella a Kr.u.: I. században méltatja a rómaiak harci ebét, mely Európa minden – légiók által taposott – tájára eljut. Nézzük először őket!
A római molosszus első osztályú harcos. Vérében utóbb már a kor valamennyi kiváló harci ebének öröksége egyesül. Kategóriájában a tenyésztés csúcsát jelenti. Benne tisztelhetjük napjaink számos molosszoid alapú fajtájának ősét. A sor a nápolyi és angol masztifftól, a bordeauxi dogon át, a cane corso elődjéig folytatható, hogy csak a legismertebbeket említsem. Megjegyzendő ugyanakkor, s az egykorú ábrázolások és leírások alapján is egyértelmű, hogy míg a korai római molosszus tekintélyes, dús nyaksörényű, de rövidszőrű, álló fülű, arányosan hosszú arcorri résszel rendelkező, nagytestű juhászkutya jellegű jószág, a később teret hódító változat széles koponyájú, rövid arcorrú, lógó fülű (ez sokszor kupírozott!), sokkal erőteljesebb eb. Ennek magyarázata a kelta, brit harci ebek kereskedelmi úton meginduló, majd a hódítást követően egyre tömegesebbé váló importja. Előbb az arénák porondja, majd a hadsereg is nagyfogyasztóvá válik.
Dr. Tobiás idéz egy szintén közelebbről meg nem nevezett forrást, mely szerint: „Marius konzul a Vercellae-i csatát (Kr.e.: 101-ben) csak nagy nehézségek árán tudta a maga javára fordítani, mert katonáinak hosszasan kellett küzdeniük a nők vezette hadikutyák százaival. Ezen okulva a rómaiak minden légió mellé egy század kutyát szerveztek egy centurio és tíz decurio vezetésével. A római táborban a porta decumanat is masztiffok őrizték.”. Szerény ismereteim szerint az egyesült római seregek a nevezett csatában a barbárokra megsemmisítő vereséget mértek. Akárhogy is, magam nem találtam bizonyítékot arra, hogy egyetlen csata tapasztalata okán a harci ebek rendszerbe állítására sor került volna. A valóság ezzel szemben az, hogy a rómaiak nyilvánvalóan igen korán megismerkedtek a különböző molosszoid típusú ebekkel, mivel azok keleti hazájukból már a föníciai kereskedők révén elindultak a világkarrier útján. A gallok, germánok és britek tehát, már az első harci érintkezések idején rendelkeztek e félelmetes, erős fogazatú, nagytestű, csupa izom harcosokkal. Maga Caesar is elismerőleg szólt a barbárok harci kutyáiról.



Itt jegyzendő meg, hogy a rottweiler őse a germánok harci-, csorda- és hajtókutyái között keresendő. A fajta nevét adó Rottweil városát Kr.u.: 74-ben, Vespasianus uralkodása idején alapítják, s a császári-ház neve után az „Arae Flaviae” nevet adják a településnek.
Az elhivatott hódítók természetesen mindenütt felkarolták az eredményes tenyésztést (Gallia, Helvetia, Britannia), hogy annak eredményét azután a maguk javára fordítsák. Strabón a brit kutyákat az „exportképes áruk” közé sorolja. Gratius Falsicus (Kr.u.: 60 körül) pedig így ír: „az erős molosszus kevésbé lesz a segítségedre, de még az Athamaniából származó véreb sem vetekedhetik ügyességben és rátermettségben a britanniai kutyával.”. Flavius Arrianus, a görög származású római politikus és történetíró, Gallia Kr.u.: 131 és 137 közötti helytartója – Künegetikosz című művében – szemléletes képet fest a „széles pofájú brit ebek”-ről, melyek „eltörik a bikák nyakát az arénában”. Viszonyítási alapja nyilvánvalóan a hegyes arcorrú római molosszus.
Ez utóbbinak és a barbárok harci kutyáinak eredetét vizsgálva érdemes Räber elméletét tanulmányozni, aki vitatja a távol-keleti származást, és a gyökereket helyi változatoktól eredőnek gondolja. Úgy véli, a populációt érdemben nem befolyásoló nagyságú volt az idegen hatás. Álláspontom, anélkül, hogy a helyi fajták létezését és szerepét vitatnám, ezzel szemben az, hogy a kereskedelmi-, majd harcérintkezések bizony döntő módon hozzájárultak a kérdéses típusok kialakulásához. Nem szabad ugyanis megfeledkeznünk az ember tudatos tenyésztői munkájának kihatásáról.
Nem zárhatom a harci ebekről szóló írásos emlékek tárgyalását úgy, hogy ne említeném Pliniust (Kr.u.: I. század), aki miközben róluk szól, diszkrét bájjal elejt egy szakácskönyvbe illő megjegyzést: „Az öregek szerint a szopós kutyakölykök olyan kitűnő ételek elkészítésére alkalmasak, hogy azok az isteneknek engesztelő áldozatul is szolgálhatnak.”.
A hajdani molosszusok külsejének felidézésében a fennmaradt képzőművészeti alkotások értékes segítséget nyújtanak. Elsőként a már bemutatott, a Kr.u.: I. századból származó bronz szobor érdemes a figyelemre. Az ülő eb kitűnően mutatja a korai római molosszus minden jellegzetességét: az erőteljes csontozatot, a jól izmolt végtagokat, a széles szegyet és nagy övméretű mellkast, az izmos nyakat és a rusztikusan robosztus, ugyanakkor nemes fejet. Ezt a típust láthatjuk – igaz, kevesebb realizmussal – pompei-i egyes „Cave canem” mozaikjain (Kr.u.: 79 előttről) is. A Kr.u.: II. századi római villából származó ábrázolás ugyan nem tesz lehetővé ilyen meghatározást, ám afelől nem lehet ma sem kétségünk, hogy a hajdan belépő helyesen járt el, ha megfogadta az óvatosságra intő tanácsot.



Részt vett a molosszus a veszélyes nagyvadak vadászatában is. A Tunéziában 1955-ben feltárt, vadkanvadászatot ábrázoló, Kr.u.: I.-III. századi római mozaik baloldali ebe a tárgyalt korai molosszus típust testesíti meg. A szicíliai Taorminánál, a Piazza Armenia, Villa Imperiale „vadászat csarnoka”-ban látható szintén e korból való – vadkanvadászat jeleneten viszont a kanra szemből támadó kutya a szélesebb fejű, rövidebb arcorrú, újabb típus, melynek fülét kupírozták. Az izmos nyakon látható széles (érc?) nyakörv az állat nyaki ütőerét hivatott védeni a küzdelemben. A harci és gladiátor ebek nyakát is hasonló módon védték.
Használtak más, vélhetően, nagytestű ebeket is őrző-védő célra. A Capitoliumon a só őrei is ezek közé tartozhattak. Egy ilyen kutyát örökít meg az a kőszobor, mely felépítésében a római molosszust idézi, ám feje annál lényegesen finomabb. Fülei ugyan letörtek, de tűzésük a csonkokból megállapítható. Nyaksörénye inkább csak jelzett, nem erőteljes. Késői, Kr.u.: V. századi az a tunéziai (La Chelbo, Bardoi Múzeum) „Neptun megdicsőülése és a négy évszak” című mozaik, melynek korábban bemutatott részletén nagytestű, rövidszőrű, a korai, római molosszoid típust idéző megkötött ebet láthattunk. Felépítése, testarányai, végtagszögelései, egész anatómiai felépítése olyan korrekt, hogy ma is példaként állhat előttünk.
Az ókor vezető európai birodalmában tett út befejezéseként a házikutyák kétségtelenül legősibb csoportját kell áttekintenünk.
Korábban már utaltam rá, hogy a fajtatenyésztésben élenjáró birodalmak a történelem e korai szakaszában – mai szemmel nézve is – milyen gazdag eb választékkal, elsősorban vadászkutya választékkal rendelkeztek. A folyamatot ösztönözte az ember eszközkultúrájának, s ebből eredően vadászati technikáinak fejlődése. Kétségtelen tény az is, hogy az emberi faj térnyerése, az ezzel járó kíméletlen erdőirtás (hajózás, mezőgazdaság fejlődése), s ennek következtében a vadállomány fokozatos csökkenése, mind a vadászebek újabb és újabb fajtáinak megjelenését igényelte.
A celeresek körébe tartozó agarak és kopók a vadászkutyák azon történelem előtti alakkörét ölelik fel, melynek alakulását már az ősi afrikai sziklarajzoktól (Szahara, Tasszili-hegység), Egyiptomon és a görögökön át, Rómáig követhettük. Flavius Arrianus különbséget tesz a könnyebb, nyulászó veltrus leoprarius, és a nehezebb, vaddisznóra és más nagyvadakra, ragadozókra is használt veltrus porcarius között. A taorminai Piazza Armenia, Villa Imperiale már idézett mozaikja előbb páros füzérben, vezetéken, majd ugyancsak párban eresztve, munka közben (róka hajtása) mutat római agarakat. Megbecsülésüket tükrözi az a játszó agarakat ábrázoló márványszobor (Kr.u.: I. szd., British Múzeum), melynek döbbenetes



élethűségére csak akkor ébredhetünk rá, ha összevetjük a Pompeiben, Kr.u.: 79ben, a Vezúv kitörésekor elpusztult, haláltusájába merevedett eb lenyomatával.
Vélhetően agarat örökít meg a Kr.u.: III. - IV. századi aquincumi vadkanvadászatot ábrázoló, már bemutatott, cseréptöredék is. Ez a nem különösebben kiemelkedő színvonalú töredék a szerző által korábban már publikált Seuso-kinccsel együtt érdemel említést. E műtárgyak ugyanis kézzelfoghatóan igazolják a Pannonia gyorslábú vadászebeiről szóló egykorú híradásokat. A jó vadászkutya persze nem öncél. Strabón és Plinius kiemelik a provincia gazdag vadvilágát, külön hangsúlyozva a bölény és az őstulok félelmetes erejét, s egyszersmind kívánatos trófeáját. Ezek után már nem csodálható, hogy az előkelők körében az agarakkal és hajtókutyákkal való vadászat igen népszerű sport, melynek számos vállfaját űzik. Ilyen például a hálós vadászat. Ovidius (Kr.e.: 43 - Kr.u.: 17) több művében énekel erről: „Járnom a berket öröm, s hálóknak hajtani szarvast,/ s űzni vadászebeket át a hegyek magasán. (IV. Phaedra Hippolytosnak)”, majd „Én teveled sokszor feszítettem a táglyukú hálót,/ s gyors ebeiddel én is jártam a nagy hegyeket. (V. Oenoe Parisnak)”.
Az agarak tehát, mint az emlékanyagban jól reprezentált ebek vonultak be a Birodalom történetébe.
Használtak természetesen más, a „gyorslábúak” körébe tartozó jószágokat is vadászataik során Róma fiai (született római polgárok és a romanizált provinciák előkelői egyaránt). Vergilius (Kr.e.: 70-19) írja Georgicájában: „Most a riadt vadakat nem kell bekeríteni bíbor/ tollak tőrével, se kelepcékkel, se kopókkal”.
Emlékezzünk a paestumi múzeum samnis falfestményére! És a már többször idézett Piazza Arménia Villa Imperiale mozaikja is megörökíti őket. Az egyik részleten az elejtett vadkant cipelő szolgáknak meg kell küzdeni a lábuk alatt nyüzsgő, ám a vadtól elszakadni nem tudó, jóvérű, barna kutyával is, ’ki ilyen hajtóeb (kopó?) lehetett. S a mozaik másik részletén, mely a Dianának történő áldozat bemutatását ábrázolja, ugyanezen kutya bukkan fel ismét, egy gyermek társaságában. Figyelemre méltó a tuniszi Hadrumetum római házának hajdani ebédlőjében fennmaradt mozaik vadkant támadó vadászkutyája. Az ábrázolás magas szintű művészi kvalitása, az állatok jó arányokban való megörökítése hitelessé teszik az ebet is. E jószág leginkább a mai rövidlábú vérebekre fajzik. Léteznie kellett tehát, egy rövidlábú hajtókutyának is nagyvadra!
Leginkább a mai lagottora és barbetre hasonlítanak a római Museo Nuovo márvány szarkofágjának (Kr.u.: III. század) kalydoniai vadászatot ábrázoló jelenetének vadkant támadó kutyái. A jelenet harmadik nagytestű kutyájának, s az



előtte látható rövidlábú, hosszúszőrű, álló fülű kutyának a rekonstrukciós rajz alapján való meghatározására nem lehet vállalkozni. A fedőlap kis ebecskéjének rajza szintén alkalmatlan e célra. Meglehet, ez utóbbiak némelyike már a sagasecek sorába illik. E „finomorrúak” közé tartozhattak a bemutatott két vadászkutyát megörökítő római márványszobor (Kr.u.: I. század) hajdani modelljei is.
A „fortes” csoportot ugyan már tárgyaltam, ám vadászati alkalmazásuk két érdekes emléke érdemes a közlésre. A chiusi-i Etruszk Múzeum mozaikja a Kr.u.: I.-III. század közötti időből egy római molosszussal való vaddisznóvadászatot jelenít meg. A harcias eb nyakát széles (érc?) nyakörv, szegyét – a testére erősített hámmal rögzített – mellvért védi. A másik mozaik fejedelmi vadászatot ábrázol. Ennek kutyája szemmel láthatóan hatalmas termetű, „griffonos” szőrzetű molosszus, melyet a szakirodalom dog és griffon típusú kutyák keverékének ír le. Magam, inkább molosszus és az ír farkas, vagy a skót szarvasagár egykorú ősének keverékét sejtem a félelmetes jószágban.
Szólnak azután források vizsla munkát végző és kotorékebekről, valamint „kitűnő szimatú, ugró vadászstílusú” brit kutyáról is. Egy szó, mint száz: Róma rendelkezett csaknem mindazon alaptípussal, mely mai vadászkutya-palettánkat adja (a vérebek későbbi fejlemény lesz).
Egyes fajták pedig, ennek legszembetűnőbb példája a cirneco dell’ Etna, élő kövületként napjainkig fennmaradtak.
Van a kutyák társadalmának egy, a régiségben mindenkor alulreprezentált rétege: a juhászkutyák. Létük a római világban sem megkérdőjelezhető. Forrás róluk alig szól. Műalkotás emléküket csak elvétve őrzi (lásd: Seuso-kincs). Mégis, tudjuk, hogy egyes mai fajtákról nagy valószínűséggel állítható, annak a régi, antik világnak késői leszármazottai ők. Az abruzzói és a bergamói közéjük tartozik.
A római-kor áttekintése nem zárható le az első vakvezető kutya ábrázolás említése nélkül. Pompei-i falfestményen kutya vezet egy botra támaszkodó férfit, akinek egy nő alamizsnát nyújt, ám ő nem nyúl az adományért.
Összegzésül megállapítható: Rómában nem születtek olyan technológiai újítások, olyan új szellemi képzetek, melyek új kutyafajták létrehozását indukálhatták volna, miként az történt számos más kultúrában. Szükségletet teremtett viszont a birodalom kiterjesztéséért, majd fennmaradásáért folytatott háborúk sora, s elsősorban az arénák világának „ipari” méretet öltő felhasználása. A vadászat egyre kifinomultabb módja, és a gazdagok luxusigényei is megkövetelték a magukét. A római világgal tehát, amint arra a magam szerény eszközeivel



igyekeztem rámutatni, már-már kiteljesedett a kutya háziasításának története. Az ezután következendők lényegüket tekintve már nagyobbrészt a sporttenyésztéshez vezető út kezdetét jelentik.
A Homo sapiens és a Canis familiaris egymástól elválaszthatatlan történetét a kezdetektől áttekintve bemutattam, miként hozta létre a házikutya egyre újabb fajtáit hosszú időn át a technikai fejlődésből fakadó racionális igény. A szellemtörténet fejlődésével pedig egyes kultúrákban a mitikus világ képzelt lényei is ösztönzőleg hatottak a fajtatenyésztés munkájára.
S nem utolsósorban, a már predomesztikáció szintjén jelenlévő étkezési célú felhasználás továbbélése vezet néhány speciális fajta megszületéséhez.
A történeti középkorba lépő emberiség tehát, csaknem maradéktalanul rendelkezik mindazon eb típussal, melyet a ma embere ismer, tenyészt. Mindez természetesen nem jelenti azt, hogy a házikutya fejlődéstörténete lezártnak tekinthető.
Nézzük talán először a pásztorkutyákat! Ez nálunk, magyaroknál különösen neuralgikus kérdés, amikor a puli ősiségét vizsgáljuk. Kezdetben, a nagy, szabad legelők, a művelt földterületek relatív kicsinysége, ugyanakkor a ragadozók és rablók elleni védelem csupán őrző-védő munkára alkalmas kutyákat igényel. A nomád, félnomád életforma nem indokolja terelő pásztorkutyák létét. Amikor azonban az ember, adott területen, a természetes legelők rovására kiterjeszti földművelő tevékenységét, s a megszülető kulturtájban korlátozni kell a legelő állatok szabad mozgását, felmerül a terelő munka végzésére alkalmas kutyák iránti igény. Másképpen fogalmazva: a terelő pásztorkutyák elterjedése, kultúránként eltérő időben és ütemben történik. Születésük nyilvánvalóan nem előzmények nélkül való. Valószínűsíteni lehet, hogy az alapot a haszonállatokhoz szokott, őrző munkát végző ebek kisebb termetű egyedei, valamint a szálláson fellelhető, élénk vérmérsékletű jelzőebek adhatták. Itt kell utalni arra, hogy a Közel-kelet ősi, öntözéses földművelő kultúráinál fellelhető legeltető haszonállattartás területileg elkülönülten történt. Az előszeretettel hivatkozott anyagtábla ábrázolások valójában nem szolgáltatnak kellő bizonyítékot a terelő pásztorkutyák létére. Az e helyen és e korban való létezésükre, illetve alkalmazásukra nincs tehát semmiféle bizonyítékunk, mégsem zárhatjuk ki az ugyanakkor kétségtelenül meglévő kisebb termetű jelzőebek későbbi szerepét az ezen feladatra létrehozott fajták kialakulásában. A kultúrák közötti gazdasági kapcsolatok pedig az elterjedést, a szükséglet felmerülését követően, elősegíthették. Mindebből következik, hogy míg a prekolumbián amerikai kontinensen az állattenyésztés csaknem teljes hiánya, addig az afrikai kontinensen



a nomadizáló állattartás következtében hiányoznak a terelő kutyák. Belső-Ázsia pusztáin a nomád népesség körében ugyancsak hiába keresnénk őket. Dél-Ázsia és a Távol-Kelet a helyi haszonállat fajták sajátos tartási kultúrájából fakadóan tudja nélkülözni ezt a fajta tevékenységet.
Egészen más a helyzet a középkorra túlnépesedő Európa esetében. Itt már korán konfliktus helyzet alakul ki a földművelők és az állattenyésztők között. Érthető, tehát, hogy a legelő haszonállatok „tilos”-tól való távoltartása elengedhetetlenné teszi a terelő pásztorkutyák alkalmazását.
Ázsia esetében a szellemtörténeti fejlődés fajtatenyésztésre gyakorolt hatása érhető tetten (lásd Fo oroszlán és lhassza apso, shih-tzu, pekingi palotakutya), amint arról már korábban említés esett. A prekolumbián Amerika növénytermesztő (kukorica) magaskultúrái népességük állati fehérjével való tömeges ellátását a speciálisan e célra tenyésztett kutyák (és tengerimalacok) révén tudják biztosítani a tengeri halászattól távol eső területeken is.
A vadászkutyák szerteágazó munkáját végző típusok közül a spiccek és agarak, ezek a legősibb alakkörbe tartozó specialisták lényegében napjainkig sikeresen mentették át genetikai örökségüket. A kopózás, mint a közép- és újkor egyik legkedveltebb vadászati formája számos fajta születésével hálálta meg a tenyésztő ember szakértelmét. Minden magára valamit adó fejedelmi és főúri udvar megteremtette az általa legjobbnak tartott kopófajtát. S bár az „állatvédelmi” szempontok a múlt században lényeges változást hoztak az alkalmazás terén, mégis számos fajtájukban gyönyörködhetünk ma is. A kotorékozásban jeleskedő fajták (terrierek, tacskók) kezdeményeiről korábban már említést tettem. Az ő használatuk felvirágzása előbb háttérbe szorítja a vadászgörény középkori kiterjedt alkalmazását, majd rámenősségük okán egy részük a vaddisznóvadászatok elmaradhatatlan szereplőjévé válik. A kajtató ebek karrierje is a középkorban indul virágzásnak. A vizslák kialakulása viszonylag késői fejlemény. Általános vélemény a kynologiai irodalomban, hogy a kontinentális- és angolvizslák spanyol eredetre, a magyar vizsla külön fejlődési vonalra, kopó ősökre vezethető vissza. Ez a vélekedés csak arra nem ad választ, hogy „spanyol eredeten” pontosan mit kell érteni? A vizslászat elterjedését a szakirodalom egyes képviselői előszeretettel kötik a sörétes puska megszületéséhez. A problémát közelebbről vizsgálva, kétségtelen, hogy a lőfegyver korai alkalmazásával a vadászati mód lényeges változáson megy keresztül: hosszabb idő kell a vadásznak a lövésre való felkészülésre, nagyobb a sebzések aránya (megnő az utánkeresés iránti igény), mint az íj, számszeríj használata idejében, s mindez a vizsla munkáját igényli, mégis, nem lenne szabad a solymászatról, erről a fontos előzményről megfeledkezni. A Grazban őrzött Codex Albensis 1100-1120 közötti ábrázolásán



fellelhető típusos vizsla, a maga figuratív vadmegálló pózában, s a szerző középkori kódexeinket feldolgozó munkájának további példái is bizonyítják, már a feketelőporos fegyverek elterjedése előtt ismert és elterjedt a vizslával történő vadászat, solymászat. Ama bizonyos „spanyol” ősök pedig, véleményem szerint, maguk is kopók, hajtókutyák lehettek, keresztezve azon kajtató munkát végző ebekkel, melyek később a spánieleket eredményezik. A magyar vizsla abban különbözik nyugati unokatestvéreitől, hogy nála a kopóvér közvetlenebbül és dominánsabban hat. Naivitás lenne azonban feltételezni, hogy a középkori főrangú vadászok az ajándékozás, vásárlás és csere útján hozzájuk került, kiváló teljesítményt, nyújtó ebeket ne keresztezték volna be saját állományukba. Ami a lőfegyverek kezdeti hibáiból eredően új szükségletként jelenik meg – az említetten gyakoribb sebzésekből és utánkeresésekből fakadóan –, az egy valójában új, korábban nem létező csoport kialakulásához vezetett: a vérebekhez. Gyökereiket szintén a kopók között kereshetjük.
A molosszoid típusú ebek is nagy átalakuláson mennek át a középkor, újkor folyamán. Egyik ágon a tenyésztés a vadászati, másik ágon az őrző-védő munka irányába szelektál. Ez utóbbi csoport a kiinduló fenotípushoz képest fokozatosan elnehezül, míg előbbiek inkább megtartják erőteljes felépítésük mellett a munkájukhoz szükséges állóképességet is. Az antik arénák eltűntével nem múlik az emberi faj alantas igénye a vér látványára. A hajdani rituális áldozatból kifejlődött ókori szórakozást felváltja az öncélú, pusztán a vér látványáért folyó állatheccek kora. Így, ezen újkori arénák kiszolgáltatott áldozatai is ebből az alakkörből kerülnek ki. A velük szemben támasztott szelekciós igény az erő és kitartás mellett – a vadászati alkalmazáshoz hasonlóan – a rendkívüli fordulékonyság, s elsősorban a saját fajtársakkal szembeni, végsőkig folyó harc képessége (terrierek bekeresztezése). Ez nem jelent mást, mint a házikutya ősi, genetikailag programozott „jó erkölcsének”, azaz a megadást jelentő testszignálok gátló hatásának felszámolását.
A lőfegyverek fejlődése a középkori harctereken olykor még előforduló (Európában ez soha nem érte el az ókori Kelet alkalmazási szintjét!) aktív harci ebeket végképp háttérbe szorította. Helyette majd – vonatkozó források hiányában csak valószínűsíteni lehet, hogy nem előzmények nélkül – a legújabb kori háborúkban kapnak hírvivői, sebesült és hulla-, valamint aknakeresői, továbbá járőrkísérői feladatokat. Míg az aktív harci ebek leginkább a molosszoid típus képviselői, legújabb kori társaik a kimagasló intelligenciájú pásztorkutyák csoportjából kerülnek ki.
A már ókorban is létező, többnyire kistermetű kutyák, melyek olyan praktikus igényeket is kielégítettek, mint a ház apró kártevőinek irtása, vagy a szerető



gazda fájó izületeinek melengetése, utóbb egyre inkább luxus igényeket szolgáló társsá váltak. Csoportjuk több területről verbuválódott. Számos, eredetileg vadászati célra kitenyésztett fajta találta meg köztük későbbi hivatását. Az ugyancsak fürgeeszű, hivatás nélkül maradt pásztorkutyák közül is több fajta jut e téren új lehetőséghez. A folyamat napjainkban is tart.
A fajták származását illetően a szakirodalomban számos teória látott az idők folyamán napvilágot. A természettudomány történetében betöltött fontos szerepe miatt két tudós elme tárggyal kapcsolatos munkássága emelendő ki a felvilágosodás korából. Carl von Linné (1707-1778), svéd tudós, a Stockholmi Akadémia elnöke, aki a „Növények nemzetségei” címmel kiadott növényrendszertani munkájának köszönheti elsősorban ismertségét, kidolgozta a kutyafajták – általa teljesnek gondolt – származástani leírását. Rendszerező alapelve szükségszerűen nélkülözi a majd később Darwin által kidolgozásra kerülő evolúciós elmélet eredményeit. Buffon 1770-ben elkészült osztályozása „A kutyák rendszerének táblázata” négy fő ágat különböztet meg: dogok, futókutyák, pásztorkutyák és agarak. Munkája értékes bemutatása a XVIII. századi fajták alakjának és változatosságának.
Összefoglalóan elmondható: a közép- és újkor sikeresen építkezett elődei tenyésztői örökségéből. A társadalmi fejlődés által megfogalmazott minden új emberi igényre megtalálták a megfelelő választ. Ez esetenként új fajták, olykor meglévő fajták korszerűsítése révén valósult meg. A tenyésztői munka elsődleges célja a funkcionálisan megfelelő, egészséges anatómiájú, jó idegrendszerű ebek létrehozása volt. Többnyire. A folyamat kedvezőtlen elszabadulása, a küllemre tenyésztés elsődlegessé válása már korunk kétes értékű „dicsősége”, melyet némelyek előszeretettel neveznek „korszerű sporttenyésztésnek”.
A kutya és ember közötti szövetség alakulása a jövő tenyésztőinek munkáján múlik. Amennyiben szerény munkám sikerrel világított rá – elmúlt évezredek útját bejárva – az elődök példájának követendő voltára, már érdemes volt papírra vetnem soraimat.
(Megjelent: 2006-2007-ben az Új Kutya Szövetség című lapban)
Kutya ősök, őseink kutyái



Plutarkhosz: Párhuzamos Életrajzok című művében olvashatjuk, hogy midőn az athéniak elhagyni kényszerültek városukat - hátrahagyva javaik jórészét, így állataikat is -, Periklész apjának, Xanthipposznak a kutyája, nem tudván gazdájától megválni, végig a hajó mellett úszott, majd partot érve, a kimerültségtől kimúlt. Az emlékére emelt, s róla elnevezett Künosszéma Plutarkhosz korában (Kr.u.: I.-II. század fordulóján) még állt, vagyis felállítása után több, mint ötszáz évvel.
Tudjuk, hogy a kutya Eurázsia legősibb háziállata. A legszerényebb becslések szerint is több, mint tízezer éves kapcsolat fűz össze embert és kutyát. E kapcsolatra egy sajátos kétpólusosság jellemző: a munka (vadász, őrző-védő, stb.) kutya - sacralis (kultikus szerepet betöltő) kutya helyzete.
Nálunk, magyaroknál e szoros kapcsolatot még egy különös tény jellemzi: népi eb ( 170 db) és kutya (342 db) - szóláskészletünk az emberre vonatkoztatva, túlnyomóan, elmarasztaló értelmű.
A kutya, "akit" az ember felruház saját összes jó és rossz tulajdonságával, kinek szellemét éltében és holtában különböző funkciókkal látja el, a természetben (nem evolúciós értelemben! ) s mindennapi életünkben hozzánk legközelebb álló lény. Így érthető, hogy emberi tulajdonságunkból fakadóan, őt ékítjük fel gyarlóságunk jegyeivel, mert bár vitathatatlan, hogy a városi kóbor ebek történelmileg korai megjelenése, az eretnekséggel is összefüggő ördög és boszorkány hiedelmek szerepet játszottak e képzetek kialakulásában, de az is bizonyos, hogy csak leghűségesebb barátainktól "várhatjuk el" a rajtuk esett méltánytalanság elviselését. Láthatjuk: tudat, hiedelem, tudatalatti szoros kapcsolata alakította a fenti viszonyrendszert.
Hogyan testesült meg e kétségtelenül egyedülálló kapcsolat a hétköznapok valóságában? Milyen adatokra támaszkodhatunk a kérdés tisztázása érdekében? A válasz kézenfekvő: a történet- és segédtudományai állnak rendelkezésünkre. A fennmaradt műalkotások, írott emlékek, illuminált kódexek, s nem utolsó sorban a régészeti leletek segítenek a tárgykör megismerésében.
E helyütt, terjedelmi okokból, csupán, mint a magyar fajta kutyák kialakulása szempontjából jelentős korszaknak, az Árpád-kori Magyarország régészeti leleteinek vázlatos ismertetésére van mód. A régiónkat érintő leletekre természetesen külön kitérünk.
A régészeti leletanyagon belül elkülönül a kultikus szerepkörnek megfelelően elhelyezett anyag a pusztán elföldelt tetemek (gödörbe, verembe, árokba ásott) maradványaitól. A házban, cserépfazékban, sírban talált leletek nyilvánvalóan



kultikus, ám ezen belül különböző hiedelmekkel kapcsolható, temetkezések tárgyi emlékei.
A X.-XIII. századi Magyarországon, különösen annak északi-, Tisza-völgyi és tiszántúli részén feltűnően sok: 21 helyen található temetéssel, vagy halotti torral összefüggő kutya/farkas maradvány.
A mai, trianoni Magyarország területéről a forrásul szolgáló dolgozat (Vörös I.: Kutyaáldozatok és kutyatemetkezések a középkori Magyarországon I.-II.) 18 temető és 15 település ásatási adatait tudta összegyűjteni. Az ezekből kimutatható területi megoszlás: D-DK-Magyarország 11 lelőhely, ÉK-Magyarország 5 lelőhely, Baranya m. DK-i részén és Esztergom-Visegrád környékén 3-3 lelőhely.
Az idézett leletanyagból jellegre, fajtára utaló adatok a következő helyszíneken mutathatók ki:
- Pilis, X. század, mostani fajtáinknál valamivel kisebb, két eltérő típusú vadászeb;
- Szabolcs, X.-XII. század, agár típusú eb;
- Zalavár, X. század, két agár típusú eb, az egyik nagy termetű;
- Csongrád, X.-Xll. század, 25 kutya 5l7 csontmaradványa, a felgyői lelőhelyen további 12
koponya, ezekből Matolcsi J. több fajtát tudott azonosítani;
- Fenékpuszta, X.-XII. század, "honfoglalás kori" kuvasz;
- Fancsika, XII.-XIII. század, Canis familiaris matris optimae (Jeitteles 1877): közép-nagy és
nagy juhász- és vadászkutyák alakköre.
Régiónk eddig ismertté vált, nevezett anyagban kataszterbe vett leletei:
Temető: - Nagyhalász-Kis Zomborhegy (Szabolcs-Szatmár-Bereg m.);
- Szabolcs, Ref. Parókia (Szabolcs-Szatmár-Bereg m., X.-XII. század);
- Novaj-Földvár (Heves m., X. század);



- Nagyhegyes-Elep Mikelapos (Hajdú-Bihar m., X.-XI. század);
Település: - Sály-Lator (Borsod-Abaúj-Zemplén m., X.-XI. század);
- Tiszaeszlár-Bashalom (Szabolcs-Szatmár-Bereg m., XI.-XIII. század);
- Tiszalök-Rázom (Szabolcs-Szatmár-Bereg m., XI.-XIII. század);
- Fancsika (Hajdú-Bihar m., XII.-XIII. század).
Összességében elmondható: a X.-XIII. századi temetőkből és településekről előkerült 32 kutyacsontváz és 23 különálló koponya fajta és típus meghatározása elvégezhető. Az így azonosított kutyafajták összehasonlíthatóak, és jól felismerhetőek a középkori műalkotások, krónikák kutyaábrázolásain. Egy ilyen osteológiai, kynologiai és ikonográfiai komplex vizsgálattal kutya fajtáink ősei, őseink kutyái s azok hasznosítása is meghatározható lenne. S ne feledjük, az ez irányú kutatás révén betekintést nyerhetnénk a kor ember - kutya kapcsolatába is a hétköznapok tükrében. Bizonyos, hogy számos mai téveszmét eloszlathatnánk ily' módon (pl.: tartási-, használati mód, kutya az ember közvetlen lakókörnyezetében, stb.), s az is valószínű: mai fajtáink őseiről lényegesen bővülnének ismereteink.
Szép kynologusi, történészi komplex feladat. Vajh, lenne rá vállalkozó!
(Megjelent: Magyar fajták /Miskolc, 1996./; köszönet a forrásközlésért Dr. Vörös Istvánnak)
Kutyaábrázolások a Képes Krónikában
/ami a kutatásból kimaradt/
A legújabb kori kutatások 1358. május 15.-ét tekintik kódex irodalmunk egyik legfontosabb dátumának. Ekkor veszi kezdetét Anjou Nagy Lajos királyunk alatt, Kálti Márknak nevezett mester által Képes Krónikánk megírása. A gazdagon



díszített mű illuminátora: Hertul fia Miklós (és műhelye?). Ez a kódexünk, mint látjuk, teljes egészében magyar munka.
Jelen írás az ábrázolásoknak egy mai napig kellő figyelmet nem kapott területével kíván foglalkozni. Fontos rögzíteni, hogy az illuminátor saját korát, s nem a krónikában foglalt események idejét tárja elénk viselettörténeti, fegyver, szerszámok stb. vonatkozásában.
A kutatás által mai napig mostoha módon kezelt témánk a kódexben négy helyen található kutyaábrázolás.
Tudjuk, mai értelemben vett naturalista ábrázolásról esetünkben nincs szó, mégis, úgy véljük, hogy a képek írója, csakúgy, mint egyéb vonatkozásokban, forrás értékű munkát hagyott ránk. Az első ilyen miniatúra kódexünk 4. oldalán (f 2'b) lelhető fel. Sajnos erősen megkopott állapotban maradt ránk. Egyszerű keretben, sziklás-erdős háttér előtt vadászó vitézek három csoportját látjuk. Középen ketten hosszú lándzsákkal és kutyákkal medvékre vadásznak. A tőlük jobbra és balra lévő fegyveres csoportok a távolt kémlelik. A krónika Scythiára vonatkozó szövegét illusztrálja a művész, melyet a magyarok őseinek tartott hunok "nagy ravaszul" kikémleltek, s amely "gazdag berkekben, erdőkben és legelőkben, s hemzsegnek ott a különféle vadállatok".
Az ábrázolás előterében egy fehér alapon barna pettyekkel tarkázott, mögötte egy világos barna alapszínű, ugyancsak sötétebb barna pettyekkel jelzett eb látható. Mindkettő erősen csahol. Erőteljes fej, fejhez simuló, lógó, nagy, lekerekített fülekkel, feszes hát, erős mellkas, felhúzott has, erős, hosszú, jól szögelt végtagok. Hosszú, felkunkorodó farok. Rövid szőrzet. A kipusztult magyar szelindek?
Mögöttük, de a képsíknak ugyancsak előterében, erősen megkopott festéssel egy barna színű ebet tart a pecér pórázon. A fej kontúrja, a lógó fülek kissé megtört állása, a feszes hátú, de erőteljesen felhúzott hasú, rendkívül karcsú test, a karcsú végtagok agárszerű benyomást keltenek. Az ősi magyar agár?
Második, tárgyhoz kapcsolódó, ábrázolásunk az 5. oldalon (f 3a) található "A" iniciálé. A csodaszarvassal való találkozást megörökítő képen jobbról vadászó csoport látható kutyákkal, az előtérben vezéralak: Hunor vagy Magor. A baloldali háttérben erdő, amely felé szarvasünő tart. Közvetlenül a kép alatt az idevágó szövegrész: "Történt egy napon, hogy vadászni indultak és a pusztában egy szarvasünő bukkant eléjük; az menekült előlük, ők pedig a maeotisi mocsarak közé is követték."



A képen négy eb látható. Az elöl haladó, hosszú pórázra engedett fehér és barna színű páros jól látható módon a vad csapáját követi mély orral. Erős (vizslás?) fej, lógó, lekerekített végű, fejhez simuló fülek. Feszes hát. Kitűnően ábrázolt a mély fejtartásból, vezetékbe dőléstől még kifejezettebben jelzett mar. Elég mély mellkas, kissé felhúzott has. Jól izmolt, jól szögelt végtagok. Felkunkorodó, hosszú farok. Rövid szőrzet. Összességében emlékeztetnek a 4. oldal miniatúrájában ábrázolt csaholó kutya párra, de azoknál kisebb termetűnek, testarányon belül erősebb törzsűnek tűnnek. Kajtárkodó kopó (magyar vizsla őse)?
A vezér mögött, az előtte haladó kutyákat erősen figyelő sárgás-barna alapszínű, sötétbarna foltokkal mintázott, rövid szőrű eb pórázon. Jellemzője: erős agykoponya, elkeskenyedő, karcsú arckoponya, álló, kisméretű, hegyes fülek, karcsú test, közepesen hosszú végtagok.
Összességében agaras benyomást kelt. Figyelemre méltó a 4. oldalon ábrázolttól eltérő fül állás! Magyar agár őse?
E foltos eb mögött, kissé takarásban, egy közép barna, rövid szőrű, az eddig ismertetetteknél nehezebb testűnek tűnő, erőteljes fejű, ugyancsak fejhez simulóan, ám azoknál hosszabb, lekerekített végű fülekkel rendelkező kutyát láthatunk. Fejét, orrát (?) magasan tartja. Nem lehet megállapítani, hogy a fejtartás a gazdára figyelés vagy a vadról jövő légszimat következménye. Feszes hát, közepesen hosszú végtagok. A takarásból következően az alsó vonal és a farok nem ábrázolt. Ősi magyar kopó vagy szelindek?
A 105. oldal (f 53a) "D" iniciáléja soron következő tárgyunk. A csóri vadászatot láthatjuk. Sziklás tájon egy erdőcskében balról jobb felé lovagol Álmos herceg két kísérővel, akik Kálmán király hívei. Lova lába előtt sólyma egy varjút tart nyakánál fogva; egy csaholó kutya rohan feléjük.
A fehér színű, rövid szőrű, az 5. oldalnál leírt csapázó kutyákra emlékeztető, ám azoknál könnyebb testűnek tűnő eb kifejezetten vizslás benyomást kelt. A lendületes, térölelő mozgást a miniátor kitűnően ragadta meg. A futás lendületétől szép ívű hát, a mély mellkas, a finoman felhúzott has, a kissé felkunkorodó végű hosszú farok, a jól szögelt, arányos végtagok, mind egy harmonikus felépítésű, kiforrott vadászebet mutatnak. Fürjész eb (magyar vizsla őse)?
S végül a kódex 106. oldalán (f 53’a) egyszerű keretben: Álmos herceg és kisfia, Béla megvakítása. A sziklás tájon baloldalt trónon ülő Kálmán király két katonának parancsot ad a hercegek megvakítására, valamint a kis Béla kasztrálására. Jobbról a háttérben fekszik Álmos herceg a földön, egy katona kiszúrja a szemét. Előtte a



megvakított gyermek Béla, aki helyett a mellette térdelő katona egy kutyát kasztrál.
Az ábrázolás nem ad igazán lehetőséget a fajtajelleg megállapítására. Ami látható: rövid szőrű, homokszínű, világos barna pettyekkel tarkított, kis-közép termetű, hosszú, kissé felkunkorodó farkú kutyáról van szó. A csak kontúrban ábrázolt fej a korábban látott kajtárkodó kopó (?), fürjész eb (?), vizslás típusra emlékeztet. A jó1 szögelt végtagok közepes hosszukkal is erre utalnak. A combokon látható csíkok lehetnek a szőrzet színei, de a műveletből adódó vérzés jelzése is.
Összefoglalóan megállapítható, hogy a magyarság az 1360-as években már rendelkezett kiforrott, a mai típusokhoz közel álló vadászebekkel. Véleményünk szerint egyedülállóan hiteles dokumentumként kell értékelni Képes Krónikánk fentebb elemzett ábrázolásait a magyar fajta ebek őstörténetét, eredetét illetően. Láthatjuk, hogy a művész nem az általános ikonográfiai szabályok szerinti sematikus ábrázolás síkján dolgozott, hanem tudatosan törekedett korának valóságát megörökíteni, mint tette ezt más vonatkozásokban is. Nyilvánvaló, hogy a terület további vizsgálatot igényel. Lehet vitatkozni jelen írás kérdőjeles fajta meghatározásaival, de nem lehet elvitatni: igaz, eltérő fül állással látunk egy típust; nehezebb, könnyebb felépítéssel egy másikat; egy nehéz testűt; negyedik típusként a vélelmünk szerinti magyar szelindeket, mert bár tudjuk, medvére használtak agarat és kuvaszt is, e kettő az ábrázolás alapján teljességgel kizárható.
Szeretné e sorok írója remélni, hogy a Millecentenárium évében a magyar kultúrtörténet egy eddig perifériára szorult területére sikerült felhívnia a kutatás figyelmét, mert a vadászati kultúra is életünk, s általános kultúránk része.
(Megjelent: 1996-ban Magyar fajták /Miskolc, 1996./; az "A kutya" és a História hasábjain)
A Kálmáncsehi Breviárium kutyaábrázolása
Az Országos Széchenyi Könyvtárban Clmae 446. jelzet alatt található a magyar reneszánsz egyik kiemelkedő személyisége, Kálmáncsehi Domonkos székesfehérvári prépost (1474-1495), által készíttetett színpompás, gazdagon illuminált, s megrendelőjéről elnevezett kódexünk.



Az 1481 körü1 keletkezett, 302,-cm x 225,-cm méretű mű miniátora nem kisebb személyiség, mint a Corvin Mátyás udvarában élő és alkotó, olasz származású: Francesco di_ Kastello Ithallico. E hazánkban megtelepedett művész neve nem csupán a véletlennek köszönhetően maradt reánk, de a reneszánsz szellemiségnek megfelelően, hitelesen szignálta is művét: kódexünket.
A kétségtelenül olasz-reneszánsz műveltségű mester stílusán a ferrarai, lombardiai iskolák hatása éppúgy fellelhető, mint a gótikus örökség régieskedő motívumai. Kifejezésmódja olykor nehézkesnek, darabosnak, máskor virtuóznak, könnyednek tűnik. Zavarba ejtően sokoldalú, már-már eklektikus! A lapszéldíszítések e változatosságának köszönhetően szinte alig illeszthetőek egy művész ouvrjébe.
Tárgyunk, a kódex 308a számú lapján található vadkanvadászat, lényegében külföldi mintaképekre visszavezethető, világi motívumokat tartalmaz; felfoghatjuk a Limbourg testvéreknél jelentkezett téma korszerűsített változatának is. Az ábrázolás miniátorunk legjobb alkotásainak sorába tartozik.
A kép a jelzett lap alján, annak teljes szövegszélességében húzódik. A szimmetrikus, kiegyensúlyozott, igen rajzos kompozíció hátterében képzeletbeli tájat 1átunk sziklás hegyekkel, várkastélyokkal, lakótoronnyal; a központi témát keretező távoli sziklaormon lévő vár tömbjét kis, kerek erdő tömege egyensúlyozza ki. A jobboldali háttér várkastélyának lankáit megművelt földek borítják, előtérben erdővel. Az építmények stilizált voltát az arany színezés is hangsúlyozza.
A kép előterében, nyílt terepen két férfi kutyákkal vadkanra vadászik. A baloldali, a kan háta mögött a lándzsa hegyét vizsgálja; a jobboldali, a vaddal szemben, előreszegzett lándzsával ront előre. A középen lévő hatalmas agyarú kant három azonos alkatú, erős, nagytermetű kutya támadja. Mindhárom rövidszőrű, erőteljes, jól izmolt, mély mellkasú, felhúzott hasú, viszonylag kis fejű, lógó fülű eb, hosszú farokkal.
A kan mögötti éppen belemar annak bal hátsó combjába; a balról támadó takarásban van, csak háta, koponyatetője és farka látszik. E két eb színe fehér. A jobbról támadó, ismételjük: az előbbiekkel azonos küllemű kutya, éppen a kan fülébe csimpaszkodik. Ez világos homokszínű.
Némelyeknek csábító lehet a feltevés, hogy vizslákról van szó. Ám, vizsgáljuk meg a kérdést alaposabban!



A már leírt kompozíción fellelhető kezdetleges távlatábrázolás, az előtér figuráinak egymáshoz viszonyított helyes arányaira való törekvés, melyből megállapítható, hogy nagy termet; ebekről van szó, nem támasztják alá e felvetést.
Vagy nézzük a vadászat módját! Vadászunk, vadásztak-e vizslával falkában nagyvadra? Emlékezzünk csak az egy századdal korábbi Képes Krónikánk kutyaábrázolásaira! A „D” iniciáléban rohanó, vizsla típusú eb a sólyom által levágott varjút akarja megszerezni. Vagy az „A” iniciálé vezetéken csapázó, ugyancsak e típusba sorolható kutya párja. A magyar Hertul fia Miklós milyen hitelesen és a mai típusnak is megfelelő arányokka1 (fej - törzs arány!) ábrázolta vizsláink feltehető őseit!
A levelezésekben emlegetett nyúlász- és fürjészebek (vizslák) vajon mit kerestek volna vadkanvadászaton? Ott volt a magyar szelindek, ez a hatalmas termetű, őrzésre és vadászatra egyaránt alkalmas kutya, valamint a kuvasz! Jól tudjuk, Mátyás királyunk különösen kedvelte vadászatra e rettenthetetlen fajtánkat. Ám, a kuvasz nem rövidszőrű, mint ábrázolt ebeink! Vajon az olasz származású miniátor a magyar Birodalom szívében élve ne tudta volna a való életet? Alig hihetjük!
Fogadjuk el, feltételezve az alkotó honi ismereteit, hogy a megrendelő magyar főpap személye, a reneszánsz stílusú életszerű ábrázolás követelményei okán magyarországi vadászkutyát ábrázol képünk. Ez a kutya azonban nem lehet semmiképpen vizslaős! Lehet magyar szelindek, esetleg valamely korabeli kopó típus, bár a fej - törzs arány ezt is kizárni látszik.
Végre is tudomásul kell vennünk, hogy látszólagos morfológiai jegyek alapján, alapos stíluskritikai elemzés, társtudományok eredményeinek ismerete nélkül1 nem vonhatunk le következtetéseket, feltételezésekbe nem bocsátkozhatunk. Ne tegyük ezt honi kutyafajtáink esetében se!
(Megjelent: 1997-ben az "A kutya" című lapban)
Végveszélyben



Mióta a mai értelemben vett sporttenyésztés elterjedt a világban, honi fajtáink kedvelői soha nem voltak könnyű helyzetben. Néhány éve még a pumiért és mudiért kellett aggódjunk. Mára, hála a lelkes és hozzáértő összefogásnak, őket illetően bizakodva tekinthetünk a jövőbe.
Vajh' elmondhatnánk ugyanezt a drótszőrű magyar vizsláról!
Sajnos nem tehetjük. Bármily fájó, ki kell mondanunk: a fajta végveszélyben van!
Hogyan jutottunk idáig?
Nos, már a drótosok születése is meglehetősen kedvezőtlen körülmények között történt, hiszen a II. világháború véres évei adták a hátteret. S aztán a még éppen csak első lépéseinél tartó tenyésztést lehetett elölről kezdeni.
1966-ban az FCI elfogadta a fajtát. Következhetett szűk két évtized mikor úgy tűnt, jó úton haladunk.
Nézzük a számokat! A születésnél négy kennelé (Csabai, Selle, Haraska, Povázia) a döntő szerep. Számuk a 80-as évekre 75-re emelkedik. Napjainkban ez a szám 20 alatt van!
1969-71 között 440 utódról van tudomásunk. 1989. és 1993. között évi átlagban 158 a bejelentett utódok száma. '94-ben 133, '95-ben 93 a törzskönyvezett kölyök. A regisztráltak jelentős hányada felülbélyegzett törzskönyvet kap. A kiállításokon, versenyeken felvezetett egyedek száma is aggasztóan alacsony, nem ritka teljes hiányuk. Súlyosbítja a helyzetet, hogy ezen példányok döntő részét egy szűk kör többszörösen bemutatott ebei adják. Mondhatjuk-e a mintegy másfél tucatnyi kutyáról, hogy híven reprezentálják a fajtát? Avagy tudjuk-e egyáltalán, hány drótos él és dolgozik hazánkban? Nyílt titok, hogy az állomány jelentős része a regisztráción kívül létezik. Persze ők sincsenek sokan.
És a meglévő populáció? Aki figyelemmel kíséri az állomány alakulását, kiállításokon (pld. legutóbb a '98-as Derbyn és Klub kiállításon), vadászatokon gyűjti tapasztalatait, az alábbi szomorú megállapításra juthat:
Küllemileg nagyfokú heterogenitás tapasztalható. Jellemző hibák: könnyű csontozat, gyengén izmolt, laza felépítés, nem elég mély mellkas, hátsó végtagoknál túl nyílt szögelés, a magyar vizsla fajtajelleget nem megfelelően képviselő fej, világos szemszín, túl rövid, túl finom vagy éppen griffonos szőrzet.



Vagyis a hibák három lényeges pontban összegezhetőek: gyenge csontozat, nem megfelelő fejtípus és szőrzet.
És az idegrendszer? Vadászkutyáról lévén szó, ez a kérdés csaknem nagyobb fontossággal bír, mint a küllem hibái. Szomorú tapasztalat, hogy e téren is súlyos gondok vannak. Jelentős a túl érzékeny, ideges, félénk, olykor túlfűtött egyedek száma.
Joggal vethető fel, ha ennyire problémás a fajta, érdemes bajlódni vele?
Ne tévesszen meg senkit a felsorolt sok negatívum! Ezek kiemelése csak a veszélyeztetett fajta helyzetének igaz megismertetése okán sorjázik fentebb. Most nem a méltatás, a valóban meglévő értékek oly' sokszor leírt ismétlése tárgyunk. Az egy pillanatra sem lehet vitás, hogy megőrzendő, megbecsülést érdemlő nemzeti értékünkről van szó, melynek hibáit az érte aggódó őszinteséggel kell feltárni.
Mire vezethető vissza a gyakori idegrendszeri probléma? Aligha lehet vitás, hogy a kevés egyedszámú, zárt populáció (a '60-as években volt olyan kennel, mely hat további tenyészet alapító állományát adta!) belterjes tenyésztése teremtette meg az alkalmat e hiba nagyfokú elterjedéséhez.
A küllemi hibákért részben szintén a megfelelő szelekció-, a tenyésztés irányítás hiánya okolható, s a szőr minőségének a bevitt ír szetter és pudelpointer sem tett jót. Talán korainak mondható az FC1 elismerés egy olyan fajta esetében, melynek állománya még megfelelően nem konszolidálódott.
Remélhetjük-e a fajta helyzetének javulását akkor, ha vizslás körökben az állomány homogenizálását újabb drótos német vizsla bevitellel kívánják egyesek elősegíteni, s ugyanakkor vitatják a rövidszőrűeknél jelentkező mutációs egyedek létét?
Adatok vannak arról, hogy 1921-22 évben már versenyeken, kiállításokon ezek a vizslák fel-felbukkantak. 1944-ben, tehát már a fajta kitenyésztésének munkálatai során, ismét találkozunk e kérdés felvetésével. E sorok írója maga is ismert rövidszőrű magyar vizsla alomban született drótost, mely igen jó szőrminőséget mutatott. Nem lehet vitás, hogy esetünkben minden további idegen vér bevitele csak még távolabb viszi a fajtát magyar voltától, mi elsősorban a fejtípusban és a Wesenben fog megmutatkozni.



Elláthatja-e a fajtagazda szerepét egy pénztelen, eszköztelen szakosztály, melynek pályázatára 1998. évben még csak válasz sem érkezett? Avagy remélhető-e a megoldás egy fuzionált vizsla Klubtól?
Belátható, a meglévő súlyos problémák rendezése megfelelő eszközök, anyagi támogatás nélkül elképzelhetetlen. Az egyesült Klubban pedig - a legtisztesebb szándék mellett is - gondot jelenthet a Drótosok kis számaránya és a feladataik megoldásához szükséges eszközigény között feszülő aránytalanság. Mi hát a teendő? - merül fel a kérdés. A lehetséges válasz:
1./ Tekintet nélkül a küllemi eredményességre, ki kell zárni a tenyésztésből az idegrendszeri problémákat mutató egyedeket.
2./Kötelezővé kell tenni az örökletes betegségek, elsősorban a diszplázia vonatkozásában a szűrést. Tenyésztésbe csak a mentes és enyhe minősítésű egyedek vonhatóak, azzal, hogy enyhe fokozattal rendelkező egyed csak mentes egyeddel párosítható. Rokon párosítás csak mentes egyedekre engedélyezhető.
3./ A két magyar fajta vizsla fajtagazda szervezetei között együttműködési megállapodást kell kötni. Ennek keretében rendezni kell a fajtajavító keresztezések és a mutációs egyedek törzskönyvezésének kérdését, a standardok harmonizációját.
4./A kis populációra tekintettel az enyhébb küllemi hibákat mutató egyedek ajánlott párosítási rendszerét ki kell dolgozni. Az ajánlást figyelmen kívül hagyó párosításból származó utódokat a tenyésztésből ki kell zárni.
5./ Tenyésztési feltételként kötelezővé kell tenni a képességvizsgálatot.
6./Az országos állomány felmérését el kell végezni, különös figyelemmel a regisztrációban nem szereplő, vadászati munkát végző egyedekre. A munka során a vizsgálatnak ki kell terjednie az 1. és 2. pont alatt rögzítettekre, valamint ellenőrizni kell az 5. pont szerint a munkavégzést.
7./ Ki kell dolgozni az 1.-6. pont alatti feladatok végrehajthatósága érdekében a tenyésztői támogatás rendszerét.
8./ A MEOE biztosítja a szükséges mértékű támogatást a fajta megmentése érdekében.



Lehet, a javaslat radikális, de ne feledjük, ahhoz, hogy e nemes fajta, mely nem csupán a magyar vizsla egyik szőrváltozata, fennmaradjon, nincs vesztegetni való időnk. A szakmai háttér adott, a cél ismert. Cselekedni kell.
(Megjelent: 1999-ben az "A kutya" című lapban)
Új szelek a "drótosok" házatáján
Mért, miért nem, a kutyatenyésztés - nézzük csak meg a '20-as, '30-as évek szaksajtóját, de akár a '60-as évekét - soha nem volt mentes a torzsalkodásoktól, széthúzástól. A "játék" résztvevői számára az önös érdek sokszor, igen sokszor fontosabb volt, mint a szakmai összefogás, együttműködés.
Mondják, az is morbus hungaricus, hogy más, boldogabb nemzetektől eltérően, sajátunkat értékén becsülni képtelenek lennénk, míg a másé, az idegen akárhányszor valós értékétől függetlenül is - felmagasztosul.
Aki nyomon követte l00 éves egyesületünk közelmúltját 1áthatta, a kór milyen mélyen rágta magát szervezetünk testébe. A műtétnek csak kezdeti szakaszában vagyunk. Reméljük, mindannyiunk, s végre a kutya érdekében, a szike jó kezekbe adatott.
Ne higgye senki, hogy hazánk akárcsak felzárkózhat a nagy kutyás nemzetek nyomába, ha nem tanulja meg saját értékes fajtáinkat becsülni. Ezek olyan kincseink, melyekkel jól sáfárkodni nem csupán kötelességünk, de jó1 felfogott érdekünk is. Nem kell ehhez más népek ebeit leszólni, értékükön kell őket is számon tartanunk.
Sok szó esett mostanában a kutyatenyésztés jogi szabályozásáról. Amikor e sorok íródnak még nem lehet tudni, hogy a magas grémium mint ítél a pályázók között. Egy biztos. Nekünk úgy kell munkánkat végeznünk, hogy alkalmasnak ítéltessünk erre a felelősségteljes feladatra.



A MEOE Drótszőrű Magyar Vizsla Szakosztálya ezt az igazságot ismerte fel, amikor ez év március 11.-i tisztújító közgyűlésén a régi-új elnököt megerősítve, Tumay János úr személyében, a munkáját segíteni hivatott vezetőséget teljes egészében megújította.
Nem volt előzmények nélkül való ez a megújulási - nyugodtan mondhatjuk kényszer. A fajta megszületése óta, a háborús éveket leszámítva, legmélyebb válságát éli át. A tét nem kevesebb, mint a fennmaradás vagy eltűnés.
E lap hasábjain az elmúlt év májusában megjelent egy vitaindítónak szánt cikk. Az egyesület akkori viszonyaira jellemző módon, mind címében, mind tartalmában az akkor éppen nem szeretem szerző neve nélkül - puhított változatban. A lap felülről meghatározott szerkesztési elvei eleve kizárták szakmai vita kibontakozását, de félve mondom ki, a szakmai érdektelenség kérdése is felmerül. Érdemi reflexió a Nimród decemberi számában jelent meg. Ez értékes észrevételekkel támasztotta alá mondandónkat. Mi is volt ez?
Számot kell vetni végre azzal a kérdéssel, külön fajta, vagy csak szőrváltozata a drótos a rövidszőrűnek?
Álláspontunk szerint nem csupán szőrváltozatról van szó, ahogy ezt egyesek állítják, hanem önálló fajtáról, mely erősebb csontozatával, "dupla kabátjával", a német vizslától örökölt, kívánatosan nagyobb ellenálló képességével, szervezeti szilárdságával, s a wesenben némileg erősebb természetével külön fajtának tekintendő. A tenyésztői munkának ezeket a jegyeket kell rögzíteni a fajta homogenizálása során. Ehhez, első lépcsőben, tisztába kell jönni a honi állománnyal. Ma senki nem tudja megmondani, hány jól dolgozó, fenotípusában megfelelő, s remélhetőleg genotípusban is jónak bizonyuló drótszőrű magyar vizslánk van. Tudjuk, vannak vadászkézen reménykeltő egyedek. Ezek megismerése, regisztrációja elsőrendű feladatunk kell legyen. Átjárhatóvá kell tenni ugyanakkor a két fajta magyar vizsla között a törzskönyvet, hogy a drótos jelleget mutató (visszaütés, mutáció?) egyedek a magyar vizsla jelleg erősítésére (fejtípus!) bevonhatóak legyenek a tenyésztésbe.
Mindez csak egy átgondolt, az ajánlott párosítás szintjéig megtervezett tenyésztési program révén valósítható meg.
Nem lehet megengedni a német bevitelt, mert akkor rövid úton elérhetjük azt az állapotot, melytől a fajta szülőatyja óvott: lesz egy sárga német vizslánk.



Nem járható az az út sem, melyen rokonpárosításokat utólag engedélyeztetnek egyes „tenyésztők". Vajon számot vetnek-e ezeknek az engedélyeknek a kiállítói a regisztrált kis létszámú, zárt populációra való hatással? És számot vetett-e a már idézett megjelenés során a kéziratba belenyúló szakértő, amikor az FCI által még tolerált mértékig kiterjesztve fogalmazta át a terheltség tenyésztésbe vonható szintjét? Álláspontunk szerint, pontosan a kis populáció okán indokolt a legnagyobb szigorúság. Nem elfogadható az a filozófia, hogy kevés a kutya, nincs miből szelektálni, ezért engedjük szabadjára a mennyiségi termelést, s majd szelektálunk, ha lesz miből. Ezen az úton egészen biztosan el lehet veszejteni egy fajtát! Határozott véleményünk, csak a legjobbra, a legjobbak tenyésztésére szabad törekedni, s ebből is keményen selejtezni kell, ha indokolt. Így, lassan ugyan, de elérhetjük célunkat: a fajta felemelkedését.
Kell tehát, s itt ismét leírjuk, az alábbiak megvalósulása:
1./ Tekintet nélkül a küllemi adottságokra/eredményességre, ki kell zárni a tenyésztésből az idegrendszeri problémákat mutató egyedeket.
2./ Kötelezővé kell tenni az örökletes betegségek, elsősorban a könyök- és csípőizületi diszplázia vonatkozásában a szűrést. Tenyésztésbe csak mentes, majdnem mentes és enyhe minősítésű egyedek vonhatóak, azzal, hogy enyhe fokozattal rendelkező egyed csak mentes egyeddel párosítható. Rokon párosítás csak mentes egyedekre engedélyezhető.
3./ A két magyar fajta vizsla fajtagazda szervezetei között együttműködési megállapodást kell kötni. Ennek keretében rendezni kell a fajtajavító keresztezések, különösen a rövidszőrű almokban jelentkező drótos jelleget mutató (visszaütés, mutáció?) egyedek törzskönyvezésének kérdését, a standardok harmonizációját.
4./ A kis populációra is tekintettel - külön figyelemmel az enyhébb küllemi hibákat mutató egyedekre - ki kell dolgozni az ajánlott párosítások rendszerét. Az ajánlást figyelmen kívül hagyó párosításból származó utódokat a tenyésztésből ki kell zárni.
5./ Tenyésztési feltételként kötelezővé kell tenni a képességvizsgálatot.
6./ Az országos állomány felmérését el kell végezni, különös figyelemmel a regisztrációban nem szereplő, vadászati munkát végző egyedekre. A vizsgálatnak ki kell terjednie az 1. és 2. pont alatt rögzítettekre, valamint ellenőrizni kell az 5.



pont szerint a munkavégzést. A megmérettetést sikerrel teljesítő egyedeket regisztrálni kell ("B” tkv.), s lehetőleg be kell vonni a tenyésztésbe.
7./ Teljes körűvé kell tenni az alomellenőrzést.
8./ Ki kell dolgozni az 1.-7. pont alatti feladatok végrehajthatósága érdekében a tenyésztői támogatás rendszerét. Támogatásban csak együttműködő tenyésztő részesíthető. Meg kell nyerni - elsősorban az apróvadas területen érdekelt vadásztársaságok együttműködését.
9./ A MEOE-nak, mint a hazai kynologia legnagyobb szervezetének, biztosítania kell a szükséges mértékű támogatást a fajta megmentése érdekében.
Szakosztályunk a célokat tehát megfogalmazta. Feladatainak finanszírozásához részletes költségvetést és pályázatot dolgozott ki. A vadászati idény indulásával megkezdi állományfelmérő munkáját, addig is várja az ebeiket bemutatni szándékozó azon tulajdonosok jelentkezését, akiknek a figyelmét felkeltették e sorok. A jelentkezők névre szóló értesítést fognak kapni a bemutatások lehetséges időpontjairól és helyszíneiről. Várjuk azon vadásztársaságok jelentkezését is, amelyek a vadászati törvényben előírt vadászati alkalmassági vizsga helyi lebonyolítására vállalkoznak.
Kidolgoztuk ez évi programjainkat is. Ennek keretében Mezőcsáton szeptember 30.-án VII. fajtacsoport tenyészszemlét, képességvizsgát és őszi tenyészvizsgát, október 1.-én vadászati alkalmassági vizsgát tartunk a helyi VT-vel együttműködésben. Október 15.-én Cigándon a VT területén vadászati alkalmassági vizsga. Október 22.-én pedig "kiállítás a kiállításban!". Az egri CAC helyszínén és ideje alatt akár két kiállítás győztese is lehet, ha benevezi drótosát klubkiállításunkra is.
Ahhoz, hogy mindez megvalósulhasson nem elég az elhatározás. Át kell alakítani a szakosztály szervezetét, létre kell hozni a területi felelősök hálózatát, akik szűkebb pátriájukban figyelemmel kísérik a fajta helyzetét, és segítik a tenyésztési felelős munkáját.
Kellenek még szponzorok és marketing munka... És kellenek kutyások, kutyás vadászok, akik tenni akarnak ezért a szerető és értékes társért: a drótszőrű magyar vizsláért.



(Megjelent: 2000-ben az "A Kutya" hasábjain)
2400 éves kutyatemető Főníciában
Hajlamosak vagyunk olykor azt hinni, hogy eleink minden fontos leletet megtaláltak, feltártak, s a régészet már nem okozhat meglepetést számunkra. Aztán az élet sorra rácáfol ezekre a kicsinyhitű véleményekre. Egyiptom és a mezopotámiai magas-kultúrák írásos emlékeit el tudjuk olvasni. Ismerjük legalábbis így gondoljuk - mitológiájukat, isteneik pantheonját, hitvilágukat. Mindennapi életükről gazdag forrásanyaggal rendelkezünk. Elmondhatjuk ezt a térség későbbi népeiről is: filiszteusokról, föníciaiakról, perzsákról és kisázsiai görögökről egyaránt.
S itt egy város: Askalon (Ashkelon). A mai Izrael területén lévő ősi település legrégebbi alapjai Kr.e.: l800 körül épülhettek. A hajdani forgalmas kikötőváros a történelem viharaiban számtalanszor elpusztult, s főnixként újra épült. Miért érdekes ez számunkra?
Aki figyelemmel kíséri a házikutya történetét, szerepének alakulását emberi kultúránkban, tudja: Egyiptomban jelentős kultusza volt négylábú társunknak. Halálát meggyászolták, tetemét mumifikálták s eltemették. A közel-kelet egyéb kultúráiban is tetten érhető mitológiai felbukkanása, igaz korántsem az egyiptomiak szintjén, ám az itt kialakult kép amannál sokkal árnyaltabb, életszerűbb. Régészeti emlékek sora örökíti meg felhasználásának sokoldalúságát. A föníciaiakról pedig tudjuk, hogy "felelősség terheli őket", mint szenvedélyes hajózó, kereskedő népet, számos mai fajta ősének exportálásáért az akkor ismert világ távoli tájaira. A görögök kutya szeretete talán közismertnek is mondható.
De ki hallott olyat, hogy itt a közel-keleten is létezett volna kutyatemető?



Askalon romjait az l800-as évek óta ássák. A hozzávetőleg 4000 éves legalsó ásatási réteget kb. l0,-m választja el a mai felszíntől, s ezek a méterek, mint könyv lapjai őrizték meg számunkra a hajdani élet emlékeit.
S nem csupán az emberét! Mert például a filiszteusok idejéből (Kr.e.: XII. –V. század) egy ház alapja alatt agyagcsuporban kiskutya csontvázat találtak. Ennek démonűző, rontásűző szerepe lehetett. 3,-m körüli mélységben pedig (Kr.e.: IV.-III. század: főníciaiak, perzsák, görögök kora), az 50-es számú ásatási szelvényben, hatalmas kutyatemetőt tártak fel. Ez az antik világ ma ismert legnagyobb ilyen lelete. 1991-ig mintegy 800 kutyasírt sikerült kibontani. Minden kutyát külön, kövekkel gondosan körülrakott mélyedésbe, oldalára fordított helyzetben temettek el. Farkuk, talán a fajtajelleg okán, hátsó lábuk között elhelyezett. A felnőtt példányok átlagos marmagassága 53,-cm körüli, becsült súlyuk 14,-kg-ban valószínűsíthető. Számos kölyök és fiatal, sőt újszülött eb sírja is feltárásra került. Az osteológiai anyag lényegében az e tájon ma is fellelhető páriakutyák alakkörébe sorolható. A tetemeken semmi nem utal erőszakos halálra.
A temető helye és a gondos temetés arra utal, hogy ezek az ebek megbecsült tagjai voltak koruk társadalmának. Nincsenek ugyanakkor sírmellékletek, melyek útbaigazítanák a kutatót.
A város nem uralkodói székhely, így nem valószínű, hogy valamely fejedelem kedvenc vadászebeiről lenne szó. Alkatukat tekintve a harci ebek sorából is kizárhatóak. Nem is vallási központ, így alighanem a kizárólagosan templomi szolgálatot teljesítő ebek körébe sem sorolható valamennyi.
Vajon, nem a hajdani forgalmas kikötőváros megbecsült "köztisztasági alkalmazottai" nyugszanak e sírokban? S talán kedvencek is, egy-egy család házának tisztán tartója, őrzője, gyermekek játszótársa?
Ma nem tudunk erre a kérdésre egyértelműen megnyugtató választ adni, mivel nincs analógiája a kor kultúráiban ennek a lelet-együttesnek.
Igaz, hogy a terület valamikor egyiptomi uralom alatt állt, ennek direkt hatása azonban itt nem mutatható ki.
A korai mezopotámiai kultúrák nem adnak támpontot a kérdésben. A perzsáknál sincs ilyenről tudomásunk. A görögök, mint nagy kutyabarátok, állítottak ugyan síremléket egy-egy számukra kedves jószágnak, ám temetőt nem létesítettek nekik. S eddig a föníciaiaknál sem volt tudomásunk ilyen létezéséről.



Köszönet a forrásgyűjtésben nyújtott segítségért Biberné Noseda Noéminek.
Szakirodalom: The New Encycclopedia of Archeological Excavations in the Holy Land
(The Isr. Exploration Socíety Carta, Jerusalem, 1993. és Ch. Smith, Simon
and Schuster, New York);
National Geographic (2001. január).
(Megjelent: 2001-ben az "Új Kutya Szövetség" című lapban)
A MAGYAR VIZSLA
A kutya, mint tudjuk, a teremtés csodája. A vizsla, a magyar vizsla pedig nem is kutya. Ő VIZSLA! A szépség, nemesség, intelligencia és a túlcsorduló szeretet analógiája is lehetne ez a szó.
Kár lenne tagadni, nem vagyok a kérdésben éppen elfogulatlannak mondható, végül is mindenkinek a saját csemetéje a legkedvesebb, de mentségemre szolgáljon, honi fajtáink mind közel állnak szívemhez. Ígérem, szigorúan tartani fogom magamat a történelmileg hiteles adatokhoz, s szándékom szerint a lehető legteljesebb képet tárom a szíves olvasó elé.
Nézzük, hogyan született! A közhit inkább csak a komondort, kuvaszt és pulit tartja ősmagyar fajtának, s vadászebeinkről – kissé háládatlanul – későbbi születést tételez fel. Honfoglaló eleink életmódjának ismeretében egyértelműen valószínűsítenünk kell, ezek őseinek kitenyésztése sokkal régebben végbement,



mint azt az újabb kor kutatói gondolják. Sőt, nyilvánvalóan bizonyítható tény, s itt ne feledjük, agarunk és kopónk sok tekintetben szerencsétlenebb sorsot tudhat maga mögött, ma vizslánk közelebb áll az ősalakhoz, mint kedves pásztorkutyáink, kiken az újkori sporttenyésztés sokat változtatott.
Honfoglaló eleink tehát, mint harcos, nomád nép, szenvedélyes vadászok voltak. Űzték, kergették a vadat a nyílt rónán keleti típusú agaraikkal, a csalitos, fedett terepen kopóiké volt a főszerep. Nem volt ez a vadászszenvedély öncélú. Nem is a hússzerzés volt elsődleges célja. A vadászat felkészülés a harcra. Meg kell tervezni, fel kell vonulni, a vadat tőrbe kell csalni, mint majdan az ellenséget. S ügyesedik a vadász is, aki bizony nem nélkülözheti az adott terephez, vadhoz legalkalmatosabb ebet, egyéb vadászállatot (sólyom, vadászgepárd) sem. Így esett hát, hogy leghűségesebb társaik szintúgy honfoglalók lettek.
Volt ezek között egy nem túl nagy, sárga, olykor egészen világos homokszínű, néha barna, néha foltos jószág. Ez ugyan nem volt olyan gyors, mint az agár, kevésbé volt hajszás, mint a kopó, de jó orrával, a vad lelkes és kitartó keresésében való kitűnőségével, nem utolsósorban együttműködési készségével mind a vadász, mind annak sólyma tekintetében egyedülállónak bizonyult. Addig keresgélt, kutatta a vadat – elsősorban apróvadat – (vizslatott, kajtárkodott), míg fellelte azt, s jelezvén a vadásznak, az időben felkészülhetett egy jó nyíllövésre, vagy elröppenthette sólymát, hogy az levágja áldozatát. Nem volt ez egyszerű feladat, mint később még látni fogjuk. Az elejtett vadat végül az ebnek fel is kellett vennie és át kellett adnia a vadásznak. Jó orránál fogva, ha a szükség úgy hozta, a sebzett vad utánkeresésére is alkalmatos volt. Igaz, a sebzés lényegesen kisebb számban esett meg, mint a lőfegyverek elterjedése után. Következtetéseink – hangsúlyozni kell – történelmi és néprajzi analógiák során nyugszanak.
Ősiségét bizonyítja ennek a sárga magyar „kopó”-nak neve is, mely nyelvünk ugor ősrétegéből ered. Jelzői használatból vált főnévvé. Szaglása okán nevezi a vizslát odorariusnak (szimatolónak, „szagoskutyának”) a latinság.
Nem lehet véletlen, hogy a legrégebbi magyarországi ebes vadászatok ábrázolásai is hozzá kötődnek. A XI. századi, feltehetően Orseolo Péter által alapított óbudai Szent Péter káptalani székesegyházból fennmaradt, úgynevezett pszichomachiás (a Jó és Rossz küzdelmének szimbolikus megjelenítése) ábrázolás nyakszíjon, pórázon vezetett ugró vadászebében afféle „vizslakopó”-t vél felismerni a kutató. Az első ilyen grafikus ábrázolás pedig minden vitán felül a vizsla kiforrott, a mai típussal tökéletesen egyező formáját örökíti meg. A Grazban őrzött antifonárium, vagyis a hangjegyírás elődjével, a hangjelzésekkel, neumákkal ellátott egyházi szerkönyv az ottani egyetem könyvtárának féltve őrzött kincse. A magyarországi



eredetű, latin nyelvű kódexet a székesfehérvári káptalan írástudó papjai rótták pergamenre 1100-1120 között. Mezey László és Falvy Zoltán kiváló kutatóink, kik tüzetesen megvizsgálhatták, adták nevét: Codex Albensis, vagyis Székesfehérvári kódex. Nos, ebben a kódexben van három lapszéli rajz. Ezek egykorúak, vagy közvetlenül annak elkészülte után rajzolta oda az egyik használó. A 23/V jelzetű lap ábrázolása egy kitűnő rajzoló és megfigyelő, s bizonnyal szakavatott vadász ne feledjük, a papság is hódolt ennek a mesterségnek – kezét dicséri. Az odavetett tollrajzon egy fa tövében békés gyanútlanságban eszegető nyulat látunk. Mögötte, a fa túloldalán egy vizsla állja. A lógó fülű, kunkori farkú (ekkor még nem csonkolták) eb teljes valójában vizslánkat testesíti meg, ’ki már ekkor is mai vadászati szerepkörében érdemelte ki az ember megbecsülését.
1189-ből, a harmadik keresztes hadjáratot hazánkon átvezető Barbarossa Frigyes császár kíséretében lévő Lübecki Arnold püspök naplójában olvashatjuk, hogy az Esztergom közelében őket fogadó III. Béla magyar király ajándékai között „...hogy minden elgondolható gyönyörűség meglegyen a kárpiton – keleti ízléssel hímezve – még egy kis fehér vadászeb alakja is ott szaladgált.”. Bár többet nem ír a püspök, aligha lehet kétséges hogy egy világos színű, vizsla típusú eb jöhet csak szóba. Helynévként első ízben 1350-ben, Nógrád vármegyében, Vyslas-vereb alakban találkozunk vele.
Kódex irodalmunk gyöngyszemében, a Nagy Lajos királyunk megrendelésére 1358. május 15.-én megkezdett Képes Krónikánkban, ebben a teljes egészében magyar munkában, ismét, immár több helyen felbukkan vizslánk őse. Mivel a miniátor, Hertul fia Miklós tökéletes hűséggel örökítette meg korának viseletét, fegyvereit, bizonyosra vehetjük, hogy az ábrázolt ebek is e kor kutyái voltak. Nem általában kutyák, fajtajelleget mutató kutyák vannak ábrázolva. A kódex 5. oldalán (f 3a) „A” iniciáléban Hunor és Magor találkozása a csodaszarvassal jelenetben a négy ebből az elöl haladó, hosszú pórázra engedett fehér és barna színű páros jól látható módon a vad csapáját követi mély orral. Erős (vizslás?) fej, lógó, lekerekített végű, fejhez simuló fülek. Feszes hát. Kitűnően ábrázolt, a mély fejtartásból, vezetékbe dőléstől még kifejezettebben jelzett mar. Elég mély mellkas, kissé felhúzott has. Jól izmolt, jól szögelt végtagok. Felkunkorodó, hosszú farok. Rövid szőrzet. Kajtárkodó kopók (magyar vizsla ősök)? A 105. oldal (f 53a) „D” iniciáléban Álmos herceg csóri vadászatát láthatjuk. Lova lába előtt sólyma egy varjút tart nyakánál fogva. Egy csaholó kutya rohan feléjük. A világos (fehér?) színű, rövid szőrű, a fentebb írt csapázó ebekre emlékeztető, ám azoknál könnyebb testűnek tűnő eb kifejezetten vizslás benyomást kelt. A lendületes, térölelő mozgást a miniátor kitűnően ragadta meg. A futás lendületétől szép ívű hát, a mély mellkas, a finoman felhúzott has, a kissé felkunkorodó végű hosszú farok, a jól szögelt, arányos végtagok, mind egy harmonikus felépítésű, kiforrott vadászebet



mutatnak. Fürjészeb (magyar vizsla őse)? A 106. oldal (f 53’a) miniatúrája – Álmos herceg és kisfia, Béla megvakítása – kevésbé alkalmas a térdelő katona által kasztrált kutya fajtajellegének megállapítására. Ami látható: rövid szőrű, homokszínű, világosbarna pettyekkel tarkított, kis-közép termetű, hosszú, kissé felkunkorodó farkú kutyáról van szó. A csak kontúrban ábrázolt fej a korábban látott kajtárkodó kopó (?), fürjész eb (?), vizslás típusra emlékeztet. A jól szögelt végtagok közepes hosszukkal is erre utalnak.
Egy Bécsben őrzött XV. századi kódex illusztrációjából láthatjuk, hogy a császárkirály Zsigmond vadászebei közt is megtalálható volt a pajkos vizsla. Nem is lehet ez másként, hiszen tudjuk, szenvedélyes solymász lévén nem nélkülözhette azt.
A magyar vonatkozású középkori külföldi táblaképek sorából ki kell emelni a lübecki Szentlélek kórház templomának kórusán lévő, szintén XV. századi, festményt. Ez a Thüringiába tartó Magyarországi Szent Erzsébet úti szekerét és kíséretét ábrázolja, előtérben nyulászó vadászebekkel. Közülük az örves agarat s a vizslát bizonyosan azonosíthatjuk.
Nem feledkezhetünk meg a humanizmus e századának jeles költőjéről, Janus Pannoniusról. Így ír: „A vizslákat vagy kajtárkodó kopókat...”. 1435-ben a dunántúli Hantavég (Hanthaweg) alionomine Wyslas. 1478-ban helynévként ugyancsak Vyslas fordul elő. A már említett Hantavég alias Vizslás l488-ban a bakonyi erdőispánság központjának, Csesznek várának a tartozéka. Utóbb Hantaj néven puszta, Kisbértől délnyugatra. A helyneves előfordulások utalásai, más ebes helynevekre is figyelemmel, valószínűsítik az adott település kapcsolatát tárgyalt fajtánkkal.
Nevével nemeseink, főuraink levelezésében, irataiban gyakorta találkozhatunk. XV. századi szótáraink is említik.
Komlóssy Mihály 1510. augusztus 17.-én kelt levelében kéri szerelmes öccsét, Tamást, küldjön neki egy jó vizslát, fürjezni valót. II. Ulászló királyunk Budán időző öccse, Zsigmond herceg, későbbi lengyel király, számadásaiban többek között vizsláknak (legawe) s más vadászkutyáknak költségei mellett annak is nyomára bukkanunk, hogy divat volt az ebeknek mutatványokra való idomítása is. 1554ben a Nádasdyak számadásában említenek „az wislara erweth” (nyakörvet). Egy 1561-es levél: „...vizslát örömest küldenék kegyelmednek...”. És 1563-ban Gyulay János Batthyány Kristóftól kér „unum canem odorarium vulgo fyrjre való wyzslath...”. A puritán Bethlen Gábor fejedelem egy szép, öreg, hűséges vizsláját mindig szobájában tartotta, egy másik, Tigris nevű pedig rendesen ura bársony székében heverészett. I. Apafi Mihály erdélyi fejedelem udvara maga volt a



kutyaparadicsom. Egykorú írások a fejedelem 300 vadászebét említik, ebből 53 vizsla. A kopók s agarak vannak többségben. Gondolhatjuk az ebesfalvi kastély falkanagyának gondjait. Cserei Mihály a fejedelmi udvar krónikása 1670-l690 között jegyzi fel: „az erdélyi Béldi Pálnak Körtövély nevű vizslája ura halála után egy álló hétig szűkölt, vonyított, ordított”, s megjegyzi: „sok kutyában több hívség van, mint sok gonosz emberben...”. Itt született az a feljegyzés is, hogy való, vagy tréfás mondás, ki tudhatja már: „Ne üsd azt az ebet! Nem látod, te állat, hogy az is ember!?” Természetes, hogy a legjobbaknak itt is szobában a helyük. 1644. augusztus 19.-én ifjabb Rákóczi György értesíti atyját, hogy „a lengyel madarászt, a telio vizslákkal és hálókkal együtt” kiküldi. 1657-ben Csáky István egy levelében azt írja Máriássy Ferencnek: „egy vizsla nevű kopóm vagyon, úgy hallom, kegyelmednél”. Megtévesztő lehet a felületes szemlélőnek, de kutatót is vezetett már félre Zrínyi Miklós költő Adriai tengernek Syreneia című művében az alábbi idézet: „az ebekkel az erdőt kivizslatom, hogy vadat ejthessek...”. Az igei alkalmazásból nem következik okszerűen kedves jószágunk alkalmazása.
A régiségben jelzői értelemmel is bírt vizsla szavunk, amint az a fentebbi idézetek némelyikéből is kiderül (vizsla kopó).
S láthatjuk azt is, hogy többféle vizsla használatáról esik szó. Vessük csak össze Komlóssy és Rákóczi levelét!
Történetírásunkban számos utalást találunk az igen nagy becsben tartott és nagy értéket képviselő ebek kivitelére és behozatalára egyaránt. A késő Árpád-kortól királyi és főúri ajándékozások tárgya. Elsősorban az olasz, német, de a lengyel udvar is küld és kap értékes vizslákat. Balassi Bálint, a költő, Batthyány Kristóf vagy Zay Péter és köre legkedvesebb ajándékozási tárgynak tekinti az agarat és a vizslát. De kedvelik a törökök is! Az ő megjelenésükkel felbukkan magukkal hozott sárga vadászebük, mely a magyarra igen fajzik, ám inkább fürjésző „vizsla”. Hagyományosan e két fajta, a kopó eredetű sárga magyar vizsla és a törökök említett ebének kereszteződéséből véljük kialakulni mai vizslánk alaptípusát. Botorság lenne a XII. századtól nagy mennyiségben folyó behozatal ismeretében azt hinni, hogy ezek az egyedek a tenyésztésben nem vettek részt. Mert tudatos fajtatenyésztés ide vagy oda, szeretném látni azt a vadászembert, aki egy kitűnően dolgozó kutyát nem keresztez be saját állományába. Hogy vizslánk mégis olyan, mint a Codex Albensis több évszázaddal ezelőtti rajzán... Nos, ez is ősiségét, szilárd genetikai állományát, kitűnőségét bizonyítja!
Nem is lehetett ez másként. Gondoljuk csak el! Az Árpád-kori s általában a régi magyarországi nagyvadászat milyen sok munkaerőt megmozgató, csoportos, nagy idomítási előmunkálatot igénylő, szervezett, nehéz munka volt. Előfeltételei: jó



vadász, jó fegyver, jól idomított, gyors vadászló, jól betanított sólyom és vizsla együttműködése és vadbőség. S a vizsláké volt a főszerep! Az ő előre bocsátásukkal kezdődött meg ténylegesen a vadászat. Ha a vizsla állott valamely vadat és parancsszóra beugrott, a solymásznak abban a pillanatban le kellett rántania karján ülő sólyma sipkáját. Ugyanekkor lábát már szabaddá is kellett tennie a bőrszíj-bilincsből. A sólyom ekkor a felvert vadra repült, hajtotta, míg levághatta. Ekkor ismét a vizsla következett. Ő vette fel és vitte a vadászhoz a levágott, megvakított vadat. A sólyomnak ugyanis solymásza füttyjelére vagy a tollasbábu hívogatására dolgavégezetten vissza kellett repülnie gazdája karjára. Ha nagyobb eredményt akartak elérni hálót feszítettek ki, és abba kergették a vadat a vizslák segítségével. „A mi felvidéki és erdélyi sólymainkkal ezeken a lovas, ebes falkázásokon fürjet, foglyot, fácánt, nyulat is fogattak; néha még nagyobb vadra is idomították a vadászállatot. Ez a lovas, ebes vadászat roppant eredményes volt.” mondja az egykorú krónikás. Érthető, hogy a vizslák száma ekkor igen magas.
Jelentőségét a sörétes lőfegyverek elterjedésével sem veszíti el. A vadászat e módjával megnő feladata a sebzett vad utánkeresések területén.
1731-ből való adat szerint a Zay-Kollonich-féle tenyészetben igen komolyan vették tenyésztését, igaz, ekkor még gesztenyebarna színűek is voltak közöttük. A XIX. század első felére egyre inkább megállapodottnak tekinthető a fajta. Gr. Zay Imre emlékezése: „...egy Angliából behozott kannal indult meg a tenyésztés.”. A pointer ekkor még nem létezvén, csak Angliába bevitt spanyol vizsláról lehet szó. Ez, első említése nyugat-európai vizsla bevonásának a tenyésztésbe, bár, mint láttuk, ez az elsőség erősen kétséges. Itt kell megjegyezzük azt is, hogy a mi vizslánktól eltérően, valamennyi kontinentális vizsla egy közös spanyol ősre vezetheti vissza származását a szakirodalom szerint.
Természetesen a Zay kennelen kívül is létezett a sárga magyar vizsla fehér jegyekkel. l896-ban gr. Somssich Pongrácról készült festményen egy zsemlyesárga vizsla is látható.
A megváltozott birtok és vadászati viszonyok, a megcsappant vadállomány a XIX. század végére a vizsla populáció erőteljes visszaesését eredményezi. Az 1884-ben meginduló törzskönyvezésben már hiába keressük az egykor tömegesen tartott fajtát. Egy-egy versenyen, apróhirdetésben fel-feltűnik, míg végre 1916-ban Thuróczy Tibor a Nimródban felhívást tesz közzé a magyar vizsla megmentése érdekében. 1917-ben 14 db-ot sikerül felkutatni. Törzskönyvezése 1920-ban kezdődik meg. Első standardja 1928. május 30.-án készült el. Ezt 1934-ben módosítják, majd 1936. júniusában adja ki az Országos Vizsla Club (OVC), amint azt a Magyar Vizsla Szakosztály tenyésztési irányítója, Puntigam Jenő közléséből



(A Vadászkutya, 1943. április 15.) tudjuk. Az FCI 1935-ben jegyzi be a hivatalosan elismert fajták közé.
A II. világháború 85-90%-os veszteséget okoz az állományban. Újratenyésztése 1947-ben a gödöllői állami tenyésztelepen indul meg. Az orrjóság javításának érdekében felhasználják a pointert is. Újabb kori sporttenyésztésének történetén végighúzódik az úgynevezett kiállítási- és munkakutya típus problémája. A fajtát tenyésztő, használó ember feladata kell legyen e káros jelenség megszűntetése.
Másik vizsla fajtánk, a „drótos”, már a XX. század tudatos tenyésztői munkájának gyümölcse. Szórvány adatok utalnak már a XIX. században is drótos sárga vizslákra, mint a rövidszőrű almokban született természetes mutációkra, ám ezek hitelessége ma már nem ellenőrizhető. Ilyen egyedet említenek 1923-ban a Toponáron megrendezett vizslaverseny anyagában.
A fajta tenyésztése körül az első felvetéstől kezdve élénk vita bontakozott ki a Nimród és A Vadászkutya hasábjain. Közben folyt a II. világháború.
Vasas József, hejőcsabai tenyésztő, a fajta egyik megálmodója s szülőatyja az 1943. május 20.-i Nimródban így ír: „Ezelőtt 10 évvel vetettem fel a kérdést Félix Endrének.”, majd „Ezelőtt 4 évvel elhatároztam, hogy megkísérlem a sárga drótszőrű kitenyésztését.” – tehát, 1939-ben! Félix szerint ez: 1941. Ami bizonyos: Vasas, írásban, 1942. március 27.-én jelenti be indítványát az OVC-nek. S a munka már folyik. Gresznarik László a Nimród 1942. március 10.-i számában írja, ő is gondolt a magyar sárga drótszőrű vizsla kitenyésztésére, 1941-ben a kiállításon „Láttam, hogy Vasas József úr megtestesítette elgondolásomat, amikor egy magyar sárga vizsla és egy német drótszőrű vizsla keresztezéséből bemutatta az első magyar sárga drótszőrű vizslát.”. Ez volt Csabai Lidi, kit még ez évben Gresznarik megvásárolt. Tőle származik Dia di Selle. Érdekes, hogy Lidi 1941-es bemutatásáról más forrás nem tud. Dia 1943. június 6.-án került bemutatásra, tenyésztője: Gresznarik, tulajdonosa: Losonczy Gyula.
Az OVC a kezdetektől tudomásul vette a fajta kitenyésztésére irányuló munkát, ám az egyes képviselői részéről megnyilvánuló magatartás nem mindig volt „egyértelmű”. S a fajta alighogy megszületett, a háború máris megtizedelte a csekélyke populációt. Ennek maradékaiból kezdi újra a tenyésztést Vasas az 1947ben Hejőcsabán felállított állami tenyésztelepen. A Csabai és a Selle kennel mellé bekapcsolódik a munkába br. Bornemissza Haraska és Kolomán Slimák Povázia tenyészete.



Az FCI 1966-ban ismeri el önálló fajtaként. Veszélyeztetett, még nem teljesen megállapodott fajtánk. A fej és a szőrminőség tekintetében még sok munka vár a tenyésztőkre. Némileg erősebb csontozatú, ellenállóbb fizikumú, mint rövidszőrű társa.
Szóval, KI is a magyar vizsla?
Nyugodtan állíthatjuk, a vizslák között is a legintelligensebb, gazdájához leginkább kötődő, legsokoldalúbb. Szépségével, ragaszkodásával szinte bárkit képes levenni a lábáról. Nyugodt vérmérséklete, emberszeretete révén bátran ajánlható lakásban tartásra is, főként a rövidszőrű. A drótos inkább vadászok kezén van, kedvencként nem terjedt el. Ám, legyen bármilyen szőrű is, VADÁSZEB, akinek legfőbb örömforrása mégiscsak a vadászat. Aki látta vágtából szoborrá dermedni, vagy sebzett kacsa után vízbe vetődni, esetleg embermagas gazosban fel-felugorva dolgozni – mert közben a gazdira is figyelni kell! –, ezt az élményt aligha felejti el. Kifejezetten jóindulatú, kissé érzékeny lelkületű. A durvaságot nem viseli el. Igaz ez némileg keményebb drótos testvérére is, aki azért egész habitusában magyar vizsla kell legyen.
Vizsláink lényegét legtömörebben a vadász-szájhagyomány fogalmazza meg: „A német vizsla magának vadászik (az angol is!), a magyar vizsla a gazdájának.”.
Nem lehet persze mindenki vadász, aki szereti a vizslát. Van viszont számos kutyás sport, amit nagy élvezettel lehet vele űzni. A lényeg a testi és lelki mozgatáson, a szeretetteljes foglalkozáson, bizalmon van.
S ezzel térjünk is át a nevelés néhány kérdésére! Gyakorlott kiképzők a megmondhatói, hogy a kutyaiskolákban az eredményes munka soha nem a kutyagyerek igyekezetén múlik. A legtöbb problémát az „okos” gazdik jelentik. Ezért ezeken a helyeken az ő tanításuk legalább olyan fontosnak számít, mint csetlő-botló ebecskéiké. Aztán az sem igazán álom, ha valaki beállít felnőtt, s úgy istenigazában elrontott kedvencével, hogy még ne is a legrosszabb lehetőségekről szóljunk. Fontos, hogy csak olyan ember vegye meg a tagadhatatlanul ellenállhatatlan kölyköt, aki képes tudomásul venni, hogy ez bizony egy más életforma. Ahogy természetesnek vesszük, hogy egy gyermeknek törődésre, szeretetre, biztonságra és nevelésre van szüksége, úgy számoljunk azzal: kis lobogó fülű védencünk is ilyen alapokról indulva válik életünk kellemes társává. A különbség azért lényeges. Számára a világ egyszerűbb, s ebben az eligazodáshoz elsősorban ránk hagyatkozik. Vaslogikával. Soha ne improvizáljunk. Mire családunkba érkezik kívánatos eldönteni mit várunk el tőle. El kell dönteni: mit nem akarunk. A tiltások köre könnyedén feloldható, ám amit egyszer



megengedünk azonnal joggá válik. Be kell látni igen csábító gondolat a kis szuszogó, bársonyos, meleg vizslagyerek ágymelegítőkénti alkalmazása, de akarjuk-e, hogy 30,-kg-osan, sáros tappancsokkal hálótársunk legyen? Az is kétségtelenül bosszantó tény, hogy hiába hívogatjuk a kis aranyost, majd a büdös dögöt, ránk se fütyül. Ja, hogy a múltkor mikor odajött és zavart a fenekére ütöttünk s elhajtottuk? Sorolhatnánk még a példákat hosszan. Egy a lényeg. Nem várhatjuk el tőle, hogy ember módjára megértse elvárásainkat. Nekünk kell „kutyául” megtanulni. Higgyék el, megéri! El kell dönteni a kezdet kezdetén azt is mit szeretnénk. Más elvárást kell megfogalmazzunk, s így másként kell az oktatást is végezzük a majdani vadásztárssal, a városlakó, a sporttársként velünk dolgozó, vagy egyszerűen „csak” kedvencként tartandó vizslánkkal, ebünkkel.
Szükséges és kívánatos, hogy minél többet lehessen körünkben, mivel igazi bizalom, erős kapcsolat csak a falkával lakva alakulhat ki. Fontos az egyértelmű gesztusok, parancsok, a számára érthető kommunikáció kiépítése. Egy „engedelmes” szintet minden növendékkel el kellene érni. A városlakó esetében életmentő fontossága van a közlekedési szabályok megtanításának, pld.: minden járda szélén le kell ülni, hová lehet a séta egyik alaptermékét lerakni. Általános és fontos ismeret, hogy semmit sem szabad a földről, idegentől fel-, illetve elvenni. Kutyánk jól felfogott érdekében kerülni kell a fejlődési szakaszban az olyan megerőltető, mesterséges akadályok tanítását, melyek hátrányosan befolyásolhatják a palánta csontozatának, ízületeinek egészséges fejlődését. Soha ne dolgoztassuk túl. Játék és munka ritmusosan váltsa egymást. Amit lehet játékos elemekre építve sajátítassunk el vele. A verés nem nevelés. Ezzel csak eltávolítjuk magunktól. Engedjük pihenni! Ne fegyelmezzük túl! Erre különösen akkor kell ügyelni, ha vadászkutyát szeretnénk nevelni belőle. Az agyonfegyelmezett vizsla, hozzászokva ahhoz, hogy mindent parancsra kell tenni, teljesen elveszítheti önállóságát, mely a terepmunkában elengedhetetlen. Előfordulhat, hogy már növendék, netán felnőtt, esetleg a „maga módján tanult” vizslával hoz bennünket össze a sors. Nem mondhatjuk, hogy első látásra nem létezik szerelem, s mivel általában azért egy érzékeny és jóérzésű lényről van szó, lehet e kapcsolat akár az első pillanattól felhőtlen. De azért jobb minden eshetőségre felkészülni. Most senki ne gondoljon arra, hogy esetleg megeszi a jövevény, hiszen ez magyar vizsláról lévén szó, nem fordulhat elő. Ám jó, ha megpróbálunk tájékozódni. Amennyiben erre nincs mód, feltétlenül tartsuk be a következő szabályokat: – tegyük félreérthetetlenné, hogy mi vagyunk a főnökök. Ezt nem agresszivitással, de kellő határozottsággal hozzuk a delikvens tudomására; – amennyiben van ismeretünk korábbi életéről használjuk ezeket (pld.: ismert parancsok), ha nincs, akkor is érdemes próbát tenni, hogy felmérjük tudás és engedelmes szintjét. Közben játékkal, simogatással igyekezzünk elnyerni bizalmát; – ha arra az örömteli megállapításra jutunk, hogy a jó nevelés nyomokban sincs meg leendő társunkban



először örüljünk annak, hogy legalább nincs elrontva. Titokban pedig reménykedjünk, hogy legalább ebben ne tévedjünk. Aztán vegyünk egy nagy levegőt; – kezdjük el nevelni mi a kutyát sok-sok türelemmel, és ne szégyeljünk beiratkozni egy jó kutyaiskolába. Mire végzünk megtanuljuk egymást tisztelni és szeretni.
Mindig tartsuk szem előtt a nevelés három legfontosabb feltételét: szeretet, türelem, következetesség.
A komondor, kuvasz, hogy csak magyar fajtáknál maradjunk, életüket adják a gazdáért, de nem igénylik minden percben annak közelségét. A vizsla olyan mértékben kötődik, hogy az már néha komoly nevelési nehézségeket is jelent. Az egészséges, jó idegzetű kutyánál ez soha nem állít megoldhatatlan feladat elé minket, de mindenképpen figyeljünk oda, honnan vásárolunk kölyköt. Félénk, ideges, láthatóan nem egészséges kölyköt nem szabad megvenni. Hogy milyen az egészséges kis vizsla?
Először is jó családból való. Szülei legalább csípőizületi diszpláziára szűrve vannak, tenyészthető minősítéssel rendelkeznek. Ehhez az ő esetükben nem elégséges a küllemi bírálat tenyészszemlén. Képességvizsgálattal is bírniuk kell. És persze jó, ha ismereteink az ősök több generációjára is kiterjedhetnek. Aztán a kismama egészséges, gondos, az alom, a kölykök tiszták. Ehhez a gazdák kell biztosítsák a feltételeket. A csemeték legyenek tiszta tekintetűek, érdeklődőek, barátságosak, mozgékonyak. Szőrük fényes, popsijuk is tiszta, hasuk nem olyan, mintha lufit nyeltek volna. Ez a 6-8 hetes alomtól elvárható állapot. S akkor még feleljenek meg a küllemi követelményeknek! Tegyük fel, számot vetettünk azzal, hogy mi sem szobatisztán születtünk, kellő elszántság van bennünk egy kutyagyerek örökbefogadására; állatorvosunk is van? Szükség lesz rá! Programszerűen és soron kívül is. Nem olcsó. Ha tájékozódás után úgy döntünk, hogy nem tudjuk vállalni még ezt a költséget is, jó tudni: a táplálás sem a konyhai maradékból oldható meg, sőt a kutya nem hiéna, és ez se olcsó! Jobb elállni a vásárlástól, mint erőnkön felül vállalkozni egy érző lény életébe való beavatkozásra. Mert csinálhatunk mindent jól, mégis számíthatunk rá, hogy az orvosra szükség lesz. Lehetőleg éjszaka, ünnepnapon, vagy amikor színházba mennénk. Az állatorvossal megbeszéltek alapján célszerű házipatikát összeállítani. S fogadjuk el, ha vizsla gyerekünk a megszokottól eltérően levert vagy éppen túl izgatott, étvágytalan, hasmenése van vagy netán épp nem jön semmi, jobb az orvoshoz fordulni, mint remélni, hogy majd rendbe jön, magától meggyógyul. A gazda gondosságával, mi több szeretetével figyeljük csemeténket, s ne hagyjuk oktalan módon szenvedni. Bármely életszakaszban érhetik sérülések, mérgezések. Ezek elsősegélyszerű ellátását követően (vérzés elállítása, légmell



kialakulásának meggátlása, stb.) mihamarabb az állatorvos elé kell kerüljön az áldozat. Traumás eseteknél jó esélyünk van a sokkos állapot kialakulására. Ilyenkor még Ő is megharaphatja a gazdit. Legyünk hát körültekintőek. Azt se feledjük soha, hogy tele hassal nem szabad dolgoztatni, ha nem akarunk igazán nagy bajt. A környezetet lehetőleg meg kell tisztítani a veszélyforrásoktól. Ez nem mindig könnyű feladat. Okozott már halálos áramütést lámpaoszlop, mert lelopták az elektromos biztosíték fedelét, s a kan rápisilt. Az élet előrehaladottabb szakaszában azután jönnek az újabb problémák. Kis barátunk a szemünk láttára nőtt fel, és annyi öröm után most ránk öregedett. Nehezére esik a mozgás, gond van a szívével, veséjével, emésztési problémák is adódnak. Gondos ápolással, indokolt diétával, rendszeres orvosi ellenőrzés mellett, gyógyszerekkel még számára is meghosszabbítható az egyszer élhető élet: közös örömünk forrása.
Magyar vizsláról lévén szó, számolnunk kell, különösen idősebb korban daganatos betegségek kialakulásával, lymphosarcomával, szukáknál emlődaganat lehetőségével, kanoknál – ez nem csak vizslára vonatkozik – prosztata elváltozásokkal. Tapasztalatok szerint a tenyésztésből kivételt követő ivartalanítás jó megoldás lehet a funkciójukat vesztett szervek megbetegedésének megelőzésére. És az epilepszia, meg a diszplázia? Na, ezért kell odafigyelni, honnan vásárol az ember. Egészséges, jó idegrendszeri adottságokkal rendelkező felmenők a legjobb védekezés. Lehet természetesen rossz takarmányozással, nem megfelelő, a korai életszakaszban túlterhelő gyakorlatoztatások révén diszpláziát kialakítani, tartós stresszes állapot fenntartásával recesszív idegrendszeri funkciós zavart felszínre hozni, ám ezek nem fajtaspecifikus elváltozások.
Mindezek után felvethető a kérdés, van-e létjogosultsága ma a magyar vizslának?
A válasz nem is lehet más: igen! Vadászati jelentősége semmit nem veszített értékéből, s az Ő végtelen empátiáját, melegséget, bizalmat sugárzó tekintetét kiérdemelni maga a szeretet. Egy kis neveléssel leglelkesebb családtagunkká válik, aki úgy nyüzsög, hogy lehetőleg mindenütt ott legyen, főzés, mosogatás közben a lábunkra üljön, vagy éppen szorosan mögénk, mégis haragudni rá egyszerűen nem lehet. Mit számít, hogy kilakik a kedvenc fotelünkből? Lám, a nagy erdélyi fejedelem is másik székbe kényszerült! Mi végre is ülhetünk máshová. Neki ott jó, hogy lásson minket.
Ő az ’kivel igazán őszintén megbeszélhetjük gondjainkat. Soha nem fog becsapni, kiszolgáltatni. Házőrzőnek csapnivaló. Még a betörővel is kedveskedni hajlamos. Ő hát a MAGYAR VIZSLA!



Képek: 1./ Nyulat álló vizsla (Codex Albensis, Graz);
2./ Magyarországi Szent Erzsébet útja
Thüringiába (Lübeck);
3./ Zsigmond király vadászebei (Bécsben őrzött
kódex);
4./ Solymász (Bécsi Udvari kártya);
5./ Az angyal és a szarvas megmutatja a vértanúk
sírját (az Apostol vértanúságok mestere, oltár
szárny képe, 1490 körül, Esztergomi Keresz
tény Múzeum);
6./ Krisztus Pilátus előtt (a bártfai Jézus születése
oltár táblája, XV. szd. vége – XVI. szd. eleje);
7./ Vadászatra induló magyar lovas (Lajthay gyűjt.,
New York, XVI. szd.).
(Megjelent: 2001-ben az "Új Kutya Szövetség" című lapban, rövidített változatban)
IDOMÍTÁS‚TANÍTÁS?
A kutyakiképzés régi és új útjai
Néhány éve történt, hegy X város egyik iskolájában házi kutyakiállítást volt szerencsém rendezhetni. A program részeként munkabemutatót is tartottunk mind vadász, mind őrző-védő ebekkel. Természetesen a résztvevőkkel előre



megbeszéltük a bemutatásra kerülő gyakorlatokat a helyszínre, várható időtartamra is figyelemmel.
Sok gyerek ekkor látott először fácánt apportírozó vizslát, csoportos vadmegállást élő nyúlra, s az akadálypályán apporttal dolgozó kutyák – lelkes közbekiáltások közepette is – fegyelmezett munkája osztatlan sikert aratott.
S jöttek az őrző-védősök. Jöttek, láttak... A fegyelmező gyakorlatok itt is szépen, magabiztosan sikerültek. Majd a csibészelés: ordítás, hergelés, karra fogatás. S hogy biztosan fog-e a jobb sorsra érdemes pára, hát jókora husánggal lapogatták meg. Csoda, hogy bordája nem tört. Ekkor kellett először közbelépni. Aztán a küllembírálatoknál váratlanul lövések dörrennek: riasztópisztolyból igaz, de mégis! Nem finomkodásból, egy széplélek hozzá nem értése okán idézem a történteket. Úgy gondolom azonban, hogy a durvaságot a napi munkában is kerülni kell. Egy bemutató – gyerekeknek! – pedig, mely a kutya szeretetéről, a kutyás sportok megkedveltetéséről kell szóljon, kiváltképpen nem lehet az ilyen módszerek reklámja.
A mai középkorúak közül talán sokan emlékeznek a ’60-as évek híres természetfilmjeire, melyek többek között kutyák főszereplésével játszódtak; de vajon hányan tudják, hogy mennyi jószág használódott el a forgatás során? Hogy például a víznyelőbe zuhanó ebet bizony a valóságban egyszerűen beledobták a mély üregbe, ahol halálát is lelte.
Adoma számba megy az a „kiképzői” hirdetés is, pedig megtörtént esetről van szó, mely egy bérkiképzésre átvett, majd megszökött eb keresésére irányult, s így szólt: „...különös ismertetőjegye, hogy egy apportfa van a szájába kötözve.”
A kutyák és más állatok „cirkuszi” idomítása, a régi, sokszor igen látványos eredményeket hozó betörése a fájdalom, a kiszolgáltatottság és a jutalom váltakozó alkalmazásával – jó lenne remélni – már a múlté.
E módszerek lényege a negatív megerősítés. Minden, ami a mindenható gazda szándékával ellentétes: fájdalmas következményekkel jár, s minden, ’mi kedve szerint való: mentes a kíntól, sőt jutalom is kapható (bár ez esetben az utóbbi jelentősége másodlagos). A módszer „előnye”, hogy a – nyugodtan nevezzük áldozatnak – „képzés” alanya szinte bármire megtanítható, aminek anatómiai korlátja nincs.
Nem szeretném, ha e sorok olvastán bárki azt hinné, hogy elődeink mind tudatlan, elvetemült állatkínzók lettek volna. Tagadhatatlan, hogy a kutya háziasítása óta



felgyülemlett ismeretanyag, tapasztalat, a jó szemű és gyakorlott tenyésztői munka nélkül ma nem állna rendelkezésünkre az a csoda – a maga 300-400 fajtájával –, akit házikutyának hívunk. E szakemberek, csakúgy, mint ma, létszámukat tekintve ugyan kisebbségben voltak, ám lelkiismeretes tevékenységük eredménye napjainkig hat.
Nem róluk szólnak a negatív példák, noha etológiai ismeretekkel ők sem rendelkeztek a szó mai értelmében, hanem azon „idomár-kiképzők” széles táboráról, kiknek a látványos és gyors siker, az anyagi nyereség volt fő motivációjuk. Ilyenek ma már ugye nincsenek?
Mert mi értelme, s szakmai szempontból szabad-e például vérebet apportírozni, magyar vizslát csibészelni tanítani? S ha tanítjuk, elvárjuk a feladat végrehajtását, hát előbb-utóbb a tulajdonság megléte tenyészcéllá is válik. Hitem szerint nem szabad erőszakot tenni a természeten még akkor sem, ha tudomásul vesszük: a tegnap és a ma kutyája, bármely fajtáról is legyen szó, nem azonos. Változnak az életkörülmények, a kutya is urbanizálódik, megváltozik feladatköre, ám fajtájának lényegét elveszítve a fajta is elvész.
Korunk tudománya, az etológia, még gyermekcipőben jár. Minap olvastam egy népszerű szakemberrel készült riportban azt a sci-fibe illő fejtegetést, mely szerint a jövő ebe már olyan fejlett lehet, hogy néhány egyszerűbb szó erejéig akár el is beszélgethetünk vele. Noha magam is hiszem a kutya történelmileg igazolt végtelen alkalmazkodóképességét, apró aggályként merült fel bennem, hogy a beszéd képességéhez nem csupán az agy megfelelő részének adott fejlettsége szükségeltetik, hanem a hangképző szervek célszerinti átalakulása is. S ez az antropomorf lény már inkább hasonlítana holmi mitológiai szörnyhöz, mint kedves barátunkhoz: a kutyához. Akkor inkább tanuljunk mi kutyául gondolkodni! Soha nem leszünk igazán jók, de talán mi is fejlődhetünk.
Fejlődhetünk, ha megismerjük a kutyát: anatómiáját, élettani sajátosságait, viselkedéstanát. A kutyán nem fog múlni. Ez a tudomány soha nem volt és soha nem lesz csupán könyvből tanítható tárgy. Kutyáink nem gépek. Saját individuummal rendelkező, érző, gondolkodó lények, akikre korunk hajszolt életmódja, környezetszennyezése, természetidegen viszonyai mind-mind fokozott terhet rónak.
Feladatunk ezért, sajátos életviszonyainkra is figyelemmel, felhasználva a korszerű, s egyre fejlődő tudományos eredményeket, az örömteli együttélés szolgálatába állítani a kiképzési munkát.



Az sem vitatható, hogy ez a tevékenység akkor éri el igazán célját, ha gazda és kutyája együttes munkáján alapul. Módszertanilag pedig a pozitív megerősítésre épülhet csupán.
Beszűkült világunkban nem csak az emberiség, de az ebek száma is ugrásszerűen megnőtt. Régebben egy hajó elsüllyedése sokszor csak évek múltán nyert bizonyságot, ma egy kutyás baleset hírét a média órákon belül teríti. Nem lehet hát közömbös számunkra a kutya társadalmi megítélése sem. Ennek egyik leghatékonyabb eszköze nekünk, kutyásoknak, a kezünkben van. A recept egyszerű: a kutyagyerek is nevelésre szorul. Szociális lényként a maga részéről mindent elkövet, hogy megfeleljen elvárásainknak, ám ezeket számára feldolgozható módon kell tudomására hozzuk.
Régebbi felállás szerint volt a kutyaiskola, ahol egy vezetővel folyt a gyakorlatok megismerése, majd otthoni feladatként a tanulási folyamatban való rögzítés, feltételes reflex kiépítés. A módszer hátránya, hogy a házi gyakorlás során nincs jelen a gyakorlott kiképzésvezető, aki a hibát – ez rendszerint a vezető hibája azonnal korrigálhatná, s így a következő közös foglalkozásra már egy rosszul beidegződött tevékenység terhével jelenik meg gazdi és kedvence. Tematikailag ezek az iskolák az alapfegyelmi, a szocializációs, valamint a különböző munkavizsgákra való felkészítésben próbáltak segítséget nyújtani. Viszonylagos izoláltságuk ellenére is sikeres bázisai voltak a kiképzésnek. Mára azonban az idő túllépett ezeken a hagyományos struktúrákon. A szociális viszonyok változása, az egzisztenciális gondok egyre kevesebb ember számára teszik lehetővé az áhított társsal való foglalkozást. Megcsappant a családi programok, közös kirándulások lehetősége is. Nőtt viszont az igény a jól képzett szolgálati kutyák iránt. Ma már a hagyományos rendfenntartó, nyomozó munkán kívül a kábítószer és robbanóanyag keresésben, katasztrófa elhárításban, de a gyógyítás, rehabilitáció terén is egyre elterjedtebb az ebek alkalmazása. A vadászati feltételek átalakulása is új elvárásokat állít négylábú segítőinkkel szemben.
S megjelent, pontosabban mindig is jelen volt, ám létszámát tekintve meghatványozódott a városi kedvencek állománya. Az ő képzésük, okos elfoglaltságuk számos új kutyás sport révén lenne lehetséges. Kutyaiskoláink erre a speciális feladatra véleményem szerint még nem tudtak felkészülni.
Módszertanilag adott tehát, a pozitív megerősítésen alapuló képzés lehetősége. Ennek lényege: a kutya természetes, játékos ösztöneire alapozva rávezetni a nebulót az általunk elvárt feladat teljesítésére. Sikertelenség esetén fantáziánk és gyakorlatunk révén addig próbálkozzunk, míg megtaláljuk a megfelelő kulcsingert, s az immár jól teljesítő tanítványt nagy adag dicsérettel



megerősíthetjük viselkedésének helyességében. Nem mond igazat az, aki azt állítja, hogy e módszer alkalmazása során soha nem kell némi kényszert alkalmazni, ám ez sohasem alapulhat fizikai fájdalom okozására, sokkal inkább a lelki ráhatás eszközeként kell megélje tanítványunk. Az otthoni gyakorlás e metodika esetén sem kerülhető el, azonban játékos elemekből való építkezése okán kevesebb lehetőség van a hibák rögzítésére. Hátránya, hogy az előrehaladás, bár ez nem szükségszerű, lassúbb tempóban valósul meg.
Tematikailag és módszertanilag akkor járunk el helyesen, ha jó előre tisztázzuk a tanítási folyamat végcélját. Nem lehet az sem vitás, hogy a legeredményesebbek akkor lehetünk, ha az oltási program teljesítését követően már „oviba” jár a csemete. Ez lehet akár családi program is, hiszen itt az elsődleges cél az ingergazdag környezetben való eligazodás elsajátítása. Megtehetjük persze ezt növendék kutyával is, de mindenképpen kívánatos, hogy lehetőleg minél korábban, az ivarérés előtt történjen meg az eb széles spektrumú szocializációja. Ne feledjük e kérdés mérlegelésekor a kutya fajtajellegéből adódó sajátosságokat sem megfontolni. Egy hatvan kilós növendéknek már kissé nehezebb a meggyőzése az élet új elvárásairól. Kívánatos lenne, hogy minden eb elsajátíthassa az alapfegyelmi feladatokat, s eljusson az engedelmes vizsgáig. Ez közös kutyás érdekünk, melyet a kinológiai szervezetek és a törvényalkotói szándék találkozása esetén lehetne szakmailag helyesen előírni és következetesen betartatni.
A munka és szolgálati kutyák képzésének kérdése, ha nem is mondható minden tekintetben megoldottnak, de alapjában véve szakmailag alig vitatható, hogy jó kezekben van. Ezt számos nemzetközi siker is alátámasztja. Itt inkább a pénzhiány a gátja a további fejlődésnek.
Megoldatlan ugyanakkor, amint erre fentebb már utaltam, a jórészt városi viszonyok között élő kedvencek képzésének helyzete. Terjedelmi okból nem tárgyalhatjuk külön a vidéken, falvakban, kis településeken tartott kutyák helyzetét, holott e területnek is megvannak a téma szempontjából sajátos vetületei.
E sorok írójaként nem hiszem, hogy pusztán adminisztratív eszközökkel meghatározható lenne, hogy ki milyen kutyát tarthat. Ám úgy gondolom a józan belátás szintjén, ha kell egyedi elbírálás alapján, szigorúan szakmai érvekre alapozottan szükséges valamiféle szabályozás. Ez a szabályozás azonban ember és állat harmonikus együttélését kell szolgálja, s nem úgy, hogy a kialakult gyakorlat szerint jogalannyá teszi a kutyát, aki ezáltal elítélhető, büntethető.



A tulajdonos kötelessége ugyanakkor az általa birtokolt élőlény megfelelő életviszonyainak biztosítása. E körbe tartozik a kutya kiképzése is. Ennek során gazda és kutyája között megerősödik, beérik az a szeretetteljes és bizalmas kapcsolat, mely az együtt végzett munka, játék révén tud igazán kibontakozni. A gazdi megtanul kutyául gondolkodni. A tematika megfelelő összeállításával nyugodtan elfeledhető a családtagok, mint zavaró tényezők kizárása. Bevonhatóak és hasznos részesei lehetnek a közös munkának. Ki-ki tetszése szerint választhat a személyiségének és kutyájának leginkább testhezálló sportok közül. Meg lehet próbálkozni az agilityvel, a fly-ballal, a gyalogos és kerékpáros kutyás futással, vagy akár az obedience-el. Városi kutyák esetén igen fontos a közlekedés szabályainak éles helyzetben való gyakorlása mind járművön, mind gyalogosan. „Jószándékú” embertársainkra tekintettel kötelező tárgy az élelem-megtagadás tanítása és ébrentartása is, mely a gazda családjától és baráti körétől is megértő magatartást követel meg.
Lépjünk végre túl azon a kérdésen: alakilag kifogástalanul hajtja-e végre az eb a gyakorlatot. Félrebillen-e a feneke üléskor, avagy sem. Koncentráljunk a lényegre! Például üljön le magától a járda szélén! Az alaki szépséget hagyjuk meg a versenykutyáknak, eminens-mániásoknak, de mindennapi társunk, kedvencünk megbízhatósága, biztonsága legyen igazán kiképzési célunk. Neveljük az életre!
(Megjelent: 2001-ben az Új Kutya Szövetség című lapban)
KOPASZ KUTYÁK
A háziasított kutya talán legbizarrabb megjelenési formáját a szőrtelen fajták testesítik meg. Eredetükről számos, olykor igen merész elmélet született. Mai ismereteink szerint fel kell tételezzük, hogy a három kontinensre utaló származás, tehát a több központban létrejött kialakulás a leginkább valószínűsíthető. Az olyan elméleteket, melyek kozmikus katasztrófából, sőt földön kívüli lényekkel való kapcsolatból vezetik le születésüket nyilvánvalóan a fantazmagóriák közé sorolhatjuk. Ugyancsak képtelenség az az állítás is, mely már a neolitikumban feltételezi létüket, s az amerikai kontinenst ekkor benépesítő őskori vadászoknak tulajdonítja az Ázsiából eredeztetett „fajta” újvilági elterjedését.



A kutya – s más háziállatok – szőrtelensége a szőrzet, s vele összefüggésben, mint látni fogjuk, a fogazat kialakulásában közreműködő gének meghibásodása révén kialakuló mutáció eredménye. Az ember e fajták kitenyésztése során nem tett egyebet, mint már oly sokszor a különféle élőlények háziasításakor: kihasználta a megszületett mutációkban rejlő lehetőséget. Tette ezt Afrikában, Ázsiában s az Újvilágban. Az igazság az, hogy a csupasz kutyák, melyeknek S. G. Gorwill a The Hairless Dogs of the World (A világ szőrtelen kutyái) című művében 14 fajtáját sorolja fel, s melyek közül – 1995. évi adat szerint – az FCI hármat ismer el, sohasem teljesen szőrtelenek. Leggyakrabban a fejen, koponyatetőn, lábakon és a farokvégen fordul elő némi, az adott fajtára jellemző szőrzet. Vagyis a szőrképzés recesszív génje gátolja a csupaszságért felelős domináns gén átütő érvényesülését, s újra meg újra létrehozza a jelzett szőrzetet. E kutyák gyakorlatilag mindig heterozigóták, azaz a szőrtelenségi gén mellett mindig akad olyan gén is, mely teljes prém kialakítására képes. Ezért fordul elő, hogy az utódok között időrőlidőre felbukkannak teljes szőrben lévő egyedek is. Ezeket nevezzük powder puffnak. A fajtajellegre is tekintettel az FCI csak a kínai kopasz kutya utódok között előforduló „puderpamacsokat” ismeri el.
Tenyésztésük nehézsége elsősorban abban rejlik, hogy két csupasz kutya párosítása esetén 25%-ban olyan utód születik, mely kétszeresen domináns jellegű a szőrtelenség vonatkozásában, tehát e tekintetben homozigóta. E példányok életképtelenek, s vagy halva születnek, vagy közvetlenül az ellés után elpusztulnak. Tekintetbe véve az amúgy sem magas várható alomszámot, ez jelentős veszteség a tenyésztőnek, s érthetővé teszi meglehetős ritkaságukat is. Az alom további 25%-ában powder puff ebekre számíthatunk. Ezek kétszeresen hordozzák a szőrösödésért felelős recesszív gént, így párosításukból szőrtelen utódokra nem számíthatunk. A maradék 50% az a heterozigóta utód, mely életképes, s mely a tenyésztés további alapanyaga lehet.
Hogy a szőrtelenség és a fogazat alakulásáért felelős gén között kapcsolat van egyértelműen bizonyítható. Csupasz kutyák foghíjasságára jellemző a premolárisok (előzápfogak) teljes, vagy csaknem teljes hiánya, több metszőfog, olykor a szemfog hiánya is. Érdekes, hogy a tejfogaknál még meglévő előzápfogak és szemfogak egy része a fogváltás után már nem nő ki. A powder puff egyedek ugyanakkor rendszerint teljes fogazatúak.
Sajátos adottsága még a szőrtelen ebeknek, bár erre csak az újvilági fajtákra vonatkozóan rendelkezünk adattal, hogy bőrük, ellentétben a többi kutyafajtával, teljes testfelületükön tartalmaz verejtékmirigyeket. Átlagos, 40 C°-os testhőjük szabályozásában tehát a verejtékezés is szerepet játszik. Megoszlanak a vélemények e kutyák fázékonyságát illetően. Aligha kétséges, hogy e fajták



kialakulása a szubtrópusi, trópusi övezetben valószínűsíthető, ám ősi eredetük óta alkalmuk volt a szélsőséges időjárási viszonyok elviseléséhez hozzászokni (pld.: Andok klíma viszonyai). Túlzónak látszik tehát egyes szerzők e téren megnyilvánuló intése, mely 21 C°-os helységben való tartásukat tartja indokoltnak. Gibisch és Bungartz szerint megfelelő szoktatás és takarmányozás esetén ugyanolyan jól alkalmazkodnak a szélsőséges időjárási viszonyokhoz, mint „felöltözött” fajtársaik. Az afrikai csupasz kutya – másként afrikai, vagy abesszíniai homoki terrier – meglehetős hasonlóságot mutat a kínai rokonnal. Fő eltérés a két fajta között, hogy az afrikai lábáról hiányzik a „zokni”, farka végéről pedig a „bojt”. A kínai kopasz kutya (chinese crested dog) két változatban fordul elő: a finom csontozatú, könnyebb „őztípus” és a zömökebb, nehezebb csontozatú változat. Az 5,5 kg-os súlyhatárt azonban a legnehezebb egyedek sem léphetik át. A fajta lényegére a német név mutat rá legjobban: „Chinesischer Schopfhund”. A jól fejlett „harisnyán” és a jelentős farokzászlón túl ugyanis tekintélyes „frizurával”, üstökkel rendelkezik. A fülbojtok megengedettek, de nem kívánatosak. A fajta a kommunista jelszónak köszönhetően – „A kutyák a levesesfazékba valók!” hazájában kiveszett. Pedig ősidők óta tenyésztették két változatban is. A „templomi kutya” kb. 7 kg súlyú lehetett, koponyáját szőrbóbita, farkát bojt díszítette, lába majomlábszerű volt. Á buddhista szerzetesek tenyésztették, óvták. Magatartásukból jóserejű válaszokat következtettek ki, s reumatikus eredetű betegségek gyógyításában is használták őket. A legrégebbi leírások az 1200-as évekből maradtak ránk. Ezek szerint a főrangúak körében „kicsiny lovaknak” is nevezett jószágok igen megbecsült, értékes lények voltak, s maguk is főrangú életet éltek.
A család legismertebb tagja az ugyancsak ősi eredettel büszkélkedő mexikói xoloitzcuintle. Jellemzője az erősen pigmentált bőr, a koponyatetőn végighúzódó sörteszerű taréj. Marmagassága 35-57 cm között lehet. Régebben három típust különböztettek meg: a pincherszerű verarrust, a schnauzerszerű guerrerot és az alacsony, tacskószerűt. A precolumbián közép-amerikai kultúrákban mitologikus szerepet tölt be. Áldozatok tárgya, halottkísérő. Az étkezési célra tenyésztett, úgynevezett „dinnyekutya” a tacskószerű változattal mutat rokonságot a fennmaradt sírmellékletek, terrakotta szobrocskák tanúsága szerint. Az élő fűtőtestként és ínyencfalatként is kedvelt fajta a spanyol hódítás után jelentősen megritkult, ám sohasem tűnt el teljesen.
A precolumbián dél, az inkák kedvelt kutyája a perui kopasz kutya (inca orchid moonflower dog = inka orchidea holdvirágkutya), az indiók nyelvén: „caa allego” = „ruhátlan kutya”. Nevét az inka orchideaházak őrzésében betöltött szerepének, s annak köszönheti, hogy az előnyben részesített világos bőrszíne miatt a nap tűző fényében könnyen leéghetett, így a holdfényes este volt az a napszak amikor



szabadon futkározhatott. Ennek persze nem kívánt következményei is voltak. A köznép kevésbé előkelő ebeivel való keveredés vezetett a sötét színű ebek kialakulásához. Tschudi leírása szerint kizárólag a partvidéken él, mivel a belső vidékek hideg éghajlatát nem viseli el. Ennek ellentmond a fentebb leírt szerzők tapasztalata, valamint az a korunkból származó információ, mely az étkezési célra tartott csupasz ebek hegyvidéki lappangó populációjáról szól. A fajta lehet egyszínű vagy foltos, a fejtetőn bóbitával, a lábakon a csánkok alatt némileg szőrözött, a farokvégen bojttal, esetleg anélkül. Nagy-, közepes- és kistermetű változatban tenyésztik. Marmagassága ennek megfelelően 25-60 cm között van. Gorwill említ egy általa „peruvian hairless dog”-nak nevezett ebet, mely nagyobb, mint a „moonflower dog” és teljesen sötét színű.
A leírt újvilági fajták egyes szerzők szerint a néma és pőre „canis caribicus”-tól származnak. Erre nézve azonban semmiféle bizonyíték nem áll rendelkezésre.
Az amerikai meztelen terrier már korunk tenyésztői munkájának eredménye. Kialakításában a moonflower dog feltehetően szerepet játszott.
Á kutyavilág e különleges csoportja még az urbánus ember felfedezésére vár. Nála sem feledhetjük ugyanakkor, hogy a bizarr külső igazi kutyaszívet takar.
Képek: 1./ „Lupus mexicanus” – mexikói csupasz kutya
ábrázolás F. Hernández (1514-1578) 1651-ben
megjelent „Új-Spanyolhon állattana és ásványtana”
című művéből;
2./ Vakaródzó kutya (xolos?), Mexicó, Colima-kultúra,
Kr.e.: I. szd. – Kr.u.: III. szd.;
3./ Afrikai csupasz kutya;
4./ Kínai csupasz kutya (chinese crested dog);
5./ Xoloitzcuintle portré;



6./ Perui kopasz kutya (perro sin pelo del Peru).
(Megjelent: 2001-ben az Új Kutya Szövetség című lapban)
Terrakotta kutyák a császársírban
1974 tavaszán kútásó parasztok találtak a kínai Senhszi tartományban a mára már világhírűvé vált cseréphadsereg katonáira. Az 1976 óta folyó ásatások során a 8000 darabra becsült leletből 1500-at sikerült eddig kiásni. 1998-ban két kutatóárok megnyitásával a voltaképpeni császársírt rejtő dombtól dél-keleti irányban mintegy 200 méterre újabb szobrok kerültek feltárásra. Ezek akrobatákat, táncosokat, egyéb mutatványosokat örökítenek meg. A domb egy másik sarkánál legutóbb nyitott próbaárokból pedig 12 hosszú köntösű, keresztbefont karú, fején kalapot viselő hivatalnok (?), pap (?) került felszínre. Különlegessége a több ezres leletnek, hogy a megformázott, kiégetett testekre utólag helyezték fel az egyéni portrék alapján készült fejeket. A katonák merev, fegyelmezett alakjával szemben a civilek életteli, aprólékos anatómiai részletekben gazdag figurája érdekes kontrasztot mutat. A hajdan festett szobrok színeinek megmentése 1988-tól vált lehetségessé német licensz alapján.
Arra, a kérdésre, hogy miért is tarthat számot kynologiai érdeklődésre ez, s az őt követő hasonló leletek, a válasz részben a már feltárt, részben a jövőben reményeink szerint feltárandó anyagban keresendőek. Hogy várakozásunknak mi az alapja?
Sze-ma Cs’ien (Kr.e.:145-86), a kínai történetírás atyja munkásságának köszönhetően, a mai napig csak kis részletében feltárt síremlék egészéről módunk van képet alkotni. Tőle tudjuk, hogy e sír lakója a Kr.e.: 259-ben született Cseng herceg, aki a Cs’in fejedelemség élére kerülve 38 éves korára egyesíti az addig hét fejedelemségből álló Kínát – lezárva ezzel a „Hadakozó Fejedelemségek” korát -, s felveszi a Cs’inből való Első Császár: Cs’in Si Huang-ti címet. Erős központosított hatalmat hoz létre, egységesíti a törvényeket, mértékegységeket, a pénzt. Szabályozza az írást és a kerék nyomtávot. Építkezik. Az előzmények felhasználásával megépíti a Nagy Falat, biztosítja védelmét. De a halhatalan császár ember, félti az életét, rejtőzködik, s kutatja az örök élet lehetőségét. Közben pedig épül a monumentális síremlék. A 700.000 kényszermunkás által évtizedeken át készülő, hozzávetőleg 56 km2 alapterületű emlékhely, központjában a ma 43 méter magas dombbal, mely a császár sírját



rejti. S a sírban lakó lelket birodalmának modellje veszi körül. Láthatjuk, az eddigi kutatás, benne a hadsereg hátas és igás lovainak szobrai is, csupán szerény töredékét volt képes feltárni e földbe rejtett másik világnak.
Kiindulva a kutyának e kultúrkörben is betöltött használati és rituális halottkísérő szerepéből, s tudva azt, hogy az élő áldozat a már említett „Hadakozó Fejedelemségek” korával szűnik meg, s felváltja a kő, bronz, jade szobrok általi jelképes áldozat, megalapozott volt a várakozás, hogy előbb-utóbb tárgykörünkbe eső leletnek is fel kell bukkannia.
1990-ben, 40 km-re az eddigiekben tárgyalt sírtól, egy útépítés során a korai (nyugati) Han dinasztia negyedik uralkodójának, Han Jing-ti (Kr.e.: 157-141) császárnak a sírkomplexumához tartozó szenzációs leletek kerültek napvilágra. A mindennapi élet kellékei, szerszámok, női és eunuch figurák, katonák. Az alakok törzsének többsége fából készült, az ékszerek aranyozottak, s az ábrázolások csak 1/3-ad életnagyságúak.
Érdekesen nyilvánul meg a két kor, két császár közötti különbség a katonák arckifejezésében: a hatalmat koncentráló, diktátor Cs’in császár katonáinak zordsága néz szembe a korai Han „aranykor” fegyvereseinek békésebb, derűsebb arcával.
Ám a lelet igazi szenzációja számunkra az eddig feltárt 200 juh, számos kecske és sertés mellett a 400 kutya terrakotta szobra. Tudtuk, eddig is tudtuk, hogy a kínai konyha fogásai között a kutyahús a kezdetektől napjainkig hatóan szerepel. Az azonban, hogy ilyen egyértelműen az étkezési célú „haszonállatok” sorában nyert elhelyezést, azt mutatja: az étkezésben betöltött szerepe fontosabb volt, mint eddig hittük. A korai irodalmi emlékek alapján (pld.:” Csu dalok”) az alantas húsételek közé tartozónak ismertük. S most szembesülünk azzal, hogy korok és egyéni, olykor talán uralkodói ízlések mint módosíthatják egy-egy étel megítélését.
Érdekes körülmény az is, hogy a Han dinasztia uralomra jutását hathatósan, fegyverrel is támogatta a kutyamészárosok „céhe”. E körülmény is arra utal, hogy a kutyahús népszerű étel volt.
Fontos és érdekes ez a lelet más szempontból is. A nagy anatómiai pontossággal megörökített rövidszőrű kutyák két típusba sorolhatóak. A nagyobbik egy széles agykoponyájú, magasan tűzött, felálló fülű, rusztikus felépítésű, masztiff jellegű kutya. A kisebb termetű, hátára kunkorodó farkú, ugyancsak magasan tűzött fülekkel rendelkező eb arányaiban, fejtípusában az e korban már létező, eredeti



foglalkozására nézve nyájak, lakóhelyek őrizőjeként használatos, majd gladiátorkutyává átlényegülő shar-peit mutatja. Igaz itt a fülek még nem törnek meg, s nyoma sincs „extra” ráncoknak. A szemek nyíltak, barátságosan és bizalommal tekintenek a világba.
Nem tudhatunk semmi bizonyosat, hogy miért részesült másodmagával ez a Délkínai tenger mellől származó fajta ebben a kétes szerencsében. Egy lehetséges hipotézis mégis kínálkozik. A déli és keleti tartományok hagyományosan termelő foglalkozást (kézművesség, földművelés), valamint kereskedelmet folytató népességének szemében az északi barbárokkal közvetlen harci érintkezésben élő, katonáskodó észak-nyugatiak is félig-meddig barbárnak számítottak. A két pólus között feszülő belső ellentét, megvetés kifejeződése is megmutatkozhat a jelenségben: „ Én vagyok az erősebb, fogadd el ezt a tényt, mert az én kezem fogja a fegyvert, s lám ahogy megölöm a kutyádat, téged is bármikor összeroppanthatlak”. Kultúrtörténeti, néprajzi analógiák mutathatóak ki a másik ember, nép totemének, szimbólumának elpusztításával miként üzen, félemlít meg a hódító.
Képek: 1./ térkép a két uralkodó sírjának
feltüntetésével /színes/;
2./ térkép az egyesítés előtti Kínáról;
3./ térkép az egyesítés utáni Kínáról;
4./ a feltárás részlete /színes/;
5./ a feltárt étkezési célú állatok 1-1
példánya /színes/.
(Megjelent: 2002-ben az Új Kutya Szövetség című lapban, valamint rövidített változata a Históriában)



A kutyához fűződő babonák, hiedelmek a magyar hagyományban
Honi kultúránkban – aligha vitatható – kitüntetett szerepet tölt be már ősi gyökereinktől fogva a kutya. Állításunk alátámasztására idézzük az ásató régész, a diplomaticában járatos kutató s az etnográfus eredményeit. Természetesen a kynologus szakember közreműködése sem nélkülözhető. Csak e társtudományok összefogása adhat teljes képet számunkra.
Ne feledjük, krónikásaink lejegyezték népünk eredet-mondáját, de keresztény világképük nem engedte a pogány pantheon megörökítését., ezért meglehetősen hiányos ismeretekkel rendelkezünk honfoglaló eleink mitikus világáról. Ami fennmaradt, a néphagyománynak: mesék, babonák különös világának köszönhető. A levéltári kutatások, ásatási leletek, néprajzi analógiák alátámasztják, bővítik ismereteinket.
Hogy a kutya hagyományos helyét népünk életében helyesen ítéljük meg, vizsgálnunk kell fajtáink őstörténetét, mitológiai szerepét. Szerencsére számos kiváló kutató foglalkozott már e téma különböző vetületével.
Ipolyi Arnold írja: „mint a ló a hősnek nélkülözhetetlen segéd állatja, úgy a nomád nyájőrnek elválhatatlan társa az eb, melyet hűsége, esze, tanulékonysága kedvessé tesz”. Vajh, mely fajta lehet ez az eb? A régiségben, így e szerző korában is a bundás, juhászkutya név alatt ismert jószágot a népies hagyomány őseinkkel Ázsiából bevándoroltnak vélte. Jó, ha tudjuk: kuvasz alatt korántsem csupán a ma ismert fajta elődjét értették. A szó eredendően korcs, keverék ebet is jelölt. Lehet tehát akár komondorról, akár puliról szó.
Ipolyi bizonyos abban is – idézve történeti mondánk egy nyomát -, hogy a bejövő magyar had kíséretében kutyák is voltak. Mert mint szólaltatja Anonymus Álmost a kijevi csata előtt? „-Ne zavarodjatok meg az oroszok és a kunok sokaságától, akik a mi kutyáinkhoz hasonlítanak. Mert a kutyák vajon nem esnek-e rögtön félelembe, amint gazdájuk szavát hallják?” Kollár a szlávoknak tulajdonítja, ám Szirmay canis hungaricusnak nevezi ezt a kutyát, s így ír róla: „Valószínűbbnek látszik, hogy a magyarokkal együtt jött be Pannóniába, mert más néphez nem szegődik, csak a magyarokhoz, s nem is szaporodik könnyen Európa más vidékén.



Ez a kutya derekasan őrzi a juhokat. A nyájtól elcsatangolt bárányokat visszatereli anyjukhoz, szereti a zsenge állatokat, ezzel szemben egyfajta természeti ösztön folytán szemmel tartja a tolvajgyanúsakat...” Bizony őkelme csakis a PULI lehet!
Érdekes, hogy a mindennapok e nélkülözhetetlen társa a hitvilágban milyen különleges, sokszor ellentétes tulajdonságokat hordozó szerepet kapott. Vörös István szerint az alapréteg évezredek óta változatlan. A kutya khtonikus lény, az alvilág birodalmához tartozó, halott kísérő, közvetítő és lélek hordozó állat. Ezt tükrözik olyan rossz értelmű szólásaink, mint „kutya szülte, ebadta, kutya fajta”, melyek az „ördög adta, teremtette, ördög szülte, ördög fajta” kifejezések analógiái. Gyökerük az ősi vallásban, pogány múltban vélhető, hol a tisztább szellemi világ teremtését egy jó istenségnek, az anyagi, romlott, szenvedő és véges világot egy rossz, eb minőségű, ördögi lénynek tulajdonították. Ördögtől, ebtől adottnak, csináltnak nevezték. Így aztán nem meglepő, hogy szárazság idején, többek között, a földbe temetett kutyát okolja a bajért a néphagyomány. Hogy a rontást megtörjék, meg kell keresni és ki kell ásni az ebet.
A pogány teremtés-mítosz késői továbbélését tanúsító esetet olvashatunk Ibrányí Mihály I. Rákóczi György fejedelemhez 1637-ben írott levelében, miszerint egy kakas, mely kutyaként ugatott, két tojást tojt. Az egyiket az asszonyok felnyitották, de a másikat, mint különös nevezetességet a fejedelemnek küldi, mert az íly tojásokból származnak a krokodilok.
Bálint Csanád említi egyik dolgozatában, hogy bár a pogány hitvilág tárgyalásánál mindig szó esik a szarvasról és a farkasról, a kutyának a X.-XII. századi magyarság életében, mitológiájában betöltött szerepéről kevésbé történik említés. Dienes Istvánnal egyetértőleg veti fel a kenézlői és a gádorosi nyakörves kutyaábrázolásokat megőrző veretek szerepét.
Noha Szőke B. egyszerűen ünnepi, vadászatokon használt lószerszám díszeiként határozza meg ezeket, ők a kérdést az egész pogány hitvilág, a honfoglalás kori állatábrázolások szellemi hátterébe ágyazva vizsgálták. Az a tény, hogy a vadászó (kutya) és a vadászott (szarvas) állat különválasztva szerepel, továbbá, hogy a gádorosi leleten a kutya nyakán – a kenézlőihez hasonló – hármas tojásmintával jelzett nyakörv látható, véleményem szerint, teremtés- és eredet-mítoszi tartalmat hordoz.
Ipolyi az állatáldozatokat még az emberáldozat helyettesítésének véli. Dr. Vörös szerint azonban a kutya/farkas áldozat nem tartozik a rituálék ezen körébe.



A középkori Magyar Birodalom területéről számos kutyaáldozatról tanúskodó lelet maradt fenn. A mai Magyarország területéről rendelkezésünkre álló adatok is imponálóak: a X.-XIII. századi 15 település és 18 temető feltárásából 32 kutyacsontváz és 23 különálló kutyakoponya került elő.
Mivel a pogány hitvilág szerint a lelket a fej (koponya) foglalja magába, az nem csupán az egész állatot képviseli, hanem közvetítő szerepet betöltő áldozat is. Nem hagyható figyelmen kívül az a tény sem, hogy ezeket az állattestrészeket edénybe helyezve temették el. Feltételezhető, hogy ennek megerősítő, kiegészítő (lélektartó, őrző) szerepe volt. 1574-es kolozsvári feljegyzés tanúskodik arról, hogy a szokás az Árpád-kor és a XVI. század között általánosan elterjedt az országban.
A feltárt temetőkben 9 esetben halottal együtt, 1 helyütt utólag rátemetett, 4 ízben pedig sírok között, különálló gödörben eltemetett kutyát, illetve kutyakoponyát sikerült azonosítani. Más a helyzet a települések ásatásainál. Itt az előfordulás sokkal változatosabb. Házba temetés 5 lelőhelyen, kemencébe 4, gödörbe 5, verembe 2, árokba 2 és cserépfazékba 1 helyen történt.
A halottal együtt temetett ebek esetében azon pogány-kori szokás továbbélésének vagyunk tanúi, amikor az elhunyt mellé helyezett sírmellékletek, így például kedvenc lova, kutyája, egyes korokban és kultúrákban asszonya/i/, szolgái a túlvilági lét kényelmét, az elköltözött társadalmi állásának megfelelő helyet hivatottak az ősök árnyai között is biztosítani.
Ipolyinál bőséges utalást találunk pogány őseink temetési szokásaiban a kutya szerepére. Ezt bizonyítja, hogy az árpád-kori sírokban szinte kizárólag a kutya előfordulása tapasztalható. Más állati maradvánnyal csak elvétve találkozhatunk. Ám a temetéseken túl kutyát áldoztak a halálozási évfordulók (halotti torok) alkalmából is. A kutyák közvetítettek a föld és az ég között; kísérték és védték a halott lelkét.
A településeken feltárt maradványok csaknem minden esetben baj elhárító, rontás űző célra engednek következtetni.
Külön ki kell emelni a visegrádi leletet, mely egy X.-XI. századi nő felnégyelésének zord mementója. Itt a temetőtől távoli elföldelés oka: az elítélt nem nyughat megszentelt földben. A sírgödörben a nő maradványain túl hat kutya csontváza került elő. Ezekből hármat a felismerhetetlenségig összekaszaboltak, a másik hármat is megölték, de nem szabdalták szét őket. A kutyák közül három nagy testű pásztorkutya, egy közepes testű kopó, egy nagy, egy pedig kis testű agár volt. E



kutyák nem tekinthetőek városi kóbor ebeknek, a nőhöz tartozhattak, mintegy jelezve annak nem közönséges társadalmi rangját is. A szokás értelmében az elítélt húsából, csontjaiból evett kutyát – az elítélthez hasonlóan – kegyetlenül lemészárolták. A középkorban a felnégyelés az uralkodóval szembeni hűtlenség és felségsértés különösen kegyetlen megtorlása volt. Zách Feliciánról szólva a krónika mondja: „...megérdemelte, hogy emberek közönséges halálából kirekesztve, kutyához illő hirtelen halállal haljon meg, és mint valami kutya a kutyák sorsában részesüljön.”, ezért „kutyáknak lett eledele”, „...és eltávozván e világból az alvilág foglya lett...”. De fia és szolgája sem kerülhették el sorsukat: „kutyák falták fel az utcán holttestüket csontjaikkal együtt”.
Elemezve az idézett forrást (más források is ezt támasztják alá), láthatjuk: a kutyának a felnégyelés rituáléban kettős szerepe volt. Formai: az elítélt „kutya” (=ember) és a tisztátalan, megvetett kutya (=állat) összekaszabolása, szétvágása jelzi, a bűnös nem érdemel más elbánást, mint a tisztátalan eb. Tartalmi: a tisztátalan kutya által „elfogyasztott” elítélt „eltávozván e világból az alvilág foglya lett”, és ezáltal örökre a pokolba temették. A keresztény feltámadás soha nem jöhet el számára. Természetesen a holttestek teljes elfogyasztása a kutyák által nem valószínű. Említésének célja inkább a megvetés, az elrettentés fokozása lehetett. Példa erre a vak Álmos herceget üldöző Benedek balesete, aki leesvén lováról nyakát szegte, s kutyái felfalták húsát és csontjait.
Népi szóláskészletünk két holttetem-kutya viszonyt tükröző szólást őrzött meg. Az „ebek harmincadjára kerül”, „az ebek harmincadjára jut”, „átesett az ebek harmincadján” jelentése Csefkó Gy. szerint annyi, mint „ebek szájába került / az ebek kivették belőle a vámot”, azaz a holttest kutyák általi megdézsmálásával, felfalatásával egyezik meg. Az ebadta, ebtől származik jelentésével ellentétes az „ebadóban hagy” szólás. Akit ebadóban hagytak, azt „bajban, cserben hagyták!” Az ebadó ebnek adandó valamit jelent. Ami már semmire sem jó, arról azt tartják, hogy jó lesz a kutyának, ha még rosszabb, akkor már a „kutyának sem kell”. „Ebadóba hagy” eredeti jelentése: ebek martalékára jutott, kutyák moslékába került. Ha pedig „megrágta az eb az hájat”, bizony azt a dolgot már alaposan elrontották.
Ősi eredetű, az ókori Hekaté kultuszra visszavezethető, újkori népi hiedelem az alvilág szimbolikus bejáratánál a tündéreknek adott keresztúti (határjel, halom) áldozat. Ennek során kutyát is leölnek. Valószínűleg ilyen keresztúti, „fekete kutya” áldozat késői, XVI.-XVII. századi előfordulása a Cegléd-nyúlfülehalmi lelet.



Az emberi mohóság, szerzési vágy is megtalálja a maga hagyományát. Elrejtett kincset, pénzt csak úgy lehet kivenni, ha az áldozatul szánt állatot, például: fekete kutya, ráölik a helyre. Ez az állat megmutatkozik a kincskeresőknek.
Csak női és gyermek sírokban találhatunk óvó-védő kutya szemfog amuletteket, mert leölik az ebet azért is, hogy ilyen rontást távol tartó tárgyakat készítsenek belőle, de felhasználják egyes részeit gyógyításra is.
Ugyanakkor – főként palóc vidéken – ismert a markoláb, ez az égitestevő szellemlény. A holdfogyatkozásra mondják: „A markoláb megette a Holdat.” Gyermekijesztőként is használja a néphagyomány. Általában kutya alakjában képzelték el.
Ipolyinál olvashatunk ilyen, a boszorkányperekben gyakorta elhangzó vádakat: „...kutya képiben reá menvén az fatensre, ... tapogatván az fatens, hogy mi volna, tapasztalta, hogy kutya, mind az két fülei el lévén vágva.” Utalás a kor honi gyakorlatában előforduló kupírozásra?! S folytatódik a tanú vallomása: „...egyik éjszaka látta szemeivel az fatens, hogy vörös kutya képiben... bémenvén az házban... meggyötrötte.”; „...egy hamuszínű kutya a forgószélben leütötte lováról, hogy világát veszté, kinek a vádolt Rohonkáné boszorkánynak kellene lenni”; „kutya alakban jár szopni a tehenet.”; és egy felsőbányai pör körülményes vallomása: „láttam szemeimmel étszakának idején az istállóban az hidláson fektemben egy fekete hódos fejű agarat az szénán lábai suhogván, mellém az vaddaló tőke mellé állván, s annak utána elváltozott szintén olyanná, mint Fazekas Kata... egész testemet mind el tapogatta, és fejér agárrá vált annak utána.”
Boszorkányhiedelmeinkben a kutya szerepét Vörös így foglalja össze: - a kutya maga az átváltozott boszorkány, akinek emberi tulajdonságai vannak (például beszél), ha megütik, megsebesítik, vagy meg is ölik – idővel eltűnik, de mindig visszaváltozik emberré (=boszorkánnyá); - az emberboszorkány kutyája, akinek a hátán közlekedik a boszorkány; és aki megtámadja, megharapja a megrontott, vagy megrontani szándékozott személyt. A kutya mindkét esetben megmarad – hiedelembeli funkciója mellett – élő, hús-vér, de rontó állatnak. Fontosnak tartja megjegyezni, hogy a hiedelem rítusaihoz nem tartozott kutyaáldozat.
Az egyházi demonológia szerint a boszorkány az ördöggel, a sötétség, a pokol urával köt szövetséget. A „fekete kutya” az ördög, a hitetlenség megtestesülése. A népi hiedelemben a kutya-ördög szavak egymás szinonimái, rosszalló, megvető értelmű jelentésük azonos. Az eb eme tisztátalan voltára utal az a csúfoló, mely súlyát növeli, hogy egyik kelet-európai és sztyeppei nép sem ette meg a kutyahúst,



s ennek hagyománya rögződött a magyarság tudatában – a legnagyobb szegénységre utal: „Nincsen kutya Szentpálon, mind megették a nyáron”. Így adódik, hogy káromkodásainkban, szitkozódásainkban az ördög mellett legtöbbször a kutya-eb szó szerepel jelzőként, vagy szókapcsolatokban. Mindez a XVII.-XVIII. századi szitkok, átkok és káromkodások világában a legszembetűnőbb. Gunda B. szerint ugyanakkor az „eb ágyából született”, „ebanyától lett” kifejezések a totemisztikus hagyományra vezethetőek vissza. Bálint bizonyára helyesen állapítja meg, hogy ezek a képzetek inkább a boszorkánykodásra utaló szólások, melyek mind a környező, mind az indoeurópai népek kultúrájában meglévő analógiákból merítenek.
Némelyek tudatában erősen gyökeret vert a honfoglaló magyarok eskü szertartásában a kutyára esküvés feltételezése. E szerint a feláldozott kutya/farkas az eskütevők üzenetét továbbítja az „ős szellemhez, isten/ek/hez”, és annak megerősítését kéri. Szerepe tehát azonos a temetések, halálozási évfordulók (halotti torok) és egyéb alkalmakból bemutatott „közbenjáró” kutyaáldozatok szimbolikájával. De valóban élt az eskü ezen formája eleinknél?
A hivatkozás Theotmár salzburgi érsek IX. János pápához 900-ban írott levele, melyben mentegetődzik, hogy 899-ben a frankok „...a magyarokkal megszegték volna a katolikus hitet és kutyára, vagy farkasra s más istentelen és pogány dologra tettek volna esküt, s kötöttek volna egyességet...” nem igaz. Amivel őket (a frankokat) vádolták meg, „éppen ők maguk (a szlávok) voltak azok, akik a nekünk hamisan tulajdonított dolgot elkövették”. Győrffy György ennek alapján tételezi fel, hogy a szlávok a magyarokkal a vádban említetteket többször megtették. Dr. Vörös nem látja bizonyítottnak e feltételezést. Jelzi viszont, hogy ez a szokás a keleti frank/morva környezetben zooarcheológiai leletekkel alátámasztható. Matolcsi János Fehér Gézával együtt a török népek szokásaként határozza meg a jelenséget, s hivatkozik a bolgárok és bizánciak IX. század elején ily’ módon kötött szerződésére. Szerinte a magyarok ezt a szokást átvették, amint azt a Bajor Évkönyvekbe a IX.-X. század fordulóján írt bejegyzés tanúsítja: „a kereszténységtől idegen magyarokkal barátságot és szövetséget kötöttek”, velük „kutyára és farkasra tesznek esküt”. Említi még a Bálint Cs. által ismertetett jánosszállási leletet, elfogadva, hogy az ott leírt kettévágott kutya esküáldozat. Pedig már Bálint is jól tudta, hogy Brandenburgban III.-IV. századi sírban már találtak kettévágott kutyát. Ismeretes a szokás a kunok, mongolok és szlávok körében is. Vörös pedig a jánosszállási leletről bebizonyította, hogy az ásató az egyébként jelzett újkori árok által bolygatott sír feltárása során tévedett, s csak ez a korábbi behatás roncsolta a kutyacsontvázat, mely teljes egészében az eredeti sírban volt. Álláspontja szerint a honfoglalás idejében a fejedelmi szintű szerződések megkötésénél alkalmazott jogszokások köréhez nem tartozott a kutyaeskü, amit



egyébként egyetlen közvetett vádaskodás állít. Ő sem zárja ki azonban, hogy szerződéskötéskor a másik fél jogszokás rituáléjához adott esetben alkalmazkodni kellett. Így 1254-ben, István herceg és a kun Erzsébet házasságkötése alkalmával „az esküvőre megjelentek a kun vezérek, tízen, és népük szokása szerint egy kutyát ketté vágtak, a dögre megesküdtek, hogy Magyarországot, mint a király hívei a tatárok és más népek ellen megoltalmazzák”. A – hangsúlyozzuk, nem magyar eredetű – szokás általános ismertségét tudhatjuk „az ember tesz fogadást, eb aki állja (vagy: megtartja)” közmondás mögött.
Widukind 933-ban feljegyzi, hogy a dalamanciak (szlávok) „kövér kutyát” vetnek a magyar sereg elé. Henrik 934-ben kutyát küld az adót követelő magyarokhoz. Vörös I. tagadja ezen adatok összefüggését a kutyára esküvés jogszokásával, ám gyanítható, hogy valami kapcsolatnak e téren lennie kell. A kövér eb a telhetetlenséget, hálátlanságot, rablásvágyat szimbolizálja. Küldésével a követelőző magyarokat gúnyolták ki. Az akció felfogható a szövetség (eskü) visszafordításaként, visszautasításaként. Ipolyi innen eredezteti a „kutyát” vagy „kutya arcot”, „kudarcot” fogni szólásunkat.
Alvilági kapcsolatai okán, mint Ipolyi írja, a néphitben a kutyával számos előítélet köttetik össze, így: „az eb éjjeli kísérteties vonítása bekövetkezendő szerencsétlenséget, a házban történő halál esetet /sic!/ jelenti; szegedi babonás hiedelem szerint: a vonító eb amely ház felé irányoz orrával, annak gazdája nagy kárvallástól félhet; a házfal alját kikaparó kutya, azon házban valakinek halálát sejteti; így jelentik elő Dózsa pórháborúját Taurinusnál:...farkas üvöltött fel s a jövendő harc rémségeit ott a kutyák szűkölve jelezték.” „Selmec újvára építője Rössel Borbála hű ebe temetésekor, a várat kén láng veszi körül, jégeső s vihar támad, mennykövek csapnak le, és szétszórják az istentelen merénylőket, az eb sírjából láng emelkedik; Bél szerint: a nép még manapság is makacsul állítja, hogy sírját démonok gyalázták meg táncaikkal.” Rontásűző értelemmel adják ebeknek folyók neveit, mint: Duna, Tisza, Dráva, Száva, Maros, Sajó, Számos /sic!/, a népdal még Rajnát is említ, hogy a ház fel ne gyújtasson, a kutya meg ne vesszen. Khtonikus szerepkörén túl, lehet szerencsés események elindítója is az eb. Fülek vára eredetéről vall a Bél feljegyezte népmonda: „A nép közt az a szóbeszéd járja, hogy egy juhász legeltette nyáját azon a vidéken. Pásztorkutyája, mikor szokása szerint ide-oda szaladgálva bejárta a hepehupás hegyet, állítólag egy gödörbe esett, s ezt hangos ugatással jelezte a pásztornak, s addig nem hagyta abba, míg gazdája segítségére nem sietett. Ez alaposabban megvizsgálva a földet, igen gazdag kincsre bukkant. E szerencsének örvendezve a pásztor az esemény emlékére azon a helyen várat emelt, saját Fülöp vagy inkább, a kutya füles nevétől Füleknek mondva.” Selmec dús bányáit is kutyája, mások szerint gyíkok, által figyelmessé lett pásztor találja meg.



Mit tudunk hát mondani az ember leghűségesebb és legértelmesebb háziállatáról? Miért ő az emberre nézve dominánsan elmarasztaló szólások és közmondások negatív jelentésű főszereplője? O. Nagy szerint ezért elsősorban a városi gazdátlan, kóbor kutyák korai megjelenése, másodsorban az eretnekséggel összefüggő korai ördög képzetek és a boszorkányhiedelem okolható. Véleményem szerint a gyökerek távolabb keresendők. A természetközeli, nomadizáló életmód során az ember megfigyeli az őt körülvevő természetet, látja a kutya életmódjában az általa tisztátalannak ítélt szokásokat, s ennek nyomán helyezi el mitikus világában azt. A későbbi kulturális fejlemények már erre a képre rakódnak rá.
Természetesen mindez nem tartja vissza az embert attól, hogy a sacralis kutyát, leemelve e kétes piedesztálról, munkakutya mivoltában saját céljaira felhasználja.
Honfoglaló őseink, s a korai Árpád-kor idejéből vajmi keveset tudunk e dolgos hétköznapokról. Nem ad támpontot a szó eredete sem. Kutya szavunk csak a XV. század elejétől ismert, régebben az eb elnevezés volt használatos. Okleveles említésben legkorábbról (1193.) a nyugati eredetű agárt ismerjük. A bolgár-török eredetű kopó szó 1238-ban szerepel először. A komondor első említése 1544-ből való. A IX.-XII. századi leletanyagban egyértelműen csak agár és kuvasz mutatható ki. Mindez nem jelenti persze azt, hogy őseinknek csak e két fajta kutyájuk volt. A további kutatásnak az osteológiai anyag ilyen értelmű feldolgozására további erőfeszítéseket kell tenni.
Képek: 1./ A gádorosi veret rekonstrukciós rajza;
2./ Cserépfazék Fancsikáról, XII.-XIII. szd;
3./ A visegrád-várkerti sírverem rajza;
4./ XVII. szd.-i könyvillusztráció: állatalakba
bújt boszorkányok;
5./ Magyar Anjou Legendárium (1337 körül):
Szt. András apostolnak kutya alakban meg
jelennek a gonosz lelkek;
6./ Honfoglalás kori (fent) és jelenkori (lent)
kuvasz koponyája.



(Megjelent: 2000-2002-ben az Új Kutya Szövetség című lapban; köszönet Dr. Vörös Istvánnak az Árpád-kori forrásanyaghoz nyújtott segítségért)
A XVI.-XVII. századi Magyarország ebeiről
Hazánk késő-reneszánsz múltjának, a török hódoltság, a három részre szakítottság korának forrásai érzékletesen tárják elénk kynologiai múltunk ez időbeni gazdagságát. Természetesen a nemesi, főúri világ eseményei – az itt már általánossá váló írásbeliségnek is köszönhetően – inkább megőrződtek, mint a pórnép, pásztornép körében megesettek.
Nyelvünk a XVI. szd.-ig a canis familiaris-t csak ebnek nevezi. Kutya szavunk 1493ban még kunyhó, ól, házikó jelentéssel bír. Olyannyira, hogy még 1597-ben is olvashatunk ilyen kutya = házikó elnevezésről: „Zalma hazackaya awagy kwtyachkaya” (szalma házacskája, avagy kutyaházacskája). Ugyanakkor 1511ben, az újdonságokra oly fogékony nyelvrétegben, a káromlások között, már találkozhatunk egy becsületsértő megjegyzéssel, melyben az eb kutyaként nevesül. Ebből következik az is, hogy a Mátyás királyhoz kötött budai kutyavásár hagyománya csak 1511 után keletkezhetett.
Zolnay feltételezi, hogy a kutya - ól olyan jelentésváltozással vált az eb nevévé, mint az a komondor – kun fajtánk nevével történt. Míg utóbbiban a gazda, előbbiben a XVI. szd.-tól divatba jött eblakóhely ragasztotta nevét a jószágra.
Csőre Pál agár, pecér, szelindek szavainkat délszláv eredetűnek mondja. Más forrás szerint az agár középkori, nyugati jövevény, melynek neveként a XVI. szd.tól divatba jön nyelvünkben a finomkodó, a franciából a középkor végén átvett sinkurán (chien courrant). A szelindeket még a XVII. szd.-ban is szelendeknek ejtik. Zrínyi, a költő és hadvezér írja: „De jaj, nagy szelendek osonkodék utána...”. Ugyancsak Csőre utal meg nem nevezett forrásra, mely vérebként használatos nyomkereső kutyákról ír. Téved viszont a vizslát illetően, amikor „már a XV. szd.-beli szótárakban” való előfordulásról számol be. E szavunk korábbi eredetű, amint azt helyneveink bizonyítják. Elsőként a Nógrád megyei ma is létező település - Vyslas-vereb okleveles előfordulását kell említeni 1350ből, s vannak valóban XV. szd.-i, további helynév említések. Így, 1435-ből a dunántúli Hantavég (Hanthaweg) alionomine Wyslas. 1478-ban ismét Vyslasként



fordul elő, s 1488-ban a bakonyi erdőispánság központjának, Csesznek várának tartozéka. Lényeges tárgyalt időszakunkban a vizsla szó fogalmi változása. A latinság (értsd: nyugati kereszténység) szaglása okán nevezi a vizslát odorariusnak (szimatolónak, „szagoskutyának”). Gyulay János írja 1563-ban Batthyány Kristófnak: küldene néki „unum canem odorarium vulgo fyrjre való wyzslath...”. Csáky István pedig 1657-ben így ír Máriássy Ferencnek: „egy vizsla nevű kopóm vagyon, úgy hallom, kegyelmednél”. A középkori jelzői értelmű „vizsla kopó” tehát átalakul egyik vadászkutyafélénk nevévé.
Valószínűleg a középkor végén, a németből került nyelvünkbe, az eredetileg „kis eb”-et jelentő cenk szavunk. 1644-ben I. Rákóczi György így kesereg: vadászott ugyan Nagyvárad vidékén, de igen kevés fácánt „fogatott, mert nincs tanult cenkem”.
Zolnay úgy véli, hogy a XVI. szd.-ot megelőzően mind a komondor, mind a kuvasz a kopó gyűjtőnév alatt szerepel. E vélekedés forrásául elégtelennek tűnik azon megállapítása, hogy a komondor csak a XVI. szd.-ban jelenik meg nyelvünkben. Tény, hogy 1544-ben, Kákonyi Péter: Astiagis király történetében olvashatjuk először: „Pásztor nézi vele, gyermeket szoptatja/ Egy fias komondor és körül forogja”. Az 1600-as évek nyelvemlékeiben már a fajta foglalkozása is kirajzolódik. 1673-ban Comenius Ámos írja: „Komondoroc oerzic a tsordát”. Mások fontosnak tartják említeni, hogy ez ebek szöges örvet viselnek. Hunfalvy ugyan két századdal később fest érzékletes képet elénk, ám a rideg pásztorkodás hagyományaihoz ragaszkodó, önmagába zárt világában ez bizonyára érvényes tárgyalt korunkra is: „...kétkerekű talyiga az ő (a gulyásoké!) élés meg készlettáruk... körülötte komondorok hevernek,”. S másutt: „Hű kísérői a juhásznak a türelmes szamár s az éber juhászkutya... pajtása, a juhászkutya, a nyájat őrzi s egyúttal a mezei egereket és ürgéket űzi, hogy legyen a mivel jól lakhassék.. A juhászkutya rendesen fehér, néha vörhenyes barna színű; hegyes orra, felálló rövid füle, bozontos bundája s farka miatt nagyon hasonlít a farkashoz, harapni is úgy szokott, mint a farkas, t.i. csak hozzákapva s ki-kieresztve a megharapott tárgyat. Gazdájának szót fogad, de idegent mindjárt megtámad, ha ez az általa őrizett helyhez közeledik. Görbe botjára támaszkodva, lábánál a kutya, úgy szétnéz a juhász...”. Nos, ez a leírás is a több ezer éves életmód szép megörökítése, s nem lehet vitás, hogy hajdani kuvaszunknak állít emléket. Azon fajtánknak, melyről az 1600-as években olyan nagyságaink írtak, mint Pázmány Péter, Zrínyi Miklós és Gyöngyösi István. S korunkat megelőzően, I. Mátyásnál megbecsült vadászeb, főurak ajándékozásának tárgya.
Itt kell megjegyezni, hogy juhászkutyáink a nyájak őrzésén, terelésén túl hús exportunk teljesítésében is szerepet kaptak. A lábon hajtott vágómarha



századokon keresztül egyik legjelentősebb kiviteli cikkünk volt, s e szerepét még a török hódoltság bonyolult kereskedelmi viszonyai között is megőrizte egy darabig. Ezeken az utakon elengedhetetlen volt a megvesztegethetetlen pásztorkutyák segítsége. A hű cselédek aztán a századok során nyomot hagytak a nyugat eb népességén. Vitatható ugyanis e genetikai kivitelnek a kalandozások korához való kizárólagos kötése.
Természetesen falvak, tanyák, majorok őrizőjeként is mindenütt jelen van a kutya, s jelen van a hiedelmek világának bonyolult szövedékében, amint arra korábbi ez irányú – tanulmányomban már rávilágítottam. Álljon most itt csupán két szemléletes példa. A Hitterjesztés Szent Kongregációjának iratai között, melyeket egy Rómában fellelt kódex tartalmaz, feljegyzést találunk a scardonai püspök 1627. évi vizsgálatáról. Ennek tárgya a bosnyák ferencesek missziós tevékenysége a hódoltságban. Itt esik szó a XIII. Gergely 1582-es reformja révén született új naptár törökkel való elfogadtatásáról is. A török első reakcióként többeket karóba húzatott, némelyeket váltságdíj fejében bocsátott el. Történt azonban, hogy a Madonna csak a misszionáriusok által propagált új Nagyboldogasszony ünnepén tett csodát, az ortodoxok régi kalendáriuma szerinti ünnepen nem. Ráadásul egy gúnyolódó török Szűz Máriát becsmérlő kijelentést tett, miszerint: „Inkább a kancsal kiskutyáját gyógyítsa meg!”, s az ebecske - isteni büntetésül - veszetté lett, gazdáját halálra marta. Mindezek nagy benyomást tettek a törökökre, és engedélyezték az új naptár használatát. Másik példánk az ellenpólusra világít rá. Ez egy 1525-ből való idézet, ahol korántsem hízelgésként hangzik el: „Prorumpendo in hec verba Besthye Kwrwa ebeweer!”. Magyarán a címzett: Beste ...ebvérű, azaz ördögfattya, rossz fajta.
De nézzük miként él a kutya vitézlő és nemzetes uraiméknál, nagyságos fejedelmeink, királyaink udvarában!
II. Ulászló királyunk öccsének, a Budán élő Zsigmond lengyel hercegnek számadáskönyveiből tudjuk, hogy Bjeliczek nevű fehér vadászebét hetente füröszteti a budafelhévízi hévizeken. Szappanszámlája, fürdetési költsége, a kutyamosó díjazása a budai ebek ezen fejedelmének valóságos személyes költségvetése. Gazda és eb elválhatatlanok. Éveken át minden útjára elkíséri Zsigmondot a derék vadászeb. A francia feleségű Ulászló, maga is vadászatkedvelő ember. Ekkoriban, majd később II. Lajos alatt, számos lengyel, angol és francia vadászkutya kerül az udvarhoz. Három angol vadászebet például a nyitrai püspök küld Zsigmondnak ajándékba. Ugyancsak Zsigmond számadásaiban találunk agarak (lengyelül: charti), vizslák (legawe) és más vadászkutyák (bachmat) költségei mellett annak nyomára, hogy divat volt az ebeknek mutatványokra való



idomítása is. 1500. márc. 3.-án a táncoló ebével megjelenő vándorzenész (citharedo cum cane saltante) fél forintot kap a mutatványért.
Jellegzetes reneszánsz figurája vizsgált korszakunknak az I. Mátyás alatt gyermekként – főpappá előlépett kedves rokon, Estei Hippolit. Az érsek személyiségére némiképpen rávilágít, hogy leltáraiban a kutyapecér és rabláncok, álarcos jelmezek keverednek a legszentebb tárgyakkal. Egykorú írások szerint kitűnő lovas és szenvedélyes vadász. Tudja ezt a lengyel királyi pár is, kiktől 1518ban a Krakkóban időző kardinális két tevén kívül lengyel ebeket és vadászsólymokat kap. Érdemes idézni a bíboros, egri püspök 1518. febr. 21.-i Eger melletti medvevadászatáról ránk maradt feljegyzést, melyet Lodovico da Bagno mantovai nemes küldött urának, Federigo Gonzaga trónörökösnek: „...értésére esett a Bíborosnak, hogy a hegyekben medve van. Megtudta annak tartózkodási helyét...A hegyen állítottak fel minket, a kutyákkal s a hajító dárdákkal...jeladásra eleresztették az ebeket. Ezek nagy élénkséggel kezdték meg a hajtást. Egyszerre előbukkan a medve; a kutyaugatás mind erősebbé vált. ...egy másik hegyre futott át (a medve). A kutyák és a pecérek azonban mindenütt nyomában maradtak. A medve időnként lekuporodott a földre...hirtelen nekiugrott az ebeknek, s mellső lábaival megragadva egyet-egyet felvetette a levegőbe, mint egy labdát. ...A Bíboros, aki két lovassal és két jó vadászebbel távolabb volt, amikor meghallja az erős csaholást, vágtatva a helyszínen terem. Elereszteti a két vadászebet. Ezek nagy hévvel rohanják meg a medvét. Végül a Bíboros két dárdadöféssel teríti le az óriás vadat.”
A mohácsi síkon a nemzet virágával elvesző II. Lajos maga is nagy kutyabolond volt. Gyermekkirály korától bűnéül rótták fel – még nagybátyja is! -, hogy kedvelt vadászebeit s majmát étkező- és tanácskozóasztalához ülteti, tányérját is megosztja velük, sőt ölébe is engedi őket. Falkáját egyébként a király Csepelszigetén tartotta, hogy közel legyenek székvárosához, és hogy a főfelügyelettel megbízott királyi apród azt gyakrabban megtekinthesse. Igaz, a javát maga mellett tartotta, s azok az udvari illemszabályokkal mit sem törődve az „ elfogadó termekben tanyáztak” mind az egyháziak, mind a tekintélyesebb udvarnokok megbotránkozására, sőt, mint láttuk asztalánál étkeztek. Számadásokból tudjuk, hogy István királyi apród, az említett tisztség betöltője, 1525-ben négy forintot vesz fel a kincstartótól az ebek tartására. Szép summa volt ez akkor. S a meglévő ebek száma folyton növekszik. Az agarászatot is kedvelő király például az említett évben két ízben kap csehországi uraktól ajándékba agarakat. Ezek falkája szintúgy a Csepel-szigeten elhelyezett ólakban van elszállásolva. Buda középkorának záróképe is e hajdani ebekhez kapcsolódik. Szeréminél olvashatjuk, hogy az 1526 aug.-ában a török ellen induló király búcsúzáskor hon maradó inasainak lelkére



köti: „Jól gondozzátok ebeimet! Hetenként kétszer fürösszétek őket (...cum caniculis bene laborate! Bis in una ebdomada levate...)”!
1541-el aztán befejezett ténnyé válik az ország középső részének török megszállása, a nyugati és északi részen megmarad a királyi fennhatóság, keleten pedig megszületik az erdélyi fejedelemség, kultúránk, nemzeti létünk e konok végvára. Pór és úr vállvetve őrzik eleik hagyományát. Így van ez a vadászat terén is.
Hogy megértsük ennek a társadalom jelentős részét érintő tevékenységnek a fontosságát, nézzünk néhány tárgyunkba vágó adatot a vadászati szervezet és vadászati módok köréből!
Hazánkban főként a lovas vadászatot gyakorolták. Ennek „két főkellékével: a jó lovak- és kutyákkal elegendő mennyiségben rendelkeztek ősapáink”. A külső szolgálatot ellátók között első a vadászmester. Nagyobb udvartartásoknál a vadászszemélyzet sok emberből állt. Külön személyzettel a lovas-, majd a puskavadászatokhoz. Gr. Erdődy udvarában például 14 agárhoz, ugyanennyi kopóhoz 1 főpecért, 2 kispecért és 1 madarászt találunk. I. Rákóczi György leveleiben szól lengyel madarászáról és agárhordozóiról. I. Apafi Mihály fejedelem, kiről még megemlékezünk, ebesfalvi kastélyának falkanagyja 129 agárért, 53 vizsláért, 83 kopóért, s az őket gondozó pecérek munkájáért felel. Többet tudunk Thököly Imre udvaráról. Vadászmestere 5 vadász, 3 lovas pecér, 6 gyalog pecér, 3 lovas agárhordozó és 1 gyalogos agárgondviselő felett rendelkezett, s lóra külön fizetést húzott. A pecérek, vadászok és madarászok zöld posztóból készült köntöst, fehér báránybélésű zöld mentét kaptak. A vadászok és pecérek csizmát viseltek. A jó állással persze komoly felelősség is járt. S ez nem volt tréfa. Zay Péter 1574-ben rövid időre távozván Zay-Ugrócról szolgáira parancsol: „úgy vigyázzanak ebeire, mint a szemük fényére s lelkük üdvösségére”. Volt aztán más feladat is. Gr. Nádasdy Ferenc az 1660-ban fővadászmesterévé kinevezett Globiczer Farkas uramnak többek között elrendeli, hogy a tetten ért orvvadász minden felszerelését, nyulászó és más ebeit is el kell kobozni.
A vadászati formák évezredek gyakorlatában csiszolódtak. Az agarászat ezek közül tán legősibb mesterség, mely elsősorban nyulak fogatására szolgált volna, ám másféle vadra is előszeretettel alkalmazták. I. Rákóczi György 1647. okt. 22.én Nagyvárad környékén egy nap alatt 90 nyulat és 3 őzet fogatott. Mellékesen, e szenvedélyes agarász voltát ismerve ajánlott tervet Alaghy Menyhért a terebesi consiliumban könnyű elveszejtésére. Thököly Imre 1694. jún. 11.-én kölyökmedvét fogatott agaraival. Apor Péter az 1670-80-as években így emlékezik: „az agarakban is a régi nagy uraknak nagy gyönyörűségük volt, dicsekvén egymásnak,



kinek fogja meg az agara az szarvast, farkast, rókát, őzet, nyulat, sőt láttam olyan agarat, az ki személye szerint elfogta a hiúzt”. A tények ismeretében bizonyosak lehetünk benne, hogy legalább kétféle agarunk lehetett. Egy a nagyvad (farkas, szarvas, medve, hiúz), egy pedig az őz, róka, nyúl fogatására. Az agarászat tehát igen kedvelt mulatság, melyen mindenki lóháton jelenik meg, nagyrészt külön e célra begyakorolt vadászlovakon. Tudjuk például, hogy 1525. máj. 12.-én egy úr agarászó lovakat küld ajándékba II. Lajos királynak. A már idézett terítékek nagyságából sejthető, hogy az agarak száma a nagyobb udvarokban jelentős: I. Rákóczi György saját céljára 15 agár volt fenntartva, de vendégei számára további 12-12 agár állt rendelkezésre. Kemény János, ki kora ifjúságában kerül a puritán Bethlen Gábor udvarába, tatár fogságában írott önéletírásában említi, miként volt gondozója a fejedelem két kedves agarának, a Hóka és Kormos nevűeknek, kiket Kornis Zsigmondtól kapott, s igen szeretett. Keménynek, aki a megbízatásnak megfelelt, olykor nyolc agárról is gondoskodnia kellett, ám e kettőnek ekkor is mindig maga adott enni. Némely forrás ugyancsak Keményre hivatkozva 50 agarat említ Bethlennél, két pecérrel, ám ez mint látni fogjuk, az önéletírás kopókra vonatkozó közlése. Apafinál, az utolsó nemzeti fejedelemnél pedig, mint fentebb már idéztük, 129 agár fogyasztja a kenyeret.
Az agarászatokon kívül bizonyára rendeztek agárversenyeket is. Erre utal a Kamuthy Balázs és testvére ingóságairól 1603-ban felvett leltárba bejegyzett agáreresztő szíj. Ennek csak akkor van értelme, ha az agarakat páronként és egyszerre kell a vad után ereszteni, amire csak agárversenyeken van szükség. A versenyszabályok betartására gondosan ügyeltek. Az agár „bűne” kizárást, ha visszaeső volt, a kútgémet jelentette. Az eb „bűne” s az állat megbüntetése régi hagyomány volt. Így, 1568-ban Zayné Bánffy Bora asszony ekként értesíti távollévő férjét: „ebei öt szarvasbárányt megöltek.” Zayné a „bűnös ebeket” kivégeztette. A kiváló példányokat ugyanakkor szinte emberszámba vették, nem a falkaólban tartották, hanem a szobákban tanyáztak. Innen „palotás agár” nevük (Thallóczy tévesen gondolja, hogy ez külön faj!). A férj távollétében rendesen a ház asszonya gondoskodott róluk.
A jó agárnak messze földre ér a híre. A XVII. szd.-i írások számos magyar agárküldeményről számolnak be. I. Rákóczi Györgytől például 1644-ben a kurlandi herceg és a lengyel Radziwill herceg kér és kap egy-egy tucat agarat. 1646-ban Frigyes Vilmos brandenburgi fejedelem is tőle kap agarakat. Uraink közt is a legkedvesebb ajándékozási tárgy az agár és a vizsla, így Balassi Bálintnál, Batthyány Kristófnál vagy Zay Péternél és körénél.
Nagyra tartották az erdélyi fejedelmek a strázsát álló, szelektől fajzott török agarat is. Egy-egy kiválóbb agár, melyet főagár-nak hívtak, igen értékes volt. 1591-ben



125 Ft-ért vásárolt valaki egyet! Érthető, hogy megbecsülték e nemes jószágokat. A selyempórázon vezetett ebeket az „agárhoz látók” vagy „agárviselők” gondozták, s ha a vadászóhely távolabb volt, szekéren vagy ölben vitték őket a vadászatra, hogy haszontalanul ne fáradjanak. A lovas „agárhordozók” csak itt vették át őket csoportonként.
A XVII. szd. második felére az agarak száma lényegesen megfogy. Rhédey László 1660-ban így panaszkodik Wesselényi Ferenc nádorhoz és Perényi Imréhez írott leveleiben: „a törökök ellen való hadakban – ebben a zűrzavaros világban igen elvesztek, valamint a sok futásból származó gondviseletlenségben igen megromlottak az agarak – jó alig van”.
De miként lesz a jó agár? A „behajszolás”, „füzérre” és „nyereghez” szoktatás tanítása már az agár egy éves kora előtt megkezdődött. Kettesével-hármasával összefűzve mindig jobbról kell járniuk, akár gyalog, akár lovon vezetik őket. A füzérben mindig kell lennie egy tapasztalt, idősebb agárnak. Vadban szegény, füves síkon kell gyakorolniuk. A felugró vadak szétugrasztanák a füzért, az ebek nem segítenék egymást. Az 50 lépésről felpattanó nyulat az agárhordozó a füzérnek bemutatja, majd szabadon eresztve, „hajrá”-val utána ugrasztja őket. Az idősebb agarat követik a fiatalok. A nyulat az első agár „beérte” és „vágott rajta”, a nyúl irányt váltott, a második agár „átvette”, s így forgatva valamelyik végül „elkapta”, megszorította és kivégezte. Kedvező esetben még egy hajszát lehetett végezni. Hajsza után az agarakat ismét füzérre vették és hazatértek. Először lehetőleg fiatal nyúlra, később öreg nyúlra mentek. Kellő idő után az öreg agarat kivették a füzérből. A siker megtapasztalását döntőnek ítélték. A kifáradt agár „elmaradt”, visszatért, azaz „nyereghez szorult”. A fiatal agarat óvták a megerőltetéstől. „Egyes agár”-nak, „szóló agár”-nak nevezték, mely képes volt a nyulat egymaga elfogni. A „védő agár” megvédte a nyulat a többiektől, nehogy azok széttépjék. A jól bevadászott agár a füzéren nyugodtan halad, hívásra azonnal engedelmeskedik, a kipattanó nyúlnak rögvest nyomába ered, azt utoléri és elfogja, majd a megölt nyúl mellett nyugodtan bevárja a vadászt, s a zsákmányt nem tépi szét. A hajsza közben kipattanó újabb vad nem szabad, hogy megzavarja az agár figyelmét, ha ez mégis bekövetkezik, az súlyos hibának számít.
A nagyszabású udvari vadászatok másik igen elterjedt módja a lovas hajtóvadászat kopófalkával nagyvadra. Az eredményesség itt is önmagáért beszél. I. Rákóczi György 1640. szept. 12.-13.-án Görgény környékén vadászik falkájával. 10 medve, 2 erdei (vaddisznó), 4 őz, 2 farkas és 2 róka esik a két nap alatt, ebből a második napon egyszerre vétet fel falkájával egy öreg medvét és három bocsát. Mind a négy medvét elfogatja és leöleti. Szép vadásznapja volt. Bánffy György 1644. aug. 27.-én



ezt jegyzi be naplójába: őzeket hajtatott Bonchidán, két darabot fogatott el. Thököly Imrének is szép mulatsága volt, mint írja 1677. máj. 28.-án, szarvasokat űzött. Igaz, kettőt elszalasztottak, de a harmadikat elfogatta. 1693. márc. 17.-én az egész napot vadászattal töltve sok őzre, valamint erdeiekre akadva néhányat „elveret” belőlük. Nyolc nappal később két vaddisznót hajtat ki az erdőből a mezőre, kopókkal, agarakkal lóháton űzőbe véve elvereti őket.
S hogy mindehhez mennyi kopó kellett? Kemény János így igazít útba bennünket: ”(Bethlen Gábor)...sok ebeket nem tartott;... Kopói circiter ötven ha volt, két pecér azokhoz;...”. Apafinak ennyi nem elég, neki 83 kopóra volt szüksége. Természetesen nemcsak a fejedelmek, az urak is sok kopót tartottak. A többnyire az istállók melletti ólakban elhelyezett kopófalkák a pecérek gondjaira voltak bízva.
„A nagy erdélyi vadászatokban – Apafi korában utoljára – a régi hagyományok csillannak fel. Idomított vadászlovak, a fejedelem 300 vadászebének, számtalan sólymának, megannyi vadásznak összehangolt, nehéz és kollektív munkája”. A vadat űző, kürtszóra szoktatott falkát a falkamester és az egyforma zöld ruhába öltöztetett lovas pecérek vezették, a vadászok lóháton követték. Ami vadat a kopók felvertek azt hajtották. A kutyák által befogott vaddisznót, egyéb nagyvadat többnyire gyalogosan, dárdával vagy kelevézzel szúrták le. Meg kell jegyezni, hogy e vadászatok során nagyszámú szelindek is elmaradhatatlan segítőtárs volt a vad lefogásában. Láthattuk, olykor az agarak is részesei a munkának, bár ha szemre mehetnek, maguk is elvégzik azt. Gyöngyösinél olvashatjuk a XVII. szd. végén: „Együtt a Kopókkal szabadosan járnak / Az agárviselők. Ezért rendet állnak. / A hajtó Ebeknek jeleitől várnak”.
Korunkban elterjedt a hálós fővadászat is, mely német mintára szerveződik. Itt az elhibázott vadat a kutyáknak kell ismét a vadászok elé hajtani. A lovas falkavadászatok némely esetben a puskavadászattal összekötve tartattak meg. E nagyvadra történő puskavadászatokhoz is meglehetősen nagy előkészületek kellettek. Számtalan hajtó, nagy csomó puskás a vadászszolgák kíséretében előre ki lettek küldve az erdőre; a pecérek összefűzve vezették kopóikat. A hajtóktól és a kopók csaholásától felriadt vad előre törtetett... Sebzett nagyvad után szelindek kutyákat bocsátottak, hogy azt lefogják. (1649-ben Rákóczi Zsigmondnak testvéréhez, Györgyhöz írott leveleiből tűnik ki, miután levelében 8 öreg és 2 kölyök szelindek kutyáját szabad rendelkezésre bocsátja, akár el is ajándékozhatja valamelyik vajdának, mert ott ahol van, nincsen szerencséje öreg vadhoz, csak apróvadra vadászhatik.)



Az agarászat és kopózás mellett a harmadik ősi vadászati mód a solymászat, mely hazánkban a XVI. szd.-ban éri el virágkorát, s ez tart a XVII. szd.-ban is, míg a sörétes puska általánosan el nem terjed. Falkázni csak lóháton és sólyommal mentek. Gyalog körülményes is lett volna követni a felvert vadat. A sólyom munkáját össze kellett hangolni az ebekével. A vizslák keresték meg és repítették fel a szárnyas vadat, ugratták ki a nyulakat. Ezért az ő előrebocsátásukkal kezdődött a vadászat. Mikor aztán a vizsla vadat állott, majd parancsszóra beugrott, a solymásznak abban a pillanatban le kellett rántania a karján ülő sólyom fejéről a sapkát, ugyanekkor már lábát is szabaddá kellett tennie, s ez intésére a vad után repült. A felvert vadat mindaddig hajtotta, míg levághatta. Ezután a solymász füttyjelére vagy a tollasbábu hívogatására dolgavégezetten visszatért gazdája karjára. Ekkor húsétellel jutalmazták, pihentették. A madarakat felváltva küldték vadra. A levágott, esetleg csak megvakított zsákmányállat felvétele és apportírozása ismét a vizsla szerepe volt. Amennyiben nagyobb eredményt kívántak elérni, vagy sok szárnyasra volt szükség, hálót feszítettek ki, s ebbe kergették a vadat a madarászok és vizslák segítségével. A mi felvidéki és erdélyi lovas, solymász, ebes falkázásainkon fürjet, foglyot, fácánt, nyulat fogattak elsősorban, ám néha nagyobb vadra is idomították a vadászállatokat. Ehhez az igen eredményes vadászati módhoz temérdek vizsla is kellett (1647 őszén I. Rákóczi György Nagyvárad mellett okt. 23.-án 15, 25.-én 18, nov. első két napján délelőtt 32 fácánt fogatott), melyből legalább kétféle volt használatban. Ezt bizonyítja Komlóssy Mihály 1510. aug. 17.-én kelt levele, ebben kéri szerelmes öccsét, Tamást, hogy küldjön neki egy jó vizslát, fürjezni valót. Ezen ebet ugyanis főleg apró szárnyasra használták. 1590-ben Zay Péternek küldenek fiatal fürjésző vizslát, melyet nyulászni való vizslával együtt kell a mezőre bocsátani. Ifjabb Rákóczi György 1644. aug. 19.-én atyjának Gyulafehérvárról írván meg is nevezi a külön fajt: ígéri, hogy „a lengyel madarászt, a telio vizslákkal és hálókkal együtt” kiküldi. (Következik a vizsla alkalmazásából, hogy mikor Zrínyi az Adriai tengernek Syreneia-ban így ír: „az ebekkel az erdőt kivizslatom, hogy vadat ejthessek...”, nem kedves fajtánkról emlékezik.)
Kitűnő solymász hírében állott Balassi Bálint, XVI. szd.-i líránk kimagasló alakja, kinek jó paripái, derék sólymai és ügyes vadászebei voltak. Becsüli a török is a magyar ebeket és sólymokat. 1574-ben például a nagyvezír és Rusztám pasa a portai követtől kér sólymokat és vadászebeket. Bégjeik és pasáik ugyanúgy vadásznak, mint uraink. Valódi megbecsülését az eb mégis csak nálunk kapja meg. Bethlen Gábornál természetes, hogy „...egy-egy öreg szép hív vizslát;...” házában tart, a Tigris nevű már odáig megy, hogy rendesen a fejedelem bársony székében heverészik. Apafi 53 vizslájából a legjobbak szintúgy a szobákban laktak. Bizonyára nem véletlen, hogy a hagyomány szerint az ő udvaránál hangzott el az a ma is



megszívlelendő mondat, mely szerint: „Ne üsd azt az ebet, te állat! Hát nem látod, hogy az is ember?” S a kor jó szemű krónikása mást is észrevesz, mikor feljegyzi: az erdélyi Béldi Pálnak Körtövély nevű vizslája ura halála után egy álló hétig szűkölt, vonyított, ordított; sok kutyában több hívség van, mint sok gonosz emberben...”
Vadászemberek, ha útra kelnek, jó időben lóháton utaznak, agarakat, vizslákat, sólymokat visznek magukkal, hogy útközben nyulat, fürjet fogatva mulassanak. A lovas vadászatok úrasszonyaink társaságában folynak le.
(Megjelent: 2002-ben az Új Kutya Szövetség című lapban)
A kutya a kínai kultúrkörben
Egy útépítés során 1990-ben, 40 km-re a kínai Senhszi tartománybeli, mára már világhírûvé vált cseréphadsereget rejtő császársírtól, a korai (nyugati) Handinasztia negyedik uralkodójának, Han Jing-ti (Kr. e. 157–141) császárnak a sírkomplexumához tartozó szenzációs leletek kerültek napvilágra: a mindennapi élet kellékei, szerszámok, női és eunuch figurák, katonák. Az egyharmad életnagyságú alakok törzsének többsége fából készült, az ékszerek aranyozottak. A lelet igazi szenzációja azonban az eddig feltárt 200 juh, számos kecske és sertés mellett a 400 kutya terrakotta szobra.
A nagy anatómiai pontossággal megörökített rövidszőrű kutyák két típusba sorolhatók. A nagyobbik egy széles agykoponyájú, magasan tűzött, felálló fülű, rusztikus felépítésű, masztiff jellegű kutya. A kisebb termetű, hátára kunkorodó farkú, ugyancsak magasan tűzött fülekkel rendelkező eb arányaiban, fejtípusában az e korban már létező, eredeti foglalkozására nézve nyájak, lakóhelyek őrzőjeként használatos, majd gladiátorkutyává átlényegülő shar-pei-tmutatja. Igaz, itt a fülek még nem törnek meg, s nyoma sincs „extra” ráncoknak, a szemek nyíltak, barátságosak.
Nem tudhatunk semmi bizonyosat, hogy miért részesült másodmagával ez a Délkínai-tenger mellől származó fajta ebben a kétes szerencsében. Egy lehetséges hipotézis mégis kínálkozik. A déli és keleti tartományok hagyományosan termelő foglalkozást (kézművesség, földművelés), valamint kereskedelmet folytató népességének szemében az északi barbárokkal közvetlen harci érintkezésben élő,



katonáskodó északnyugatiak is félig-meddig barbárnak számítottak. A két pólus között feszülő belső ellentét, megvetés kifejeződése is megmutatkozhat a jelenségben: „Én vagyok az erősebb, fogadd el ezt a tényt, mert az én kezem fogja a fegyvert, s lám, ahogy megölöm a kutyádat, téged is bármikor összeroppanthatlak.” Kultúrtörténeti, néprajzi analógiák mutathatók ki, hogy a másik ember, nép totemének, szimbólumának elpusztításával miként üzen, félemlít meg a hódító.
Vadász, halottkísérő és húsforrás
Kínában a kutya domesztikációja a jelenlegi adatok szerint a Kr. e. 5–4. évezredre tehető. A Jangsao vidékén folytatott ásatások azt mutatják, hogy az újkőkori falu fő háziállata a kutya és a sertés. A kutya már kezdetektől társ a vadászatban, de fontos fehérjeforrás is. A Kr. e. II. évezred második felétől, a Shang-dinasztia idejéből fennmaradt leletekből tudjuk, hogy a nagyszabású fejedelmi vadászatok, melyek egyben hadgyakorlatok is voltak, hatalmas harci szekerekkel folytak, s a kutya fontos részese volt a vadászatnak.
E kultúra halottkultusza is megköveteli, hogy az elhunytnak fontos és kedves tárgyak, lények – pl. kutyái – elkísérjék a másik életbe. Ezért kezdetben feláldozzák őket. A Kr. e. III–II. évezred (neolitikum vége) folyamán a kutyákat a halottak alá temetik. A Kr. e. 18–11. században már változik az elhelyezés, ekkor már a kutyát a halott lábánál találjuk meg. Döntő változást hoz a „Hadakozó Fejedelemségek kora”. Az élőt felváltja a jelképes áldozat: a kutya agyag-, bronz- vagy jáde szobor képében kerül a sírba.
Sajátos, a tibeti lámaista vallás reinkarnációs hitével összefüggő extrém gyakorlat a halottak kutyával történő felfalatása. A halott tetemét a szeletelő ember lehúsolja, és a kutyáknak veti. A halott csak akkor születik újjá, ha teste már teljesen megsemmisült. E folyamatot gyorsítja meg a kutya (vagy a ragadozó madarak) tápcsatornájában történő megsemmisülés.
Tudott az is, hogy a kínai konyha fogásai között a kutyahús a kezdetektől napjainkig szerepel. Az azonban, hogy ilyen egyértelműen az étkezési célú „haszonállatok” sorában nyert elhelyezést, azt mutatja: az étkezésben betöltött szerepe fontosabb volt, mint eddig hittük. A korai irodalmi emlékek alapján (pl. „Csu dalok”) az alantas húsételek közé tartozónak ismertük. „A vendéglőbe betérő utazó húst rendel. – Nincs húsom! – mondja a vendéglős. – Nem baj, jó lesz kutyahús is! – feleli a vendég.” A kutyahús tehát csak a disznóhús után következik a húsok hierarchiájában. Ám korok és egyéni, olykor talán uralkodói ízlések módosíthatták egy-egy étel megítélését. (Érdekes körülmény, hogy a Han



dinasztia uralomra jutását fegyverrel is támogatta a kutyamészárosok „céhe”. Talán ez is arra utal, hogy a kutyahús népszerű étel volt. Vagy a segítségért fizetett az udvar a felvásárlással?)
„Kutyaművészet”
Nem sorolható az irodalom műfajai közé, de meg kell említeni a „Kutyák könyvé”t mint a kynologiai irodalom korai megnyilvánulását. E műben a császárok megbecsült és különös védelmet élvező kedvenc kutyáit írták le, és így a legkorábbi standard gyűjteménynek és törzskönyvnek tekinthető. A kutya tartására, kiképzésére és elfogyasztására (!) vonatkozó tudnivalókat pedig a Kr. e. 7. században foglalták egybe a „Rítusok könyvé”-ben.
A kutya szobrászati megjelenítése elsősorban rituális célokat szolgál, de a gyermekjátékok között is találunk megkapó alkotásokat. A sírokban való elhelyezésük mitológiai szerepükkel magyarázható.
Az állatképfestészet kialakulása a Kr.u. 8. század utánra tehető, ekkor kezdenek ugyanis fokozatosan elkülönülni az ábrázolt témák. Előbb a ló, majd a bivaly, őket követően a kutya és a macska mint luxusállat, aztán a mitológiai jelentőségű és mitikus erejű teremtmények, végül a halak, rovarok is bevonulnak a festészeti témák világába. A természetábrázolás témaskálája a 12. századra válik teljessé. A kutya ábrázolása a régi életképeken előfordul ugyan, de nem túl gyakori.
A kutya az asztrológiában
Nem lenne teljes a kép az asztrológia és a kutya kapcsolatának említése nélkül. A kínai asztrológia hozzávetőleg 5000 éves múltra tekinthet vissza. Eltérése a nyugati asztrológiától jelképrendszerében is markánsan testet ölt. Míg a nyugati csillagképek konstellációs nevei tengeri, a kínaiak szárazföldi kultúrára utalnak (nyugaton elsősorban a hajós népek, Kínában az ország belső régióiban élők foglalkoznak csillagászattal).
A kínai asztrológiában először a Hold-állatöv 27 képét tartották számon (ezek is egy-egy állat uralma alatt álltak), majd a 12 állatövi jegyet tartalmazó ciklusra tértek át. Egy teljes (12 éves) periódus adja az ún. Nagy Évet. Az egyes állatövi jegyek: Patkány, Bivaly, Tigris, Nyúl, Sárkány, Kígyó, Ló, Kecske, Majom, Kakas, Kutya, Disznó. Hogy miért ők?
A monda szerint Buddha felszólította a világ összes állatát, hogy járuljon eléje és fogadjon neki hűséget. Ám csupán 12 állat jött el. Buddha azzal jutalmazta őket,



hogy érkezésük sorrendjében mindegyiknek adott egy-egy esztendőt, melyet a tulajdonos állatról nevezett el, s abba oltotta annak tulajdonságait, sõt az adott évben születő embereket is a névadó karakterjegyeivel ruházta fel.
A 12 állatövi jegy 6 párra oszlik. Minden pár első állata Jang (aktív), a második Jin (passzív). A hűséges Kutya a szeretetteljes Disznóval pár. A Kutya a barátságot és a védelmet, a Disznó az otthont, a kényelmet és az utódokat szimbolizálja a Család Házában.
Kultúrtörténeti áttekintésünk befejezéseként vegyük sorra a térség kutyafajtáit s azok alkalmazását.
A kínai kopasz kutya első nyomai Kína északkeleti részéből kerültek elő. Újvilági párhuzamok alapján feltételezhető, hogy eleve rituális áldozati, étkezési célra tenyésztették ki. A tibeti eredetű, már Arisztotelész által is leírt masztiff (do khy), az őrző-védő, terelő és teherhordó munkában, nagyvad vadászatban egyaránt használatos ősi eb.
Vélhetően szintén tibeti eredetre tekinthet vissza a közel 2000 éves múltú csaucsau. A fajta kialakulásában a tibeti dog mellett, mongol közvetítéssel, a szibériai szamojédok kutyái is szerepet játszhattak. Használták szárnyasvad és szarvas vadászatára, harci kutyaként, egyéb őrző-védő feladatokra, de étkezési célokra is. A fajta egyébként fénykorában a császárok és a mandarinok kedvence.
A déli tartományokban, a Dél-kínai-tenger mellett őshonos fajta, a shar-pei valószínűleg már a Han-korban (Kr. e. 202 körül) létezett. Eredetileg nyájak, lakóhelyek őrzője, majd gladiátorkutya.
A történeti adatok és morfológiai jegyek alapján a lhasa apsot tekinthetjük a legősibb kis termetű, hosszú szőrű ebnek a térségben. A fajta a lhaszai lámaista kolostorokban került kitenyésztésre. Ébersége folytán jelzőeb, de irtja a rágcsálókat, lábmelegítőként is teljesíti szolgálatát.
E táj szülötte a shih-tzu is. Ez valószínűleg a 16. században került Kínába. Itt állítólag a pekingivel is keresztezték. Eredeti funkciója a lhasa apsoéval azonos.
A család legismertebb tagja a pekingi palotakutya, amelyet több ezer éves kínai fajtaként ismer a világ. Neve egyértelműen összeköti a pekingi Tiltott Várossal, mely azonban csak 1127-ben lesz először Jencsing néven a Kin állam fővárosa.Tény ugyanakkor, hogy ez a császári család számára kitenyésztett öleb így is a világ legrégebben törzskönyvezett mai fajtája. Tenyésztése a császári



ház privilégiuma volt, kivitelét igen keményen tiltották. Az angolok révén az 1860as években került nyugatra.
A család ifjabb tagja közé tartozik a tibeti spániel. Ennek az ölebnek feltehetően a pekingi palotakutya, a mopsz és a japán chin sorolható ősei közé. Eredetileg az imamalmot hajtották, jelzőkutyák és lábmelegítők voltak.
A tibeti terrier is a szerzetesek által kitenyésztett fajta. Ősei között megtalálhatjuk a shih-tzu, a lhasa apso és a tibeti spániel túlméretes példányait.
A Tang-dinasztia óta (Kr. u. 618–906) ismert, nagy és kis testméretben tenyésztett, rövidszőrű, kelet-indiai típusú a Kansu agár (Hsi goou), a gyors vadászkutya.
(Megjelent: 2003-ban a História című folyóiratban)
Kutyaábrázolás a magyar heraldikában
Mielőtt e kultúrtörténeti szempontból igen speciális terület ismertetésébe kezdenék, szükségszerűen tisztáznom kell néhány alapvető kérdést.
Közismert, hogy a címer személyhez, családhoz, adott esetben egy zárt közösséghez tartozó azonosító jel, melynek kialakulása és használatának általánossá válása - noha ókori előzményei ismertek - a lovagkorra tehető. Hagyománya ugyanakkor részben napjainkban is él.
Talán kevesen tudják, hogy a címerhasználat a századok folyamán nem mindig kötődött kizárólagossággal az uralkodó nemességhez, kommunitások kollektív kiváltságaihoz – bár az okleveles és egyéb emlékek okán leginkább ezeket ismerjük -, mivel a társadalom más tagjainak is lehetőségük volt saját címer kialakítására és használatára (egyházi személyek, tudósok, művészek, polgárok).
Természetesen ahhoz, hogy célját a címer betölthesse, már a kezdetektől szigorú és pontos ikonográfia alapján kellett készülnie. Nem fordulhatott elő ugyanis, hogy két személy (család) ugyanazt a címert viselje. Adott család különböző leágazásai is gyakorta törekedtek megkülönböztető jegyek megjelenítésére. Érthető, hogy e



kötöttségek betartása igen hamar sajátos tudománnyá, a heraldika (címertan) tudományává nőtte ki magát. Művelői elengedhetetlen szereplői koruk társadalmának.
Aki nem rest néhány e tárgykörben készült munkát megtekinteni, tapasztalhatja, hogy a címereken megjelenített tárgyak, élőlények mind egy meglehetősen zárt szimbólumrendszer eszközei, s mint ilyenek, gyakorlatilag végtelen számú kombinációs lehetőséget biztosítanak a felhasználó részére.
Számunkra persze az ábrázolt élőlények, ezen belül is a kutya az érdekes. Két dolgot már felületes szemlélődés után is észrevehetünk. Az egyik: a kutya korántsem tartozik a leggyakrabban előforduló címerállatok körébe. A másik, s ez tárgyunk szempontjából különösen fontos: míg például a német nyelvű és kultúrájú területeken – az előbbiek fenntartása mellett ugyan – viszonylag szép számmal fordul elő, a magyar heraldikában eredendően csak elvétve találkozhatunk e kedves és hasznos jószág ábrázolásával.
Miért? – vethetjük fel jogosan a kérdést.
Mielőtt a téma részletes vizsgálatába kezdenék, el kell mondjam: nincs tudomásom arról, hogy korábban bárki vizsgálta volna e területet, akár a kynologia, akár az ember – kutya kapcsolat kultúrtörténeti vonatkozásaira figyelemmel.
Vegyük tehát először, mit is jelentenek a címeren megjelenített állatok? Különbséget kell tegyünk az ábrázolás célja szerint. A korai, egyszerűbb címerek általában jelképszerűen, valamilyen tulajdonság kiemeléséül jelenítik meg az adott élőlényt (pld.: oroszlán – erő, bátorság, hatalom; főnix /pelikán önfeláldozás, megújulás; sas – bátorság, erő, hatalom), illetve utalhatnak valamilyen konkrét eseményre (pld.: átlőtt, megsebzett szarvas, medve, farkas). A későbbi, egyre bonyolultabb címerek már olykor egész történetet örökítenek meg (pld.: farkassal birkózó idős férfi, medvefőt levágó vitéz, vadat puskájával elejtő vadász). Külön kategóriát jelent a heraldikában az úgynevezett gúnycímer. Magyar vonatkozásban erre egy biztos példát tudunk: Rudolf király adományozza 1582ben Radéczi István egri püspök udvari bolondjának, Gutthay Mátyásnak. A címerben fehér bakkecskén parádézó, vitézi öltözetű, zászlós-kopjás, szablyás majom feszít veres dolmányában.
Láthatjuk tehát, hogy általánosságban a címer ábrázolása valamilyen pozitív tulajdonság, esemény szimbolikus, vagy elbeszélő megörökítése. E körbe látszólag jól illeszkedik a kutya, hiszen ő maga a hűség, az áldozatkészség, az éberség, mind



hitünk, mind tapasztalataink szerint. Természetesen a fellelhető címerábrázolások eb szereplői ezeket az erényeket testesítik meg (kutya = hűség, önfeláldozó szervilitás).
Csakhogy a kutyának a hiedelemvilágban, mítoszok, babonák körében, s különösen a középkori, vallásos felfogásban – amint arra már korábbi munkámban utaltam – van egy sötét oldala is. Eszerint lehet a gonosz megtestesülése, boszorkány, vagy annak kísérője, a falánkság, bujaság, tisztátalanság jelképe. S hipotézisem szerint, így mindjárt érthető, hogy heraldikai ábrázolása viszonylag ritkább.
De mi a magyarázata a jelzett német és magyar anyag közötti előfordulási gyakoriság nagymérvű eltérésének? Ez, véleményem szerint, a két társadalomban megnyilvánuló strukturális eltérésből, életfelfogásbeli, ha tetszik néplélekbeni különbözőségből eredeztethető. Míg a Lajtán-túli társadalmak alapja a rendkívül szigorú hierarchián, s az ehhez szükséges szervilitáson nyugszik, elismerve természetesen e fontos erényt, a magyarságnál e kereteket történelmünk során mindvégig feszegeti az ősiségen is alapuló szabadságvágy, a honfoglalók leszármazottjainak a valós hatalmi viszonyokkal is dacoló egyenlőség igénye (lásd: Aranybulla), hol századokon át csupán az Árpád utódjának tekintett uralkodó személye szent és sérthetetlen. A hagyomány ereje tehát, tetten érhető módon befolyásolja heraldikai emlékanyagunk alakulását is. Alátámasztja vélekedésemet a Habsburg-uralkodóház megjelenésével és megerősödésével növekvő német befolyás hatása címeres emlékeinkre.
Kutatásom során az alábbi adatok birtokába jutottam: 1 tartomány, 1 megye, 3 település címere, 1 királyi nagypecsét, 2 főúri, 3 települési pecsét, 59 családi címer (variánsokkal: 71) ábrázolása tartalmaz kutyát.
Az említett királyi nagypecsét egyetlen, ebet(?) is megjelenítő - címeres uralkodói pecsétünk. Köriratában az 1490-es évszám szerepel, ám valójában 1511-ben volt használatos, mint II. Ulászló királyunk nagypecsétje. A három kerub által tartott fejedelmi címerpajzsot a tartományok címerei veszik körül. A bal alsó címerpajzsban kétségkívül egy ágaskodó canidae ábrázolását láthatjuk. Ivánfi, aki e pecsétet publikálja, nagyvonalúan mellőzi ezen részlet leírását. Felsorolásából ugyanakkor hiányzik Szlavónia említése. Annak a Szlavóniának, melynek címerállata a menyét. Ez az ábrázolás azonban nem tűnik menyétnek. Farkast sem valószínűsíthetünk, annak ellenére, hogy idézett szerző a nevezett király és feleségének, Anna királynénak közös pecsétjén említ egy olyan oroszlánt, mi farkas is lehet. A farkast ugyanis a heraldikában mindig lompos farokkal mutatják. Vizsgált pecsétünkön ugyanakkor nem megállapítható, hogy az állat nyakán



szőrgallér, vagy nyakörv van. Szőrgallér lehet mind a farkas, mind a kutya nyakában, a menyétében azonban semmiképp’. A farok pedig egyértelműen kutyára utal. S itt kell említeni a szintén Ivánfi által közölt, pontosabban nem datált, Bolgárország és Szlavónia közös címerének tulajdonított ábrázolást. Ezen vörös mezőben három balról jobbra (a címerpajzs oldalait a pajzsot tartó személy nézőpontjából nevezi a heraldika) futó, nyakörves fehér agarat látunk. A szerző miután forrásait ismerteti, maga sem talál magyarázatot az egyedülálló ábrázolásra.
De térjünk vissza a honi kezdetekhez!
Reánk maradt 1327-ből Köcski Sándor országbíró pecsétje, melyen közvetlenül a három cölöppel tagolt (Héder nem) címerpajzs fölött jobbról balra futó stilizált, agárszerű kutyát találunk. Az ilyen módon történő ábrázolás súlyos heraldikai hiba, mivel az oromdísznek a pajzsra helyezett sisakon, vagy sisakkoronán kell nyugodnia.
Ugyancsak pecsétről ismerjük Németújvári Iván - tótországi - szlavón bán két oldalról futó kutyák által határolt címerét 1285-ből. A pajzsőrként (a címerpajzs mellett lévő alakok) szereplő canidae-ket az irodalom legalábbis kutyaként írja le. A nemzetségalapítók, Volfer (Volfger) és Héder (Heidrich, Hedrik) II. Géza király alatt települtek hazánkba, s lettek a Héder-Héderváry-Németújváry családok ősei. Maga Iván bán előbb, 1273-1274 között soproni főispán, 1276-ban tárnokmester, s a Pernsteini grófok őse.
Összefoglalóan megállapíthatjuk, hogy míg a tartományi címerek esetében, figyelemmel azok magas színvonalú művészi kivitelére is, nem ismerjük a magyarázatot a jelen tudásunk szerinti téves ábrázolások születésére, a főúri pecsétek esetében bizonyosan a címerek viselőinek hűségére utaló motívumként van jelen a kutya.
Képek: 1./ II. Ulászló nagypecsétje;
2./ Bolgárország-Szlavóniának tulajdonított címer;
3./ Köcski Sándor pecsétje;
4./ Németújvári Iván bán pecsétje.



Hazai kódexirodalmunk egyik legbecsesebb emléke, az úgynevezett Képes krónika (1358), mely egyben egyik legkorábbi címeres emlékünk is. Ebben többek között fellelhető Huntnak (29. old./ f 15a), a Szent István királyunk alatt betelepült HontPázmány (Hunt-Paznan) nemzetség egyik névadó ősének ábrázolása, amint egyik kezében egy háromszor vágott tárcsapajzsot tart, melynek középső, vörös mezőjében, fehér kutyafő látható, csakúgy, mint a másik kezében tartott zászlós kopján. A kutyafő, ellentétben a kódex többi eb ábrázolásával, valójában nem alkalmas a fajta meghatározására. Csupán az állapítható meg, hogy egy rövidszőrű, lógó füllel, enyhe stoppal, elkeskenyedő fanggal rendelkező jószág megörökítésével van dolgunk, mely lehet akár kuvasz, akár vizsla, szelindek, vagy kopó is. Külön érdekessége ezen iniciálénak, hogy a rendkívüli precizitással dolgozó miniátor, ki saját korának értő és pontos megörökítője, „durva hibát vét”. A nemzetségnek ugyanis jobbra dőlt pajzsban holdsarló hatágú csillaggal, mely a foszladékkal övezett sisakdíszen ismétlődik, a címere. Az okot egyes források abban vélik megtalálni, hogy a miniátor nem ismerte a nemzetség címerét, s ezért a név etimológiájából, miszerint a német hunt-ot a hund szóval azonosítja, alakítja ki azt. Eltekintve attól, hogy Dr. Karácsony J. – egyébként nem meggyőző érvelése – a családot olasz eredetűnek véli, megítélésem szerint nehezen hihető, hogy magyar mesterünk (Hertul fia Miklós) ne ismerte volna a kor egyik híres, hírhedt oligarcha családjának címerét. Mivel anjou uralkodóink és a család között finoman szólva – nem volt mindenkor felhőtlen a viszony, a politikai szándékot sem zárhatjuk ki, s így gondolhatunk a kutyához köthető negatív értelmezésekre is. Nem hallgatható el, hogy e feltételezést elfogadva, a kódex szövege és ábrázolása közötti ellentmondás egyben legkorábbi emléke volna a történelmi hagyomány és az aktuál-politika ütközésének.
Mielőtt a családi címerek részletesebb vizsgálatába kezdenék, a közigazgatásban előforduló heraldikai és sphragisticai (pecséttani) emlékanyag áttekintését tartom szükségesnek, hogy majd visszakanyarodva az alapokhoz, teljes terjedelmében értékelhessük a vizsgált terület szerteágazó voltát. Zárójelben jegyzem meg, hogy az eddigiekben ismertetett pecsétek címeres ábrázolásaik okán, bár megjelenésükben pecséttani, tartalmukban címertani emlékek, eltérően a következőkben ismertetésre kerülő anyagtól.
Ismert tény, hogy hazánk számos településnévvel rendelkezett és rendelkezik még ma is, melyek a hajdani királyi szolgáltató falvak ebekkel kapcsolatos tevékenységére utalnak (lásd szerző korábbi dolgozatai). Ezek némelyike a nevében megőrzött, honfoglalás-kori „d” kicsinyítő képzővel kora árpád-kori keletkezést enged feltételezni. Ilyenek: Agárd, Sióagárd, Zemplénagárd, Ősagárd. Mások csupán a település hajdani lakóinak kötelezettségét örökítik meg: Ebes, Vizslás. S van eset amikor a szolgáltató közösség nemzetiségére találunk utalást:



Kunpeszér (kun származású pecér). Előfordul továbbá, hogy a falu valamely egyéb okból jelenít meg pecsétjében ebet. Végül érdekes metamorfózis tanúi lehetünk a tárgyunk által érintett egyetlen vármegye esetében.
Sajnos az említett településeknél - csakúgy, mint a jelzett megyénél - korai címerek, illetve pecsétek nincsenek. A falvak státusza ugyanis nem indokolja önálló címer, vagy pecsét birtoklását, s később, a királyi birtok elaprózódásával hűbéri tulajdonba kerülve, lakóik elveszítik még korábbi kiváltságaikat is.
Az erdélyi Beszterce vármegyéből s a vele szomszédos, főként románok által lakott naszódi határőr kerületből 1876-ban hozza létre a hatalom Beszterce-Naszód vármegyét. Ennek első címerében, az osztrák érdekeknek megfelelő „divide et impera (oszd meg és uralkodj)” elv alapján támogatott, ekkor már ébredező dákoromán elméletre való utalásként a naszódi címerpajzs bal oldalán római legionáriust, jobb oldalán pedig a Romolust és Remust szoptató anyafarkast láthatjuk, s természetesen a híres „SPQR” felírat sem hiányzik. E címer későbbi változatán a római atyákra utaló betűk már eltűnnek, a legionárius vörös ruhás, puskás vadásszá változik, kinek sziluettje ekkor még szinte azonos a korábbi római harcossal, az anyafarkas helyét pedig egy nyulat apportírozó vadászkutya veszi át. A harmadik variáns szerint a vadász kezében már nincs puska, s a korábbiaktól eltérően nem halad jobbról balra, hanem áll és balról jobbra tekint az apportírozó eb felé.
Településeink fennmaradt sphragisticai anyagából számunkra különös fontossággal bír azon három Bács-Bodrog vármegyei falu pecsétje, melyeknek leírását a megye Történelmi Társulatának 1903. évi évkönyve adja. A hagyományos mezőgazdasági tevékenységet: növénytermesztést és állattenyésztést folytató falvak pecsétjein az életükben oly jelentős szerepet betöltő eszközök között a kutya is megörökítésre került. Addig, míg a fentebb vizsgált anyagban, s majd a családi címerek sorában csaknem mindig vadászkutyák ábrázolásával találkozhatunk, itt nyilvánvaló, hogy a szerény kivitelű vésetek a falusiak által használt, tartott hajdani juhász ebek és keverékek képét kívánják megmutatni. S noha semminemű fajta meghatározásnak sem lehetnek alapjai, mégis a kor értékes dokumentumai ezek az eltelt idők folyamán megkopott, sérült pecsétnyomatok. Lássuk tehát leírásukat! Kiszács: a legkorábbi, s egyben a legjobb állapotban ránk maradt az említettek közül. A pecséten egy parasztembert látunk, ki jobbjában egy csomó búzakalászt tart, baljában sarló van, lábánál kutyaféle állat, s alatta az évszám: 1759. Sig. Poss. Kisacs. Használva: 1778, 1783 és 1798. A következő Kernyája: a lényegesen rosszabb állapotú pecséten egy élével lefelé fordított szántóvason szent pásztor térdel, felette Isten szeme, előtte kutyája (vagy bárány?), mögötte egy ökör van. Felirata: Poss. Kernyaia. 1768.



Használva: 1780, 1786, 1816 és 1844. Végül Priglevicza-Szentiván: a település ma már igen nehezen kivehető harmadik pecsétjén pásztor helyett Szent Rókust láthatjuk térdig felemelt ruhában, mellette balra kutyája, melynek alakja ma már igencsak nehezen vehető ki. Felirata: Sig. Cum. Szt. Iván. Használva: 1787, 1826 és 1828.
A Hajdú-Bihar megyei Ebes, korábban Ebesfalva, kora árpád-kori, XI.-XII. századi, ma is lakott településünk. Jelenlegi címere az 1994. évi önkormányzati rendelettel született meg. Korábbi címer létéről nincs adat. Sajnálatos, hogy a jó szándékú kezdeményezés heraldikai szempontból kifogásolható eredményhez vezetett. A leírás szerint ezüst színű kutya szürkére színezése ugyanis súlyos hiba. A heraldikában az ezüst a fehér színnek felel meg (lásd: magyar állami címer). Ugyancsak létező településünk a Nógrád megyei Vizslás, melynek 1350-ből való első okleveles előfordulása még Vyslas-vereb alakban olvasható. Ezen községünk igen tetszetős mai címere szintén kifogásolható, mivel a szép, standard, rövidszőrű magyar vizsla természetes testszín alakja árnyalva van. S noha az élő heraldika a testszínt elfogadja, az árnyalás tilos. Ugyanezen hiba a pajzsra helyezett koronán megismétlődik. Leírás ismeretének hiányában is hibásnak vélem a hullámos pólya színét. E címer is az 1990-es években született. Előzményről ez esetben sincs adat. Megjegyzendő, hogy létezett dunántúli Wyslas is az 1435. évi említés szerint, mely 1478-ban már Vyslasként fordul elő. Szintén nógrádi községünk Ősagárd. Címere, mely fentiekhez hasonlóan a ’90-es évekhez köthető, heraldikai szempontból csaknem korrekt. A két különösen szép, pajzsőrként ábrázolt arany agár ugyanis arany névszalagon áll. Ezzel alapvető szabály sérül, mivel szín színnel, „fém” „fémmel” nem érintkezhet. Előzmény itt sem mutatható ki.
Képek: 1./ Hunt a Képes krónikából;
2./ Beszterce-Naszód vm. címere;
3./ Kiszács pecsétje;
4./ Kernyája pecsétje;
5./ Priglevicza-Szentiván pecsétje;
6./ Ebes címere;
7./ Vizslás címere;
8./ Ősagárd címere.



A családi címerek vizsgálata során megállapítható, hogy ezeknek csupán 26%-a tekinthető valóban magyarnak, akkor, ha az Árpádok alatt érkezett, utódaikban elmagyarosodott nemzetségeket is beszámítjuk. A Habsburg-ház uralomra jutását követően német származásúaknak adományozott magyar nemesség, valamint az e körből honfiúsítás révén felvettek aránya 37%. A fennmaradó további 37% vegyes, szintén külhoni eredetű famíliákból tevődik össze. Magyar nemességüket ők is a Habsburgoknak köszönhetik. Mindez alátámasztja azon megállapításomat, melyre a magyar heraldikában előforduló eb ábrázolást illetően korábban utaltam.
Kutyát ábrázoló címeres anyagunk legkorábbi emlékei a már említett Képes krónikabeli Hunt vitézt – német eredetű „vendég” - ábrázoló miniatúrán, illetve a XIII. - XIV. századi főúri pecséteken (Németújvári Iván, Köcski Sándor) láthatóak. Itt kell említeni Henrik bán (Héder-nem) címeres pecsétjét, melyen a címerpajzs két oldalán futó állatalakok agárszerű felépítése erős hasonlóságot mutat a Köcskiféle pecséttel, ám hosszú farkuk megkérdőjelezi kutya voltukat. Az eltérő források okán kérdés, hogy a már említett Iván bán elődjéről, az 1273. május 23.-án még országos méltóságot viselő Németújvári Henrikről, vagy az 1309. június 4.-én I. Károlyra felesküvő Kőszegi Henrik bánról van-e szó? Magam, előbbi érintettségét vélem helytállónak. Arra pedig több példát ismerünk, hogy az előbb felis-nembeli (macskaféle) állat ábrázolása később canidae-ra (kutyaféle) változik.
Nem véletlen, hogy már ezek az első emlékek is 75%-ban nyugati származású lovagokhoz kötődnek, hiszen a címerhasználat az általuk közvetített lovagi kultúra részeként válik általánossá.
A XV. század elején találkozhatunk – tárgyunkat érintően - Erdély egyik legrégebbi családjának címerével. A Doboka vármegyének nevet adó familiából Dobokay János 1407-ben Erdély al-vajdája. Címerét a családban 1525 körül már kissé finomabb rajzzal látjuk viszont. Míg az eddig tárgyalt esetekben közelebbről meg nem határozható vadászkutyák ábrázolásaival találkozhattunk, addig az 1418-ra datálható, a Wesselényiek őseinek tekinthető Dansi és Keresztúri Csese családnak Zsigmond által Konstanzban adományozott címer heraldikai anyagunkban egyedülálló módon - a címerpajzs fölötti sisak díszeként - olyan zoomorf lényt ábrázol, mely testének első felében egy kutya fejét, törzsét és mellső lábait, hátsó felében pedig egy hal törzsét és farkát viseli. Hátából toll meredezik.
Zolnay László Vadászatok a régi Magyarországon című munkájában leírja a Rezegeiek címerét. A család 1421. március 28.-án, Zsigmond király Znaimban kelt, Rezegei (Reszegey) Györgynek adományozott diplomája (MOL, DL 105.686) által



nemesíttetik meg. Zolnay kiemeli a címerpajzsban és az oromdíszen, szájában csontot tartó eb hasonlóságát korunk német juhászkutyájával. Sajnálatos, hogy a neves kutató figyelmét elkerülték mind a kutya és farkas ábrázolás ikonográfiájának eltérései, mind a címerleírás egyértelmű megfogalmazása. Ez a kutya ugyanis farkas!
Siebmacher’s az erdélyi nemesek között említ bizonyos bajor és salzburgi gyökerekkel rendelkező, Rall-i és Hernau-i Cristani családot. Első, birodalmi címerük 1491-ből való. Ezen ágaskodó, nyelvét kiöltő, nyakörves, álló fülű - a leírás szerint - agarat láthatunk. A család későbbi, 1740-ből és 1773-ból való címerein ugyanezen eb ismétlődik. Idézett mű adatai nem adnak támpontot arra vonatkozóan, hogy nevezettek miként lettek volna a magyar (erdélyi) nemesség tagjai.
A Magyar Országos Levéltár (MOL) állományából Nyúlásziné dr. Straub Éva magyarországi címeres emlékként közli a II. Miksa császár által 1500. augusztus 13.-án, Augsburgban Georg és Matthias Gogel részére kiadott diplomában foglalt birodalmi címert (DL 107.736). A címerpajzsban szép, ágaskodó kutya - az ábrázolás szabályai szerint kopó látható -, mely az oromdíszen deréktól ismétlődik. Ez esetben sem szól forrásunk arról, nyert-e magyar nemességet az érintett család?
Talányos címerfejlődés tanúi lehetünk a XVI. században a Devecseri Csoron (régi oklevelekben Chyoron) család esetében. Devecseri Csoron András és fia II. Lajos királytól 1523. május 4.-én, Budán, címert és pallosjogot nyer. A szintén MOL anyagában található diplomán (DL 50.253) a címerpajzsban fekvő szarvast láthatunk, melynek hátán marját tépő farkas kapaszkodik. A Siebmacher’s és Nagy Iván által közölt címereken ugyanakkor némi elrajzolásból adódó eltéréstől eltekintve, egyértelműen vaddisznót állóra csaholó, terrierszerű kutyát látni. Ehhez képest érdekes, hogy a láthatóan legkésőbbi fejlemény, melyet szintén idézett német forrásunk közöl, ismét, de immár álló szarvast mutat, hátán canidae típusú állat áll.
Magyar nemességet nyer az alsó-ausztriai eredetű Behaim zu Haggenberg család is. Előbb Habsburg Mária magyar és cseh királyné, II. Lajos özvegye, a bányavárosok kamaragrófjává teszi Bernátot mohács évében (1526), majd I. Ferdinánd király diplomát ad Pozsonyban 1563. október 31.-én Györgynek. Címerük negyedelt pajzsának bal felső és jobb alsó, azaz második és harmadik negyedében jobbra, illetve balra forduló, ágaskodó, nyakörves, váltószínben ábrázolt fél agarat láthatunk. A pajzsra helyezett második sisakkorona oromdíszében ugyanezen agár jobb felé fordulva ismétlődik.



A XVI. századot lezáróan a magyar és horvát történelemből is ismerős Ungnad családot kell említenem. Ungnad Ádám 1563-ban, Ungnad I. Dávid 1593-ban nyer magyar honfiúsítást. Ungnad Kristóf 1578-1583 között horvát bán. Címerükben farkas és eb egyidejű ábrázolását láthatjuk. A negyedelt pajzs első negyedében jobbra tekintő, ágaskodó, ezüst farkas, míg a negyedik negyedben egymásnak hátat fordító, ágaskodó, nyakörves, ezüst agarak láthatóak pórázon. A címerpajzsra helyezett első sisakkoronán balra tekintő, ülő ezüst farkas, a harmadikon pedig balra tekintő, ülő, nyakörves ezüst agár pár helyezkedik el. Az agarak fajtajellegét, mint előző példánkban is, a rózsafülek hangsúlyozott, szép ábrázolása kiemeli.
Képek: 1./ Köcski Sándor pecsétje;
2./ Németújvári Iván pecsétje;
3./ Henrik bán pecsétje;
4./ Dobokai címer, XV. szd. eleje;
5./ Dobokay címer 1525-ből;
6./ Dansi és Keresztúri Csese család címere;
7./ Rezegei címer;
8./ Cristani címer 1491-ből;
9./ Gogel címer;
10./ Devecseri Csoron címer 1;
11./ Devecseri Csoron címer 2;
12./ Devecseri Csoron címer 3;
13./ Behaim zu Haggenberg címer;
14./ Ungnad család címere.



A burgundi eredetű család tagja, br. Peter Mollart, előbb helytartó, majd főkamarás, az Aranygyapjas Lovagrend tagja, aki meghatalmazottként 1606-ban békeszerződést ír alá Bocskay István fejedelemmel, 1604-ben nyer honfiúsítást hazánkban. Címerükben a négy mezőre osztott csücskös talpú öreg pajzs 1. negyedében balra, 4. negyedében kék mezőben jobbra tekintő, ágaskodó, nyakörves rókakopó-t (Bracke) látunk. Felettük három, hatágú arany csillag. A pajzsra helyezett három sisak közül az elsőn ugyanezen eb ülő alakja képezi az oromdíszt. Az ikonográfiai szabályok szerint ábrázolt „rókakopó”-ban, mely gyakran visszatérő típust testesít meg (lásd: Gogel), természetesen nem kereshetjük az e néven ismert fajtákat.
A horvát, stájer és magyar történelemből is ismert Kollonichok 1608-ban honfiúsíttatnak. Legkorábbi címerük vörös pajzsában hat küllős, arany kerékből jobbra tekintő farkas ágaskodik. Az oromdíszen ismétlődik az ábrázolás. A stájer változaton a három közül az első sisak oromdísze rókakopó fő, melynek fülén András-keresztet láthatunk. A grófi címer szívpajzsában és negyedik oromdíszében visszatér a farkas, míg az első oromdísz a már említett rókakopó fő az András-kereszttel.
Tordai Szabó György 1608. április 20.-án - Lázár György közbenjárására -, Kalocsán nemességet és címert nyer Báthori Gábortól. A csücskös talpú pajzs kék hátterében természetes színekkel ábrázolt jelenet megragadóan életszerű. A támadó kecske (bak?) és az őt csaholó vadászeb (vizsla?) talán a veszélyre figyelmeztető állhatatos helytállást szimbolizálja.
Harántosztott pajzs jobb harmadában szép, futó kutya alakot örökített meg a címerfestő. A térölelő mozgás, a lobogó farok, a jó arányok szinte élővé teszik a figurát. A szerencsés jogosultak Dunyczay, másképpen Benyátky János és fiai, valamint nővérei voltak, akik II. Mátyástól 1613. május 25.-én, Bécsben nyerték címeres nemeslevelüket (MOL, R 64). Ugyancsak ezen uralkodótól kap Felső-büki Nagy Benedek címert és nemességet 1616-ban. A csücskös talpú, álló pajzs 4. negyedében jobbra tekintő, ágaskodó, nyakörves agarat látunk. A kígyózó farok ugyan eltér a korábban ismertetett heraldikai agár ábrázolásoktól, ám egyéb tekintetben azokkal azonos. Szintén 1616-ban, február 5.-én, Prágában kerül sor Sánthaky, másk. Jablánczy János, felesége és atyjafiai nemességének megerősítésére. Ekkor adományozott címerük (MOL, P 811 Jablánczy csal.) kerek talpú, álló, vörös pajzs, melyben zöld pajzstalpon jobbra forduló agár áll hátsó lábain. Mellső jobb lábával keresztet tart, a balt pedig egy horgonyon nyugtatja. Az egyszerű szimbólum megfogalmazza mindazt, mit a hatalom elvár hű alattvalójától.



II. Ferdinánd 1630. január 5.-én Bécsben kelt diplomája nemességet és címert ad Treher Andrásnak és feleségének, valamint atyjafiainak (MOL, P 1391 Jeszenák csal.). A hasított pajzs bal felében hármas halmon, jobbra tekintő, ágaskodó, nyakörves agár látható, mely az oromdíszben ismétlődik. Egyedi a pajzs ebének kissé elfordított feje, mely oldja az ábrázolás merevségét.
Ősi, a Hont-Pázmány nemből eredő, Ugocsa vármegyei birtokosok a Tisza-Ujhelyi Ujhelyiek. Őseik már az árpádok alatt többször kitűntek vitézségükkel. Birtokaik idővel kiterjedtek Zemplén, Máramaros és Szatmár megyékre is. Többek között a Verbőczy család is tőlük veszi eredetét. Pallosjogot is nyernek. Hogy mégis itt kerül sor említésükre, annak a bemutatott, 1633-at követően keletkezett címer az oka. A pajzsban hármas halmon álló, egymás felé forduló két agár között markolatával a középső halmon nyugvó pallos látszik. Az ebek mellső lábaikkal tartják. Rajzuk a korábban említett Ungnad és Jablánczy címerek heraldikai agaraival azonos.
Egyszerű, álló, csücskös talpú pajzsból puskáját barátságosan lengető vadász tekint ránk. Előtte, kétoldalt vizsla forma kutyái, amint figyelik urukat. A háttérben két fa zöld lombja integet. A pajzs kékjéből a több mint három század előtti élet köszönt ránk. Vizsláink ma is ilyen odaadó szeretettel követik minden rezdülésünket. Ez a magyar vizsla! A címert II. Rákóczi György adományozta Déván, 1654. augusztus 6.-án kelt diplomájában Beczkói Pusztai Györgynek. Ugyanakkor talán csak az ábrázolás hiányossága, de fajta meghatározásra nem lehet vállalkozni a II. Lipót által 1658. december 27.-én, Illyés Pál és általa felesége, továbbá gyermekei számára Bécsben kiadott címeres nemeslevél (MOL R 64) ebének esetében. A kerek talpú pajzsban kardos vitéz előtt nyakörves jószág lesi feszülten gazdáját. A csaknem kvadratikus, rövid szőrű, álló fülű, rövid fejű, a gerincvonal fölé hajtott, sarló alakú farokkal megörökített kutya a vélhető méretben a kor egyetlen ismert, hazánkban előforduló fajtájával sem azonosítható. Problémás következő címerünk, helyesebben címereink ebének meghatározása is. I. Lipót 1665-ben nemességet és címert adományoz Kardos Gábornak és Urbánnak, valamint utóbbi feleségének, Juhász Erzsébetnek, továbbá rokonuknak Gruber Kelemennek. A Kardos és Gruber címer így lényegében azonos, a pajzs alakjában és a pajzsmező alakjainak rajzában alig észrevehető eltérések vannak csupán. A Siebmacher’s-nél található leírás Kardosnál kutyát, Grubernél rókakopót közöl. Az ikonográfiában megszokott rókakopóval azonban ebünk nem azonosítható. Vizsla, vagy honi kopónk ábrázolása volt-e a szándék?
1681-ben honfiúsítják Pötting János Sebestyént. Családja osztrák ősnemesi nemzettség, más vélemény szerint bajor eredetű. Címerpajzsuk 2. és 3. negyedében, valamint a második oromdíszben, balra tekintő, ágaskodó, nyakörves



- a leírás szerint - agár látható. Különlegessége, hogy az oromdísz ebének fején korona s abból kiálló három strucctoll, mintegy újabb oromdíszt képez.
Apafi Mihály fejedelem, maga is nagy kutyabolond, 1685. február 28.-án Fogarason kelt diplomában megnemesíti Nagybányáról Pap Andrást. Mi sem természetesebb, hogy a címer daliás lovasát (Papot?) vadászkutyája (vizslája?) kíséri.
Honfiúsítják 1687-ben gróf Otto Felician és Johann Kristof Ferdinand Heussenstamm zu Heissensteint is. Címerük oromdíszében a már ismert rókakopó főt láthatjuk, mely jobbra tekint, s fülén a pajzsban ábrázolt háromfogas ék ismétlődik.
A lengyel történelemből is ismert Potoczky név honi nemességünk tagjai közt is megtalálható. A Potoki Potoczkyak Liptó vármegyei birtokosok, de Trencsén, Zemplén, Gömör megyékben is fellelhetőek. Potoki Potoczky Ferenc 1696-ban említtetik először Nábráson. A kerek talpú, vágott pajzs alsó mezőjében nagyon szép, jobbra futó, nyakörves agarat láthatunk.
Végül I. Lipót 1699. augusztus 25.-én, újító címeres nemeslevelet ad Bachich Gábornak. Számunkra a sisakkoronából felnyúló ezüst örves, vörös eb bír érdekességgel, melynek torkát nyílvessző üti át. Az ábrázolás szép példája a heraldikai rókakopó-nak.
Összefoglalóan megállapítható, hogy a XVII. szd. heraldikai anyagában a hagyományos ikonográfiára épülő német-osztrák dominancia érvényesül, ám a tárgyunk szempontjából különösen értékes darabok, melyek esetenként fajtameghatározásra is lehetőséget adnak, túlnyomóan a virágzó vadászati kultúrájú, erdélyi udvarból származnak. Ezek stílusát néhány esetben a Habsburg udvar is megpróbálja átvenni.
Képek: 1./ Kollonich IV.;
2./ Szabó I.;
3./ Dunyczay/Benyátky;
4./ Jablánczy;
5./ Treher;
6./ Tisza-Ujhelyi Ujhelyi I.;



7./ Beczkói Pusztai;
8./ Illyés;
9./ Kardos;
10./ Pap XXI.;
11./ Potoki Potoczky;
12./ Bachich I.
Feltehetően még XVII. századi keletkezés a Koós II. családi címer is. A már közölt Jablánczy és Újhelyi címerekkel mutatott stilisztikai hasonlóság, mely elsősorban a pajzs agaraiban nyilvánul meg, az egykorú műhelyben keletkezést legalábbis feltételezni engedi.
Ugocsa vármegyei birtokos a Korláthy Dienes nemes család. Ádám nevű tagja 1709-ben a megye főjegyzője. Címerük pajzsában farkast, az oromdíszben a már ismert heraldikai rókakopót láthatunk.
A XVII. szd. végén hazánkba szakadó Buttlerek egyik báró tagja az egri vár parancsnokaként jelenik meg történelmünkben. Mégis, az I. Lipóttól Heves vármegyei birtokokkal jutalmazott gróf Buttler János révén egyes források szerint csak 1712-ben, más forrás szerint 1715-ben nyer honfiúsítást a család. A Torontál vármegyei Párdányról előnevet vett, ugyancsak János, előbbinek utóda, nemzeti célokra sokat áldozó férfiú volt. Halálával a honi ág kihalt. A későbbiekben hazánkban előforduló Buttlerek a cseh-bajor ág leszármazottai. A címerük első oromdíszében ülő, balra tekintő, fekete kutya arany nyakörvén csüngő drágakő azonos a negyedelt öregpajzs negyedik negyedében ovális foglalatban látható kővel. A rövidszőrű, lógó fülű, peckesen feltartott farkú eb nem a megszokott sematikus ábrázolások körébe tartozik. Csillogó szemével inkább valamely kedvenc megörökítésének hihetnénk.
Ősi, német főnemesi család a Nesselrode, mely 1729-ben honfiúsíttatik. Címerük második oromdíszében a sisakkoronából kinövő, jobbra tekintő rókakopó nyakán, nyakörvként azt a két oldalán fogazott gerendát láthatjuk, mely a szívpajzs pólyáját képezi.



III. Károly király 1736. januárjában nemességet és címert adományoz Ács Lőrincnek. A csücskös talpú, álló pajzsban vörös alapon fent arany háromszög függ. Alatta várfal, mely előtt balra és jobbra egy-egy szál kalászos búza látszik, az előtérben pedig nyakörves agár fekszik.
Hemeczperger (Hemetzberger) János 1741. október 28.-án Mária Terézia által nemesíttetik meg. Címerében a vágott pajzs felső, kék mezőjében két hatágú arany csillag ragyog, az alsó, vörös mezőben, aranynyakörves agár fut jobbra. A sisakkoronából egymást fedő, kiterjesztett sasszárnyak emelkednek ki. A hátulsó és a bal foszladék vörös-ezüst, az elülső és a jobb foszladék arany-kék. Szintén 1741-ben nemességmegerősítő címeres levelet kap Koczka Miklós. Címerének vágott pajzsában, a felső mezőben, jobbra futó, vörös örves agár látható. Nemességet és címert nyer a királynőtől még ugyanezen évben a Susani család is. A három részre osztott címerpajzs felső, jobb mezejében egymás felett két jobbra futó, nyakörves agár helyezkedik el. 1742-ben a királyasszony a Greiner családot is nemességgel és címerrel jutalmazza. A nyert címer hasított pajzsának jobb, vörös mezejében balra tekintő, fakó színű kopó ágaskodik, mellső lábaival csontot tart. A bal, kék mezőben jobbra tekintő, szintén ágaskodó társa, mintha a koncot akarná elragadni. Mindkettőjükön arany örv van. A sisakkoronából - kiterjesztett sasszárnyakkal övezetten - a jobb mező csontot tartó kopója emelkedik ki.
Az Engel von und zu Wagrain grófi sarj, Anton, 1750-1777 között csanádi püspök, s így személyében nemeseink közé számít. Negyedelt címerpajzsában az első és a negyedik negyed a leírás szerint balra, illetve jobbra tekintő agarat, a második és a harmadik negyed farkast ábrázol. Az első sisakkorona oromdíszéből ugyancsak örves agár emelkedik ki.
A szakirodalom Erdély nemesei között említi Josef Bernes grófot, aki régi francia nemesi család leszármazottja, s császári szolgálatban álló lovassági tábornok. 1751-ben Erdélybe vezénylik, ám még ugyanezen év októberében elhalálozik. Kerek talpú, álló címerpajzsát pajzsőrként nyakörves agarak tartják, s a sisakkoronából is ilyen eb nő ki.
A Lotharingiai gyökerű Aspremont grófok honfiúsítása eltérő forrásadatok szerint 1755-ben, vagy 1765-ben történik meg. E család egyik tagjának felesége Rákóczy Julianna, a mi II. Rákóczi Ferencünk testvérhúga. Címerük több változata ismert. Kutatott motívumunk mindegyik esetben kopóként leírva, oromdíszként szerepel. Ábrázolásuk azonban eltérő. Két esetben inkább heraldikai agár-ról szólhatnánk, egy ízben pedig szokatlan lompos farokkal jelenik meg a heraldikai rókakopó.



Mária Terézia magyar nemessé emeli és címeradományban részesíti 1760-ban a Balter családot. Címerük csücskös talpú, hasított, álló pajzsának bal oldalát egy vágás, jobb oldalát egy harántvágás osztja ketté. A bal felső negyedben a szokott kopófőt látjuk fekete nyakörvvel. Nagy Iván leírásában tévesen vizslafőt említ.
A francia eredetű, osztrák császári szolgálatba szegődött Sermage família tagja, III. Péter, aki többek között a katonai határőrvidék parancsnoki tisztét is betöltötte, 1764-ben nyer honfiúsítást. Címerváltozataik közül kettőben is a második sisakkorona oromdíszéből kinövő vörös örves agarat láthatunk.
Az osztrák (krajnai) Lamberg grófi család két tagja nyer honfiúsítást hazánkban. Ferenc Antal 1764-ben, Fülöp József 1791-ben. Első címerváltozatukban a negyedelt pajzs második és harmadik negyedében láthatunk ágaskodó, örves agarakat, majd a második oromdíszben ugyanezen eb ismétlődik. A második változat a legteljesebb témánk szempontjából. Itt a negyedelt öregpajzs második és harmadik negyedében ágaskodó, örves heraldikai rókakopó-kat, a szívpajzsban hágcsót tartó ugyanilyen típusú jószágokat, a harmadik sisakkorona oromdíszében szintén ezen eb kinövő képét láthatjuk. A második sisakkorona oromdísze a legérdekesebb, mivel az ebből kinövő örves, koronás kopó rendhagyó módon - szembe néz. A harmadik változat öregpajzsának második és harmadik negyedében lévő kopók megegyeznek az előző változatban előfordulókkal, ám itt mindkettő jobbra fordulva ábrázolt. A harmadik oromdíszben örves ebünk párnán ül.
Ragyóczy, másképpen Rádóczy József 1766-ban címeres nemeslevelet kap Mária Terézia királyasszonytól. A csücskös talpú, álló, balról jobbra harántvágott pajzs bal mezeje vörös, jobb mezeje kék. A pajzsfő elején és hátsó részén hatágú aranycsillag, a pajzstalpon zöld hármas halom, ebből jobbra tekintő, vörös nyakörves, szügyén karddal átdöfött agár kiemelkedő alakja látható. Az oromdíszben a sisakkoronából kétoldalt kiterjesztett sasszárnyak - a jobb aranykék, a bal vörös-ezüst - között a pajzs agara ismétlődik. A foszladék jobbról aranykék, balról ezüst-vörös.
A következőkben azt is láthatjuk, hogy a szépen csengő magyar név milyen megtévesztő is lehet.
Képek: 1./ Koós II.; 7./ Greiner;
2./ Buttler; 8./ Bernes;
3./ Nesselrode; 9./ Aspermont II.;



4./ Ács IV.; 10./ Aspremont-Linden III.;
5./ Koczka; 11./ Lamberg II.;
6./ Susani; 12./ Rádóczy.
A névmagyarítás szép példáját láthatjuk az 1790-ben magyar nemességre emelt Kaiser Mihály és János esetében, miután a nemesítéssel a Császár nevet nyerik. A Siebmacher’s által közölt címerükben látható ágaskodó eb mind a címerpajzsban, mind az oromdíszben hegyes fanggal, magasan tűzött, felálló, kis fülekkel rendelkezik. Farka az oromdíszben kifejezetten rövid. A fajta nem meghatározható, a leírás is csak ebet említ. Nagy Ivánnál ezzel szemben a rajz a már jól ismert heraldikai rókakopó-t mutatja. Leírása szerint pedig vadászebet látunk. Stückl Sebestyén szintén 1790-ben nemesíttetik meg II. Lipót által, s neve ekkor Darabfyra változtatik. Beszélő címerének osztott pajzsában a felső ezüst mezőben fekete kutya fut balról jobbra szájában egy darab fával.
Az 1791-es év több tárgyunkat érintő címerrel gazdagítja heraldikai anyagunkat. A francia eredetű Halousiére család sarját, Károlyt ekkor emeli nemeseink sorába a király. Címerének jobb alsó, fekete mezejében fehér heraldikai rókakopó ágaskodik nyakán vörös örvvel. A vélhetően szintén francia gyökerű Naquard Károly is ez évben lett megnemesítve. Csücskös talpú, álló címerpajzsának kék mezejét arany pólya osztja ketté. A felső és alsó mezőben fehér heraldikai agarak futnak balról jobbra. Az oromdísz sisakkoronájából ugyanilyen eb jobbra forduló alakja nyúlik fel. Megnemesíttetik Kovács Mihály is. Álló, csücskös talpú, balharántosztott címerpajzsának jobb, kék mezejében futó, arany örvű, fehér agár látható. Az oromdíszben ugyanezen eb jobbra fordulva ágaskodik. És nemeslevelet, címert nyer Szucsánszky Gábor Frigyes. Negyedelt címerpajzsának első és negyedik negyedében balra, illetve jobbra ágaskodó heraldikai agarak láthatóak.
A bajor eredetű, stájer földön és Krajnában is kimutatható báró Gabelkoven család négy tagja: Zsigmond, Antal, Ferenc és Lajos az 1792. évi országgyűlés által honfiúsíttatnak. A család már ezt megelőzően magyar családokkal került rokoni kapcsolatba (gr. Forgách és Cziráky). Egyik nagybátyjuk szentmihályi apát, Antal pedig érsekújvári prépost, aki a Ludovikára is jelentős összeggel adakozik. Címerük negyedelt öregpajzsának első és negyedik negyedében, valamint a bal sisakkorona oromdíszében egyaránt jobbra forduló, ágaskodó, nyakörves heraldikai rókakopó-t látunk.



I. Ferenc 1797-ben nemességet és címert adományoz de Corzan-Avendano Kelemennek, királyi bányászati felügyelőnek. A címer öregpajzsának bal alsó harmadában kis házikó előtt fekvő nyakörves kutya az ura javait hűségesen felvigyázó őrt testesíti meg.
Az 1773-ban ausztriai báróvá lett bécsi nagykereskedő, Puthon János, 1797. december 9.-én nyer honfiúsítást. Ennek törvénykönyvünkbe iktatása azonban elmaradt. Utódai mégis szerepelnek a Trencsén megyei nemesi összeírásokban az 1790-1810 közötti időszakban. Címerükben a pajzsderék bal oldalán és a pajzstalp elején lévő negyedben, valamint a baloldali sisakkorona oromdíszében egyaránt nyakörves, fehér heraldikai rókakopó-t látunk ágaskodni. Utóbbi arany liliomot tart mellső lábaival. Nagy Iván leírásában vadászebet, vizslát említ, ennek azonban nincs alapja.
A király 1800-ban megerősíti nemességében Boróczy Pétert, aki immár a Csejthei előnevet mondhatja magáénak. Címerpajzsának második és harmadik negyedében jobbra, illetve balra ágaskodó heraldikai agár ábrázolással találkozunk.
A Beleznayak már a régebbi századokban nemeseink sorába tartoznak. Egyik András nevű ősük a XIV. században somogyi gróf. Később, II. Ferdinánd egy másik Andrásnak és rokonainak megerősíti nemességét, s új adományként kapja Beleznát. I. Ferenc magyar báróvá emeli Beleznay Sámuelt Pilisi előnévvel 1800. október 30.-án Bécsben kelt oklevelével, majd 1805. október 25.-én ugyanitt grófi címet adományoz neki és fiainak, Sámuelnek és Jánosnak. A grófi címer 1808-ból való. A bárói és grófi címer közös eleme a baloldali sisakkorona oromdíszeként ábrázolt, jobbra tekintő, örves heraldikai rókakopó növekvő alakja.
Nemessé lesz a temesvári szerb kereskedő Joannovits Pál is I. Ferenc kegyéből az 1801. szeptember 25.-én kelt címeres levéllel. Újsütetű nemességét Krassó megyében hirdetik ki 1802. (Nagy Iván szerint), vagy 1806. (Siebmacher’s szerint) április 6.-án. Címerében a három részre osztott pajzs bal, vörös mezejének jobb felé ágaskodó arany ebe a korban uralkodó heraldikai rókakopó. Ő emelkedik ki oromdíszként a sisakkoronából, mellső lábai között tartva a pajzs jobb mezejének ezüst horgonyát, mely nyakörvéhez van láncolva.
Pozsonyban 1802. június 18.-án kelt diplomával (A42 Magyar kanc. lt. Dep. Nagyalakú Ir.) nyer nemességet és címert az erdélyi szász Stöhr Ferenc s általa felesége. Címerének negyedelt pajzsában, melyet vízirányosan folyót szimbolizáló



pólya oszt ketté a pajzsderékban, a harmadik negyed kék mezejében balra forduló, ágaskodó, örves kopó megszokott ábrázolását találjuk.
A Thalherr család nemeslevelének kihirdetése 1805. (?) augusztus 29.-én történik Pesten. Mihály János és a fiú, József János V. Ferdinándtól Bécsben, 1843. július 6.án, más forrás szerint 1842. április 9.-én, tétetik magyar nemessé. Bárói címerük csücskös talpú, negyedelt, álló pajzsának negyedik, vörös mezejében örves agár fut jobbra.
A friauli Attemsről vette nevét azon ősi grófi család, melynek egyik ága rokonságot tart a magyar Pálffyakkal és Zichyekkel. Honfiúsításuk 1827.-ben Ignác, József, Ferenc és Tádé személyében megtörténik ugyan, ám 1830-ban egy újabb törvénycikk ezen végzést megsemmisíti. A közös családi címer szívpajzsának vörös mezőjében arany nyakörves, ágaskodó kopó félalakját láthatjuk. Nagy Iván vizslának írja. De honfiúsíttatik 1827-ben herceg Hohenzollern-Hechingen Frigyes Xavér is. Családi címerének jobb sisakkoronáján az előtűnő heraldikai kopó vörös arannyal sakkozott.
Francia eredetű a Ségur-Cabanac família. Gróf Ségur Auguszt 1830-ban nyer honfiúsítást. Címerének álló, kerek talpú, negyedelt öregpajzsában az első és negyedik negyed kék mezejében jobbra tekintő, örves heraldikai agár ágaskodik.
S végül báró Mattencloit Gottfried kapitány, e (francia eredetű?) cseh és sziléziai család sarja 1840-ben honfiúsíttatik. A család lovagi és bárói címerének bal oldali sisakkoronáján egy szép, ülő, vörös örves agár az oromdísz.
A feltárt anyagból látható, hogy a XVIII. század második felétől csak elvétve fordul elő a két alaptípustól, a heraldikai kopó-tól és heraldikai agár-tól eltérő ábrázolás. Az anyag ilyen értelmű homogenizálódása a magyar heraldikai hagyomány háttérbe szorulásának – emlékezzünk csak a XVII. század - XVIII. század első felének életteli címerábrázolásaira -, s a bécsi udvari műhely monopóliumának következménye.
Összefoglalóan elmondható, hogy a műfaj fejlődése során a sémák letisztulnak, egyszerűsödnek, s ezzel egyidejűleg, sajnos, az egyedi megfogalmazás szinte teljesen eltűnik. A heraldikában, különösen a magyar heraldikában, mint utaltam rá, nem a kutya a leggyakrabban előforduló élőlény, mégis témánk szempontjából az életteli ábrázolást kedvelő honi iskola adja anyagunk legszebb darabjait. S kynologiai szempontból az erdélyi fejedelmi udvar heraldikai tevékenysége a legfigyelemreméltóbb.



Képek: 1./ Császár V.; 6./ Beleznay I.;
2./ Darabfy; 7./ Joannovits II.;
3./ Naquard; 8./ Attems;
4./ Kovács XXXVIII.; 9./ Hohenzollern;
5./ De Corzan; 10./ Mattencloit.
(Megjelent: 2003-2004-ben az Új Kutya Szövetség című lapban)
Ebek a magyar és magyarvonatkozású kódexekben
Abban a boldog korban, mikor a jó tudás és a szépség még összetartozott, s kézzel rótták a betűket, születtek a kódexek. Pergamen lapjaik máig őrzik hajdan volt emberek kezének vonását, s képeket az örök, emberi életről. S hol ember van, hát kutya is akad.
Tisztázni kell persze, hogy mely anyagot tekintünk a magyar kynologia érdekkörébe tartozónak. Kódexeink szétszórattak a világban, s pusztulásuk mértékéről még becsléseink sem lehetnek. A megmaradtak közül azokat teszem vizsgálat tárgyává, melyek magyar műhelyhez, témához, megrendelőhöz, vagy tulajdonoshoz köthetőek.
Ilyen legkorábbi emlékünk az a Grazban őrzött antifonárium, vagyis a hangjegyírás elődjével, a hangjelzésekkel, neumákkal ellátott egyházi szerkönyv, mely ma az ottani egyetem könyvtárának féltve őrzött kincse. A latin nyelvű kódexet a székesfehérvári káptalan írástudó papjai rótták pergamenre 1100-1120 között. Mezey László és Falvy Zoltán kutatók ezért adták nevéül: Codex Albensis, vagyis (Székes)fehérvári kódex. Nos, ebben van három lapszéli rajz. Ezek vagy egykorúak, vagy közvetlenül a kódex elkészülte után rajzolta őket az egyik olvasó. A 23/V jelzetű lap ábrázolása egy tehetséges rajzoló és kitűnő megfigyelő, s bizonnyal szakavatott vadász – ne feledjük a papság is hódolt ennek a mesterségnek – kezét dicséri. Az odavetett tollrajzon egy fa tövében békés



gyanútlanságban eszegető nyulat látunk. Mögötte, a fa túloldalán egy vizsla állja. A lógó fülű, kunkori farkú (ekkor még nem csonkolták) eb teljes valójában vizslánkat testesíti meg, ’ki már ekkor is mai vadászati szerepkörében érdemelte ki az ember megbecsülését. Ez első grafikus ábrázolás, mely egyben Árpád-házi királyaink korából az egyetlen, s minden vitán felül a vizsla kiforrott, a mai típussal tökéletesen egyező formáját örökíti meg.
Anjou Károly Róbert királyunk szerencsétlen sorsú, Nápolyban meggyilkolt fia, András herceg részére készült 1337 körül az a festett Legendárium, melyet ma Magyar Anjou Legendárium néven ismerünk. A hányatott sorsú kódex eddig fellelt lapjait a Vatikáni Könyvtár, a New York-i Morgan gyűjtemény és a szentpétervári Ermitázs őrzi. A kutatás szerint a mű miniátora Hertul mester, magister, királyi festő, ki a bolognai iskola stílusából táplálkozik, ám eszköztára az egyéni vonásokat sem nélkülözi. A mű apostolok és szentek életét beszéli el képekben, melyekhez csak rövid magyarázatok fűzetnek.
A kódex negyedikként Péter apostol életét mondja el huszonkét képben. A 16. története szerint Péter le akarja leplezni Néró udvarában a jeruzsálemi Simon mágust. Megsúgja a császárnak, hogy kenyeret rejtett köpenyébe, mivel kitalálta Simon szándékát. Mikor ez kutyákat uszít rá, az apostol előveszi a kenyeret, mire azok elmenekülnek. A történet szimbolikus értelme szerint a kutyák a gonosz eszközei, akik legyőzetnek a kenyér (a Megváltó) hatalma által. Itt tehát, az ebek, mint a mitikus gonosz megtestesítői szerepelnek. Megjelenésükben két típust képviselnek. Egy kisebb testűnek festett, álló fülű, felkunkorodó farokvégű, rőtbarna, rövid szőrű, kissé kopóst, és egy nagyobb, határozottan vizslás jellegűt.
A hatodik, András apostol története húsz képben. A 9. előzményeként Nicea lakói elpanaszolják az apostolnak, hogy a városfalakon kívül tanyázó gonosz lelkek megölik az arra járókat. A jelenet azt a pillanatot örökíti meg, amikor az apostol szavára kutya alakban megjelenő gonosz lelkeket András elűzi. Az eb, mint khtonikus lény, a hagyományban, a gonosz társa, az alvilági erők eszköze, itt maga a gonosz.
Második, Anjou-házból való uralkodónk, Nagy Lajos királyunk uralkodása alatt veszi kezdetét Kálti Márknak nevezett mester által a Marci Chronica de gestis Hungarorum (Márk krónikája a magyarok cselekedeteiről), ismertebben Képes Krónika megírása. A legújabb kori kutatások ennek időpontját napra pontosan meghatározzák: 1358. május 15.



A gazdagon díszített mű illuminátora az édesapja nyomdokaiba lépett Hertul fia Miklós (és műhelye?). Ez a kódexünk, minden kétséget kizáróan, teljes egészében magyar munka.
Olyan mű ez, melyben - a szokásoknak megfelelően - az illuminátor saját korát, s nem a krónikában foglalt események idejét tárja elénk viselettörténeti, fegyver, szerszámok stb. vonatkozásában.
A kutatás 1996-ig (lásd szerző vonatkozó dolgozata) mostoha módon mellőzte a kódexben öt helyen található kutyaábrázolás kynologiai szempontú vizsgálatát.
Noha, mai értelemben vett naturalista ábrázolásról esetünkben természetesen nincs szó, mégis, úgy vélem, hogy a képek írója, csakúgy, mint egyéb vonatkozásokban, forrás értékű munkát hagyott ránk.
Az első ilyen miniatúra kódexünk 4. oldalán (f 2'b) lelhető fel. Sajnos erősen megkopott állapotban maradt ránk. Egyszerű keretben, sziklás-erdős háttér előtt vadászó vitézek három csoportját látjuk. Középen ketten hosszú lándzsákkal és kutyákkal medvékre vadásznak. A tőlük jobbra és balra lévő fegyveres csoportok a távolt kémlelik. A krónika Scythiára vonatkozó szövegét illusztrálja a művész, melyet a magyarok őseinek tartott hunok "nagy ravaszul" kikémleltek, s amely "gazdag berkekben, erdőkben és legelőkben, s hemzsegnek ott a különféle vadállatok".
Az ábrázolás előterében egy fehér alapon barna pettyekkel tarkázott, mögötte egy világos barna alapszínű (ugyancsak sötétebb barna pettyekkel jelzett?) eb látható. Mindkettő erősen csahol. Erőteljes fej, fejhez simuló, lógó, nagy, lekerekített fülekkel, feszes hát, erős mellkas, felhúzott has, erős, hosszú, jól szögelt végtagok. Hosszú, felkunkorodó farok. Rövid szőrzet. A kipusztult magyar szelindek?
Mögöttük, de a képsíknak ugyancsak előterében, erősen megkopott festéssel egy barna színű ebet tart a pecér pórázon. A fej kontúrja, a lógó fülek kissé megtört állása, a feszes hátú, de erőteljesen felhúzott hasú, rendkívül karcsú test, a karcsú végtagok agárszerű benyomást keltenek. Az ősi magyar agár?
Második ábrázolásunk az 5. oldalon (f 3a) található "A" iniciálé. A csodaszarvassal való találkozást megörökítő képen jobbról vadászó csoport látható kutyákkal, az előtérben vezéralak: Hunor vagy Magor. A baloldali háttérben erdő, amely felé szarvasünő tart. Közvetlenül a kép alatt az idevágó szövegrész: "Történt egy napon, hogy vadászni indultak és a pusztában egy szarvasünő bukkant eléjük; az menekült előlük, ők pedig a maeotisi mocsarak közé is követték."



A képen négy eb látható. Az elöl haladó, hosszú pórázra engedett fehér és barna színű páros jól látható módon a vad csapáját követi mély orral. Erős (vizslás?) fej, lógó, lekerekített végű, fejhez simuló fülek. Feszes hát. Kitűnően ábrázolt a mély fejtartásból, vezetékbe dőléstől még kifejezettebben jelzett mar. Elég mély mellkas, kissé felhúzott has. Jól izmolt, jól szögelt végtagok. Felkunkorodó, hosszú farok. Rövid szőrzet. Összességében emlékeztetnek a 4. oldal miniatúrájában ábrázolt csaholó kutya párra, de azoknál kisebb termetűnek, testarányon belül erősebb törzsűnek tűnnek. Kajtárkodó kopó (magyar vizsla őse)?
A vezér balján, az előtte haladó kutyákat erősen figyelő sárgás-barna alapszínű, sötétbarna foltokkal mintázott, rövid szőrű eb pórázon. Jellemzője: erős agykoponya, elkeskenyedő, karcsú arckoponya, álló, kisméretű, hegyes fülek, karcsú test, közepesen hosszú végtagok. Összességében agaras benyomást kelt. Figyelemre méltó a 4. oldalon ábrázolttól eltérő fül állás! Magyar agár őse?
E foltos eb mögött, kissé takarásban, egy közép barna, rövid szőrű, az eddig ismertetetteknél nehezebb testűnek tűnő, erőteljes fejű, ugyancsak fejhez simulóan, ám azoknál hosszabb, lekerekített végű fülekkel rendelkező kutyát láthatunk. Fejét, orrát (?) magasan tartja. Nem lehet megállapítani, hogy a fejtartás a gazdára figyelés vagy a vadról jövő légszimat következménye. Feszes hát, közepesen hosszú végtagok. A takarásból következően az alsó vonal és a farok nem ábrázolt. Ősi magyar kopó vagy szelindek?
Képek: 1./ Nyulat álló vizsla (Codex Albensis);
2./ Szt. Péter apostol (Anjou Legendarium);
3./ Szt. András apostol (Anjou Legendarium);
4./ Medvevadászat (Képes krónika);
5./ „A” iniciálé (Képes krónika).
Képes Krónikánkban, mely egyben egyik legkorábbi címeres emlékünk is, a 29. oldalon (f 15a) találjuk Huntnak, a Szent István királyunk alatt betelepült HontPázmány (Hunt-Paznan) nemzetség egyik névadó ősének ábrázolását, amint egyik kezében egy háromszor vágott tárcsapajzsot tart, melynek középső, vörös mezőjében, fehér kutyafő látható, csakúgy, mint a másik kezében tartott zászlós kopján. A kutyafő, ellentétben a kódex többi eb ábrázolásával, nem alkalmas a fajta meghatározására. Csupán az állapítható meg, hogy egy rövidszőrű, lógó füllel, enyhe stoppal, elkeskenyedő fanggal rendelkező jószág megörökítésével van



dolgunk, mely lehet akár kuvasz, akár vizsla, szelindek, vagy kopó is. Külön érdekessége ezen iniciálénak, hogy a rendkívüli precizitással dolgozó miniátor, ki saját korának értő és pontos megörökítője, „durva hibát vét”. A nemzetségnek ugyanis jobbra dőlt pajzsban holdsarló hatágú csillaggal, mely a foszladékkal övezett sisakdíszen ismétlődik, a címere. Az okot egyes források abban vélik megtalálni, hogy a miniátor nem ismerte a nemzetség címerét, s ezért a név etimológiájából, miszerint a német hunt-ot a hund szóval azonosítja, alakítja ki azt. Eltekintve attól, hogy Dr. Karácsony J. – egyébként nem meggyőző érvelése – a családot olasz eredetűnek véli, megítélésem szerint nehezen hihető, hogy magyar mesterünk (Hertul fia Miklós), kinek magisternek is címzett atyja, mint már láttuk, királyi festő, s kinek műhelyét a fiú vezeti tovább, ne ismerte volna a kor egyik híres, hírhedt oligarcha családjának címerét. Mivel Anjou uralkodóink és a család között – finoman szólva – nem volt mindenkor felhőtlen a viszony, a politikai szándék is felmerülhet. Gondoljunk a kutyához köthető negatív értelmezésekre! Nem hallgatható el, hogy e feltételezést elfogadva, a kódex szövege és ábrázolása közötti ellentmondás egyben legkorábbi emléke volna a történelmi hagyomány és az aktuál-politika ütközésének.
A 105. oldal (f 53a) "D" iniciáléja soron következő tárgyunk. A csóri vadászatot láthatjuk. Sziklás tájon egy erdőcskében balról jobb felé lovagol Álmos herceg két kísérővel, akik Kálmán király hívei. Lova lába előtt sólyma egy varjút tart nyakánál fogva. Csaholó kutya rohan feléjük.
A fehér (világos homokszín?), rövid szőrű, az 5. oldalnál leírt csapázó kutyákra emlékeztető, ám azoknál könnyebb testűnek tűnő eb kifejezetten vizslás benyomást kelt. A lendületes, térölelő mozgást a miniátor kitűnően ragadta meg. A futás lendületétől szép ívű hát, a mély mellkas, a finoman felhúzott has, a kissé felkunkorodó végű hosszú farok, a jól szögelt, arányos végtagok, mind egy harmonikus felépítésű, kiforrott vadászebet mutatnak. Fürjész eb (magyar vizsla őse)?
S végül a kódex 106. oldalán (f 53’a) egyszerű keretben: Álmos herceg és kisfia, Béla megvakítása. A sziklás tájon baloldalt trónon ülő Kálmán király két katonának parancsot ad a hercegek megvakítására, valamint a kis Béla kasztrálására. Jobbról a háttérben fekszik Álmos herceg a földön, egy katona kiszúrja a szemét. Előtte a megvakított gyermek Béla, aki helyett a mellette térdelő katona egy kutyát kasztrál.
Az ábrázolás nem ad igazán lehetőséget a fajtajelleg megállapítására. Ami látható: rövid szőrű, homokszínű, világosbarna pettyekkel tarkított, kis-közép termetű, hosszú, kissé felkunkorodó farkú kutyáról van szó. A csak kontúrban ábrázolt fej a



korábban látott kajtárkodó kopó (?), fürjész eb (?), vizslás típusra emlékeztet. A jól szögelt végtagok közepes hosszukkal is erre utalnak. A combokon látható csíkok lehetnek a szőrzet színei, de a műveletből adódó vérzés jelzése is.
Láthatjuk tehát, a magyarság már az 1360-as években több fajta, kiforrott, a mai típushoz közel álló vadászebbel rendelkezett. Lehet persze vitatni a kérdőjeles fajta meghatározásokat, de nem lehet elvitatni: igaz, eltérő fül állással látunk egy típust; nehezebb, könnyebb felépítés
sel egy másikat; egy nehéz testűt; negyedik típusként a vélelmünk szerinti magyar szelindeket, mert bár tudjuk, medvére használtak agarat és kuvaszt is, e kettő az ábrázolás alapján teljességgel kizárható.
Véleményem szerint tehát, egyedülállóan hiteles dokumentumként kell értékelni Képes Krónikánk ábrázolásait a magyar fajta ebek őstörténetét, eredetét illetően. Alátámasztja ezt, hogy művészünk nem az általános ikonográfiai szabályok szerinti sematikus ábrázolás síkján dolgozott, hanem tudatosan törekedett kora valóságának megörökítésére minden vonatkozásban.
Luxemburgi Zsigmond felesége, Cillei Borbála, igen kedvelte a sikamlós történeteket. A kor bestsellere volt a Trója-regény. A Bécsben őrzött (Nemzeti Könyvtár, Cod. 2773) Historia Troyana a hagyomány szerint az ő számára készült. A miniátor, Martinus opifex, hazai irodalmunk szerint Zsigmond udvari mestere. A külföldi irodalom III. Frigyes miniátorának tekinti. Az „ellentmondás” feloldása: Albert király posztumusz fia, a későbbi V. László, Zsigmond unokája, kinek gyámja III. Frigyes lesz, viteti Bécsbe Budáról Zsigmond és Albert könyveit, s foglalkoztatja ezek korábbi művészeit.
Martinus opifex stílusa idegen az osztrák területen meghonosodottól, inkább francia-burgundi kapcsolatokra utal, s a késő gótika szellemét, valamint a Limbourg testvérek modorát követi. Hoffmann Edit is burgundi iskolázottságúnak tekinti a művészt. Berkovits Ilona szerint a név korántsem jelöli bizonyosan a személyt. Akárhogy is, a Trójai História bizonyosan az egyik legérdekesebb alkotása. A kilenc iniciálét és háromszázharminchárom miniatúrát teljes egészében maga festette. Eddigi ismereteink szerint ez egyben legkorábbi munkája, tehát, a magyar uralkodó megrendelésére, Magyarországon készült mű.
Az ábrázolásokat a dús fantázia mellett a realisztikus megjelenítés, az életteli alakok jellemzik. Miniatúráin a Zsigmond-kori mindennapi élet tükröződik.



Bemutatott miniatúránk (2a lap) főszereplői: Peleus király, Thetis királyné és Achilles. A királyban Zsigmond, a királynéban Cillei Borbála ismerhető fel. Az életteli jelenet előterében két térdelő gyermeket látunk. Mellettük, balra, egy rövid lábú, álló fülű, magasan tűzött, felkunkorodó farkú, hosszú szőrű kutya, míg jobbra egy foltos, kis agár mutatja magát. Az ebek minden valószínűség szerint a gyermekekhez tartoznak. Bizonyos, hogy a művész korában létező fajtákat örökített meg.
Zsigmondhoz köthető az az egykorú kódexillusztráció is, mely az uralkodó vadászebeit ábrázolja. A kép baloldalán agárral játszó, lógó fülű, rövidszőrű eb meghatározására aligha lehet vállalkozni. A középen álló, hosszú szőrű, lógó fülű, felkunkorodó farkú eb, bár csábító a hasonlóság a mai pulival, alighanem vízi vadászatra használt korabeli fajta. A háttérben elnyúlva fekvő, foltos, nagytestű eb véleményem szerint a magyar szelindek. A fajta egyes egyedei még a későbbi, XVII. századi főúri portrékon is feltűnnek. Végül, jobbra egy pajkos vizsla hívja játékra hosszú szőrű társát.
Bár ősnyomtatvány, s nem kódex az Országos Széchenyi Könyvtár tulajdonában lévő, Ulrik Reichenthal 1483-as, augsburgi kiadású krónikája (Inc. 614), mely a konstanzi zsinat történetét dolgozza fel, mégis, közlése a jelenet szimbolikus értelme okán indokolt. Itt a kutya ugyanis nem khtonikus lényként, hanem pozitív tulajdonság hordozójaként jelenik meg.
A színezett fametszet Zsigmond császárt egy a trónus lábánál ülő kis ebbel ábrázolja, melyet az uralkodó szeretettel szemlél. A kutyácska a címerek világából jól ismert „heraldikai” kopót mintázza. Megjelenítése utalás a kutyában megtestesülő hűségre.
Képek: 1./ Hunt vitéz (Képes krónika);
2./ A csóri vadászat (Képes krónika),
3./ Álmos és Béla megvakítása (Képes krónika);
4./ Peleus, Thetis és Achilles (Historia Troyana);
5./ Zsigmond vadászebei (kódexillusztráció);
6./ Zsigmond császár (Reichenthal augsburgi krónikája).



Az Országos Széchenyi Könyvtárban Clmae 446. jelzet alatt található a magyar reneszánsz egyik kiemelkedő személyisége, Kálmáncsehi Domokos székesfehérvári prépost (1474-1495), által készíttetett színpompás, gazdagon illuminált, s megrendelőjéről elnevezett kódexünk.
Az 1481 körül keletkezett, 3o2,-cm x 225,-cm méretű mű miniátora nem kisebb személyiség, mint a Corvin Mátyás udvarában élő és alkotó, olasz származású: Francesco di Kastello Ithallico. E hazánkban megtelepedett művész neve nem csupán a véletlennek köszönhetően maradt reánk, de a reneszánsz szellemiségnek megfelelően, hitelesen szignálta is művét: kódexünket.
A kétségtelenül olasz-reneszánsz műveltségű mester stílusán a ferrarai, lombardiai iskolák hatása éppúgy fellelhető, mint a gótikus örökség régieskedő motívumai. Kifejezésmódja olykor nehézkesnek, darabosnak, máskor virtuóznak, könnyednek tűnik. Zavarba ejtően sokoldalú, már-már eklektikus! A lapszéldíszítések e változatosságának köszönhetően szinte alig illeszthetőek egy művész ouvrjébe.
A 7a jelzetű címlap keretdíszítésében Dávid király életéből vett jeleneteket láthatunk. Ezek egyikén a trónus lépcsője előtt kis fehér kutya fekszik. A hosszú, lógó fülű ebecske kerek feje egyenesen a néző felé fordul. A miniatúra kis mérete ellenére egyértelműen megállapítható, hogy egy XV. századi, kedvencként tartott és tenyésztett fajta ábrázolásával van dolgunk.
A kódex 308a számú lapján található vadkanvadászat, lényegében külföldi mintaképekre visszavezethető, világi motívumokat tartalmaz; felfoghatjuk a Limbourg testvéreknél jelentkezett téma korszerűsített változatának is. Az ábrázolás miniátorunk legjobb alkotásainak sorába tartozik. A lap alján, annak teljes szövegszélességében húzódó képen a szimmetrikus, kiegyensúlyozott, igen rajzos kompozíció hátterében képzeletbeli tájat 1átunk sziklás hegyekkel, várkastélyokkal, lakótoronnyal. A központi témát keretező távoli sziklaormon lévő vár tömbjét kis, kerek erdő tömege egyensúlyozza ki. A jobboldali háttér várkastélyának lankáit megművelt földek borítják, előtérben erdővel. Az építmények stilizált voltát az arany színezés is hangsúlyozza. A kép előterében, nyílt terepen két férfi kutyákkal vadkanra vadászik. A baloldali, a kan háta mögött a lándzsa hegyét vizsgálja; a jobboldali, a vaddal szemben, előreszegzett lándzsával ront előre. A középen lévő hatalmas agyarú kant három azonos alkatú, erős, nagytermetű kutya támadja. Mindhárom rövidszőrű, erőteljes, jól izmolt, mély mellkasú, felhúzott hasú, viszonylag kis fejű, lógó fülű eb, hosszú farokkal. A kan mögötti éppen belemar annak bal hátsó combjába; a balról támadó takarásban van, csak háta, koponyateteje és farka látszik. Elhelyezkedéséből arra



következtethetünk, hogy a vad fülét fogja. E két eb színe fehér. A jobbról támadó, ismétlem: az előbbiekkel azonos küllemű kutya, pedig a kan jobb fülébe csimpaszkodik. Ez világos homokszínű.
A kompozíción fellelhető kezdetleges távlatábrázolás, az előtér figuráinak egymáshoz viszonyított helyes arányaira való törekvés alapján joggal következtethetünk arra, hogy nagy termetű ebekről van szó. De vajon mely fajtához tartozóakról?
A kérdés eldöntéséhez nézzük a vadászat módját! Vadászunk, vadásztak-e vizslával falkában nagyvadra, ahogy azt korunk egyik ismert „szakértője” feltételezte? Emlékezzünk csak az egy századdal korábbi Képes Krónikánk kutyaábrázolásaira! A „D” iniciáléban rohanó, vizsla típusú eb a sólyom által levágott varjút akarja megszerezni. Vagy az „A” iniciálé vezetéken csapázó, ugyancsak e típusba sorolható kutya párja. A magyar Hertul fia Miklós milyen hitelesen és a mai típusnak is megfelelő arányokka1 (fej - törzs arány!) ábrázolta vizsláink feltehető őseit! Vagy a legkorábbi honi ábrázolás, a Codex Albensis nyulat álló vizslája? A levelezésekben emlegetett nyúlász- és fürjészebek (vizslák) vajon mit kerestek volna vadkanvadászaton? Ott volt viszont a magyar szelindek, ez a hatalmas termetű, őrzésre és vadászatra egyaránt alkalmas kutya, valamint a kuvasz! Jól tudjuk, Mátyás királyunk különösen kedvelte vadászatra ez utóbbi, rettenthetetlen fajtánkat. Ám, a kuvasz nem rövidszőrű, mint ábrázolt ebeink! Vajon az olasz származású miniátor a magyar Birodalom szívében élve ne tudta volna a való életet? Alig hihetjük!
Fogadjuk el, feltételezve az alkotó honi ismereteit, hogy a megrendelő magyar főpap személye, a reneszánsz stílusú életszerű ábrázolás követelményei okán magyarországi vadászkutyát ábrázol képünk. Ez a kutya azonban nem lehet semmiképpen vizslaős! S nem lehet kopó sem, mivel mind a nagyság, mind az alkalmazás módja ellentmond ennek. Lehet viszont magyar szelindek.
Következő tárgyunkról elöljáróban annyit kell tudjunk, hogy megítélésében az irodalom korántsem egységes. Ami nagyjából elmondható: a francia-flamand munka 1487 körül keletkezhetett, s egyes miniatúrái esetleg már Budán készültek olasz iskolázottságú mester kezétől. I. Mátyás királyunk világhírű Corvina könyvtárának e darabja talán a budai királyi kápolna felszereléséhez tartozott. A tájékozottabb olvasó már mondja is: a Mátyás-Graduale. Igen, erről az egyházi év liturgikus rendjéhez igazodó, miseénekeket tartalmazó műről van szó, melyet az Országos Széchenyi Könyvtár Cod. Lat. 424. szám alatt őriz.



A Krisztus feltámadását megörökítő, Húsvétvasárnaphoz kötődő Fol.3.r. jelzetű díszes címlap pompás lapszéldíszében jobbra fent ragyogó vadászjelenetet láthatunk. A buja virágok és indák szövevényében kürtös vadász riasztja társait, mivel kutyái a hajszában fiatal szarvast ugrasztanak. Az egyik már ráakaszkodott a nemes vadra, a másik talán állítani akarja. Az előbbi, a széles örves, fehér eb ék alakú fejével, rózsafüleivel, karcsú mellső végtagjával agárszerű, míg az utóbbi, a barna, fekete foltos, nagy, lógó füleivel, erőteljes fejével, inkább zömök törzsével és erős, ám kissé rövid lábaival vérebszerű benyomást kelt. A jelenet életképszerű voltából mit sem von le a növények eltúlzott nagyságban való ábrázolása.
A Pünkösd utáni 5. vasárnaphoz tartozó Fol.107.r. jelzetű oldal „E” iniciáléjában az Úrhoz fohászkodó Dávid király alakját örökítette meg a mester. A rajzában éppen nem kifogástalan kompozíció összhatása, a pompás részleteknek is köszönhetően, a szemlélő számára végül mégis megnyerő. S megnyerő a maga esetlenségében a király előtt, a terem közepén fekvő zsemleszínű, lógó fülű, kissé kunkori farkú, homlokán fehér jegyet (csillagot) viselő, kifejezetten vizsla jellegű eb is. Nyugalma a király izgatott alakjának ellenpontja.
Rómában, a Bibliotheca Apostolica Vaticana őrzi Cod. Ottob. Lat. 501. jelzettel azt a Pontificale-t (Püspöki szerkönyvet), melyet ifj. Vitéz János püspök készíttetett Mátyás számára 1489-1490 között. A kódexet valószínűleg a király halála miatt nem fejezték be. A bemutatott két lap az olasz késő-reneszánsz méltó reprezentánsa. A miniatúrák a mise folyamatának két részletét villantják fel. Az ábrázolt fehér ölebecskék nyilvánvalóan a kor Itáliájában ismert fajták egyedei. Jelenlétük szimbolikus értelmet hordoz. Fehér színük a tisztaságra, eb voltuk a hűségre emlékeztet.
Képek: 1./ Kálmáncsehi Brev. részl.: Trónján ülő Dávid király;
2./ Kálmáncsehi Brev.: Vadkan vadászat;
3./ Mátyás-Graduale részl.: Szarvas vadászat;
4./ Mátyás-Graduale: „E” iniciálé;
5./ Pontificale I.;
6./ Pontificale II.



A nagy történetírói múlttal rendelkező lucerai püspök, Petrus Ransanus 1488. szeptemberében érkezik hazánkba I. Ferdinánd (Ferrante) nápolyi király követeként. Felelősségteljes küldetése látszólag Corvin János herceg és Bianca Sforza házasságával kapcsolatos jókívánságok tolmácsolása volt, valójában Beatrix királyné trónutódlásának támogatását kellett szorgalmaznia I. Mátyás királynál. E kényes és elhúzódó diplomáciai feladat mellett a kiváló humanista hírében álló követ megbízást kapott Thuróczy János nemrég elkészült Chronica Hungarorumának felhasználásával egy humanista szellemiségű, a Hunyadiak és Mátyás szerepét forrásánál bőségesebben tárgyaló magyar történelem megírására. A mű írása 1489 januárja-februárja táján vette kezdetét. Befejezésére Mátyás halálát megelőzően (1490. április 6.) került sor. Az Epithoma rerum Hungararum, másképpen Ransanus-korvina az Országos Széchenyi Könyvtár egyik dísze (Clmae 249.). A 16b jelzetű oldalon található miniatúra azt a jelenetet örökíti meg, amikor a szerző ismerteti művét a királyi párral. A szicíliai születésű püspök déli temperamentumára utal kezének gesztikuláló mozdulata. Mátyás és hitvese élénk figyelemmel kísérik az előadást. Az udvar előkelői csak távolabbról követhetik az eseményeket. A trónterem egyik szegletében reneszánsz ládán, piros bársony párnán világos színű (világosbarna vagy fehér?) öleb fekszik. Figyelő tekintetét mintha maga is az előadóra szegezné. A miniatúra mérete az amúgy is háttérben ábrázolt kistermetű eb közelebbi meghatározását nem teszi lehetővé, de valószínűsíthető, hogy a királyi párhoz tartozónak kellett lennie. Nem gondolnám, hogy a vadászatkedvelő király, inkább a királyné kedvencének megörökítése lehet. Valószínűsíthető, hogy valamely Itáliában előforduló fajta egyede. A kor előkelő hölgyei körében már több ma ismert öleb fajta ősét fellelhetjük.
A magyar reneszánsz miniatúrafestészet témámhoz illő egyik legszebb darabját kiemeli magas művészi színvonalán túl az a mély emberi érzést megtestesítő humor, mely a vadászott állattal való együttérzés korai megjelenítése. Bakócz Tamás zágrábi misekönyvének egyik lapszéldíszéről van szó. A mozgalmas jelenet főszereplői a nyulak, akik foglyul ejtették a vadászt és annak öt kutyáját. A jóember már nyársra kötözve várja sorsa beteljesedését. Az egyik nyúl már éleszti a tüzet a farakás meggyújtásához, a másik készen áll fújtatójával a majdan fellobbanó lángok élesztésére. Ketten a nyárs forgatására vannak beosztva. Három üstben egy-egy vizsla várja megfőzetését, míg egyik megkötözött, örves (agár?) társukat rúdra fűzve hozzák, s a rémült áldozatot egy harmadik nyúl, óh kegyetlenség, még gúnyolja is! A túlsó oldalon pedig egy különösen daliás hosszúfülű hátán hozza az utolsó zsákmányt, aki megrökönyödve szemléli az eseményeket. Szinte látjuk: a tűz mindjárt fellobban, s készül a finom pecsenye! De milyen más ez a pecsenye! Irónia, keserű humor, kegyetlenség és együttérzés, és filozófia! Igen ez a kiteljesedő ember, a reneszánsz ember! Tudja, látja az élet visszásságait, benne él,



s mégis napról-napra maga is részese. A kutya nem ártatlan áldozat. A maga szervilitásában bűntárs, akit nem ment fel, hogy parancsra cselekszik. Az ábrázolt ebek közül négy kétségtelenül a korban használt nyúlászó ebeket (vizslákat), míg az örves szikárabb izmoltságával, ékalakú fejével, kissé nehéz rózsafülével (?) inkább agárnak tartható.
Az esztergomi Főszékesegyházi Könyvtár őrzi egy Graduale I. kötetét, melynek díszítése félbemaradt. A művet Erdődy-Bakócz Simon címere díszíti. A kódex mestere Felix Petancius Ragusinus stílusát követi, s egyben a budai hagyományok folytatója. A szakirodalom több általa festett címereslevelet ismer a budai címereslevél-festő műhelyből. Tárgyalt kódexünkön kívül egy további, szintén befejezetlen díszű alkotása ismert. Munkájában az Erdődy-Bakócz kódexek mestere kerülte a metszetek utánzását. A finoman aprólékos technika, a gazdag dekorativitás, a keretdíszek pompás, részletező festése, mind a miniatúraművészet régebbi felfogását, még Corvin Mátyás miniátorműhelyének díszítőmódszereit és technikáját idézik.
Bemutatott lapkeret-díszítés részletünk az „Angyal jelenti a pásztoroknak Jézus születését” ismert újszövetségi esemény ábrázolása. A jelenet egyszerre tanúskodik a népélet és a természet kiváló megfigyeléséről. A dombos táj előterében dudájára támaszkodva fekszik az egyik pásztor, míg társa a lankák közt legelésző juhokat őrzi botjára támaszkodva. Mindketten az égen megjelenő angyalra tekintenek. A fekvő pásztor előtt közepes termetű, fehér alapszínű, a koponyatetőn, maron és háton sötét foltot viselő, lógó fülű pásztorkutya hever. Leginkább az erdélyi havasok esztena kutyájára fajzónak tűnik.
A pannonhalmi bencés apátságban 1511-1515 között készült Evangeliarium egy két részből álló kolligátum reprezentatív darabja. A második részt, egy benedictionalét az 1515-1516-os években készítette ugyanitt Losonci Forgách Pál. A kódex 24 lapján Jézus életének eseményei, s egyes szentek ábrázolásai sorakoznak művészi ábrázolású miniatúrákon. A mester láthatóan Dürer Kis Passiójának, s az ifjú Dürer köréhez tartozó Bázeli Imakönyv, valamint egy Schongauer metszet hatása alatt dolgozott.
Az Evangeliarium címlapján „E” iniciáléban megjelenített Jézus születése jelenet (EK Cod. lat. 113.) hátterében az angyal híradását láthatjuk a pásztoroknak. Az életképszerű jelenet legtávolabbi alakjai, a dombtetőn, fa tövében ülő pásztor, aki visszafordulva, vállán át tekint az angyalra, s a mellette egykedvűen fekvő, fejét mellső lábain nyugtató, sötét színű kutyája. Ábrázolásuk a szentírásbeli jelenet életteli megfogalmazásában a téma vissza-visszatérő motívuma.



A művelődéstörténetünk igen értékes részét alkotó kódexirodalom áttekintése révén reményem szerint sikerült újabb megerősítő ismereteket közölni a kynologia iránt érdeklődő, avagy azt művelő olvasóval kultúránkról, s benne elválhatatlan társunkról, nemzeti fajtáink őseiről, a kutyáról, aki mindig az ember mellett van, segíti, szolgálja, s példát ad urának a hűségről.
Képek: 1./ Ransanus-korvina miniatúrája;
2./ A vadász büntetése (a zágrábi misekönyv
lapszéldísze);
3./ Erdődy-Bakócz Simon gradualéjának
lapszéldísz részlete;
4./ Evangeliarium „E” iniciálé;
5./ „E” iniciálé részlete.
(Megjelent: 2004-ben az Új Kutya Szövetség című lapban)
Egy középkori kynologus nyomában
(képes beszámoló a XIV. századból)
Mióta az emberiség a képírás és írás képességének birtokába jutott egyre erősödött benne a vágy, hogy életének eseményeit, tapasztalatait megörökítse. Így ismerhetünk már az ókortól kynologiai információkat hordozó műveket is. E munkák jellemzően a vadász- és gladiátor-/harcikutyákkal foglalkoznak. A pásztorkutyákról, miként a régészeti leleteknél is elmondható, csak elvétve esik említés. Mivel a társadalom kultúrahordozó elitje jórészt mind az ó-, mind a középkorban hivatásos harcos, s a háború gyakorlótere a vadászat, az ebek ilyetén való reprezentáltsága érthető.



A sötétnek mondott (tudományos megközelítésben e jelző nem helytálló!)európai középkor társadalmi viszonyai kifejezetten kedveznek a vadászati, és ezzel összefüggésben kynologiai tárgyú művek születésének. Egy-egy főúri, vagy királyi vadászat valóságos lovagi hadjárattal ér fel. Ennek az életmódnak meghatározó képviselője Gaston Phoebus, a Pireneusok Oroszlánja. Nevének az utókor előtt való ismertségéhez nagyban hozzájárult az a szakkönyv, mely a fent említett munkák sorából méltán emelkedik ki. Hogy ki ő valójában?
A Pireneusok félelmetes hegyei harcias népet rejtenek. Már a mórok, s a frankok sem bírtak velük. A Katalónia és Franciaország között húzódó határba ékelődött, megyényi terület – a mai Andorra – sorsát végül a társhercegséggé alakulás oldotta meg 1278-ban. Az uralmat katalán részről az Urgell grófok utódjaként fellépő mindenkori megyéspüspök, francia részről pedig Foix grófjai gyakorolták társhercegi címmel. Ezen Foix grófi családban 1331-ben született gyermek, Gaston – e néven a második – lesz a későbbi Gaston Phoebus. A nevéhez illesztett jelző a napisten Apollóra, vagy csak egyszerűen a nap fényességére utal. S valóban, ragyogó kora reneszánsz személyiséget ismerhet meg az életét tanulmányozó halandó. Saját hitvallása szerint életét három jelentős dolog töltötte ki: a harc, a szerelem és a vadászat.
A hatvanévesen, 1391. januárjában gazdag életet maga mögött hagyó nagyúr, miután I. Károly francia király javára lemond hercegi koronájáról, megtér őseihez. Talán maga sem sejti, hogy nevének fényét, mint arra utaltam, jórészt az ötvenhat éves korában, 1387-ben, írt Livre de Chasse (A vadászat könyve) őrzi meg az utókor számára.
A kor vadászati tudományát enciklopédikus teljességgel összefoglaló, gazdagon illusztrált, díszes mű egyes példányai, illetve töredékei a Párizsi Nemzeti Könyvtárban, a Genfi Könyvtárban, a szentpétervári Ermitage-ban és New Yorkban lelhetőek fel ez idő tájt.
A kódex szépségét, és szerzőjének mindenre kiterjedő figyelmét, az általa közvetített tudást, akkor ismerhetjük meg legjobban, ha módunk van átadni magunkat a csodálatos miniatúrák tanulmányozásának. Jelen dolgozat ebben kíván segítséget nyújtani a Tisztelt Olvasónak.
Mivel tárgyunk a kutya, a kynologiai vonatkozásokat kell kiemelnem, elhagyva mindazon részek ismertetését, melyek a vadászat kutyától független módjait örökítik meg.



Már a díszes címoldal sokat ígér a kutyák szerelmeseinek! Pompás agarak, erőteljes szenthubertusz kutyák, alantok, és elől, középen egy chien d’ oysel (ma: oiseau), másként épagneul (madarász kutya). Bizony, utóbbit ekkor még korántsem a filigrán alkat jellemzi!
A pecérek kezében lévő bot arról tanúskodik, amint majd később is látni fogjuk, hogy a szeretetteljes gondoskodás ellenére még nem a pozitív megerősítés a kiképzés alapja.
Gyönyörű kidolgozású miniatúrákon ismerkedhetünk meg a főbb vadászott vadfajokkal. E jelenetek életszerűsége megkapó. A táplálkozó, pihenő, kölykeiket szoptató, játszadozó állatok többnyire jellemző életterükben, a juhokat marcangoló farkasok, baromfi-tolvaj rókák kártevésük közben kerültek megörökítésre. A vidrák is, mint nagy halpusztítók, elsősorban a pisztrángok és fehérhúsú halak kedvelői, örökíttetnek meg.
A vadállatok életének, szokásainak ismertetése után a kutyákkal kapcsolatos bánásmód és speciális ismeretek tárgyalására tér rá a kódex szerzője. Elsőként a kutya és ember közötti bizalom kiépítésének fontosságát emeli ki.
A vadászat sikerének zálogát a jó vadászkutyában látja. Ehhez egész évben nagy gondossággal kell az ebekkel foglalkozni.
A bemutatott miniatúra részleteken jól felismerhető egy rövidszőrű és egy, az ír farkas hullámos lefutású szőrzetét idéző, ám világos színű agár; a vakaródzó és ugató világos ebek talán a szenthubertusz kutyák, a párban keresők lehetnek az alantok egyedei. A felugrálva keresők kétségtelenül az elsőként leírt, már említett, chien d’ oysel (madarász kutya) rövid- és hosszúszőrű példányai, csakúgy, mint a szoptató szuka. Azaz, a mai spánielek ősei. Maga a szerző így ír ez utóbbiakról: „Máskülönben vannak kutyák, amelyeket chien d’ Oysel-nek és Espainhol-nak neveznek, mert ez a teremtés Spanyolországból jön.” (Dr. Tobiás fordítása). Elmondja még, hogy e kutyák feladata a szárnyas vad felriasztása a sólyom számára. Magatartásukról megjegyzi, hogy verekedősek és nagyon szeretnek ugatni.
Művében II. Gaston az alantnak három „fajtáját” különbözteti meg: a könnyebb felépítésű, ám erős, széles fejjel, rövid fanggal rendelkező „alant gentil”-t; a nagyobb, veszélyes nagyvadra, bölény- és medvevadászatra is használatos „alant vautre”-t, mely „erősebben tartja a harapását, mint három agár” (némelyek ezt tartják a bordeauxi dog ősének); valamint az „alant de boucherie”-t, aki „ráront a bikára, lefüleli és szilárdan fogva tartja, amíg gazdája oda nem ér.”.



Képek: 1./ A kódex belső díszcímlapja;
2./ Fekvő agár és szenthubertusz kutya(?);
3./ Álló agár;
4./ Szenhubertusz kutya (?);
5./ Szenthubertusz kutya (?);
6./ Alant gentil pár (?);
7./ Pihenő vadászkutyák;
8./ Pihenő vadászkutyák;
9./ Madarász kutyák (spánielek);
10./ Szoptató madarász kutya (spániel) szuka.
A Livre de Chasse külön fejezetben foglalkozik a kutyák betegségeivel és azok kezelésével. Elsőként a veszettséget írja le, mint a legrosszabb, halálos kórt. Ismerteti a rühösséget; a szem, fülek, torok, a mancsok, végtagok, a vállak és ivarszervek betegségeit. Utóbbiak esetében természetesen elsősorban a vadászat közben előforduló sebesülésekre kell gondolni, így például a bokrászáskor visszacsapódó ágak, tövisek okozta sérülésekre. Leírja a lehetséges kezelési módokat is. A mondottakhoz csatlakozó miniatúra szemléletesen örökíti meg a különféle mesterfogásokat.
A bemutatott részleteken jól megfigyelhető minden mozzanat. Látjuk, amint egy pecér lábával lefogja a vonakodó ebet, hogy annak száját szétfeszíthesse. A mellettük álló lovag láthatóan a kutyához beszél, próbálja azt nyugtatni. A tortúra a fogak, szájbelső vagy torok sérülésének kezelése esetén, a szájpadíven beszorult csont eltávolítása okán, vagy akár gyógyszer beadása céljából is szükséges lehet. A mesterfogás ismerete tehát elengedhetetlen. Értő és gyöngéd ápolás tanúi lehetünk a következő jeleneten. A nyugodtan ülő eb készségesen nyújtja gyógyításra szoruló lábát. Öltözékéből ítélve az udvari hierarchia magasabb polcán áll az a személy, aki a nagytestű, álló kutya fogát tisztítja. Az „ápolt”, színében és alsó vonalában ugyan távol áll a mai típustól, ám egyéb jellemzői felvetik a kérdést: nem a Beauce-i juhászkutya egyik távoli elődje áll előttünk? Különösen figyelmet érdemel e szempontból a jobb hátsó láb, melyen mintha farkasköröm ábrázolódna. Összevetve a kódex többi miniatúrájának kutyáival, és



figyelemmel a miniátor egyenletesen precíz stílusára, mely a mancsok rajzára különös súlyt fektetett, ez a megformálás csak itt található. Nem kizárható lehetőség, persze, az eredeti kép sérülése, minek következtében a reprodukció megcsalja a néző szemét. Sebesült agár hátsó lábát kötözi ritka szövésű vászoncsíkkal gondozója. A nyugodtan álló jószág érdeklődve figyeli mindezt. Az ember, aki mindennapjai társa, láthatóan beszél hozzá. Kapcsolatuk bizonyosan bensőséges, durvaságtól mentes. A nagytermetű alant megszeppent arckifejezésére valószínűleg a miniátor is rásegített, ám kétségtelen, hogy a behúzott farokkal ülő állat igen fegyelmezetten tűri, vélhetően, sérült mellső lábainak lemosását. A hosszúszőrű madarász kutya szemsérülését egy udvari nemes (lovag?) gyógyítja. Érdemes figyelmünkre kéztartása. Jobb kezével nyugtatólag, alig érintve, támasztja alulról a fejet, biztosítva ezzel annak mozdulatlanságát, bal kezében pedig, talán szemcseppentőt, talán csipeszt tartva, finom mozdulattal végzi a beavatkozást. Más pecér értő türelemmel tisztogatja (mossa, bolhátlanítja) a béketűrő alanyt. Megint más vizsgálja a pompás agár jobb mellső lábát (agaraknál különösen ügyelni kellett a nagy igénybevételnek kitett végtagok állapotára).
A gondoskodás e látható jelei után az áhított, jó vadászkutya minőség feltételeit tárgyalja a mű. Tapasztalatai alapján írja a szerző, hogy a jövő felnövő vadászeb nemzedékétől elvárt követelmények elérése, csak azokat ismerő, megfelelő Mester felügyelete alatt biztosítható. Az elvárások igen szigorúak. A Mester a falka életének részesévé kell váljon: minden pillanatban jelen van, éjjel és nappal egyaránt. Név szerint kell ismerje az egyedeket, kanokat és szukákat, azok jó tulajdonságait és hiányosságait. A felügyelete alá tartozó ebekről feljegyzést köteles készíteni. Figyelemmel kíséri a kutyák egészségét, jó közérzetét, a kennel állapotát, a hézagmentes padozat, a talaj állagát. Ügyel arra, hogy a kutyák alatt száraz aljzat legyen. Minden reggel gondoskodik az éjszaka folyamán felgyűlt ürülék kitakarításáról, naponta kétszer az itató tálak tiszta, friss vízzel való feltöltéséről, háromnaponta az almozott szalma cseréjéről. Az ő útmutatása szerint csoportosítják a lószőr pórázra fűzéshez az ebeket. Vezeti oktatásukat a vadásztudományokra. Gondoskodik az utódnevelésről.
A kutyák szállásának (kennelnek) minden eb igényét kielégítőnek kell lennie. Állandó tisztán tartása, mint fentebb már szó volt róla, elengedhetetlen. Kialakítása a ma embere számára is fontos üzenettel bír. A kennel kerítésén két ajtó található, az egyik csak vadászathoz nyílik meg, a másik egy cölöpkerítéssel övezett, tágas, füves területre vezet. A rühes, egyéb betegségben szenvedő ebek részére elkülönítő van kialakítva. Innen csak erejük visszatértével kerülhetnek régi helyükre. A térség központi helyén háromtagozatú építmény emelkedik. Az első rész szalmával almozott, itt pihenhetnek a kutyák. A második, a szolgálatot



ellátó felügyelők pihenője (magasabb rangú irányítójuk szállása fölöttük van). A harmadik rész a legérdekesebb. Itt hat szalmával körülkötözött karó található, végükön csurgó kialakításával a szukák vizelete számára. E hely nyilvánvaló célja, hogy a tüzelő szukákat itt őrizzék, s amikor a vizeletből vélhetően, alkalmas az időpont, sor kerüljön a kiválasztott kannal való fedeztetésre, illetve a tüzelés zavartalanul folyhasson le, a nem kívánt esetleges szaporulatot elkerülhessék. Az építményben kandallóval való fűtés is ki volt alakítva, hogy a téli időszakban a lakók, kutyák és emberek, egészségét így is biztosítani lehessen.
A vadászszemélyzet feladatkörébe tartozott a különféle hurkok, vadászhálók, s az ezek alapanyagául szolgáló kötél készítése. A kivitel vadfajonként és vadászati módozatonként más és más volt. Sőt, tájankénti sajátosságokkal is találkozni lehetett. Nagylyukú, csak néhány kötélből alkotott háló tévesztette meg az agancsos nagyvadat, hívén, hogy átugorhat, ám trófeájánál fogva fennakadt. Zsákszerű hálók kerültek az üregi nyúl és a róka kotorék bejáratához, természetesen, a vadnak megfelelő erősségben és méretben. A hurkok is többfélék, az állat vagy belelép, vagy fejére, testére szorul. A kihelyezés történhet a vad járása szerint, és a tervezett hajtás irányának megfelelően. Vagy belesétál az áldozat, vagy belehajtják. A hajtásban olykor a kutyáké, olykor az emberekkel történő együttműködésüké a főszerep. A vadászebnek tehát ismernie kell a hurkokat, hálókat, hogy nehogy maga váljon foglyukká. Kézenfekvő a megoldás. Már a készítéstől fogva meg kell barátkozniuk ezekkel az eszközökkel, hogy majd egyszersmind távolságot is tudjanak tartani. Az e tárgyról szóló miniatúrán tehát az elfektetett ebek kiképzési feladatot teljesítenek, s a jutalomfalatot nyugodt viselkedésükkel érdemelték ki.
Képek: 1./ A szájüreg megtekintése;
2./ Lábápolás;
3./ Fogtisztítás;
4./ Hátsó láb csánk feletti kötözése;
5./ Mellső lábak mosása;
6./ Szem ápolása;
7./ Test lemosása;
8./ Mancs vizsgálata;



9./ Az ebmesterek beszámoltatása;
10./ Kennel takarítás;
11./ Jutalomfalat osztás.
A kutyák kiképzése és formában tartása a mindennapok feladatai közé tartozott. Súlyos és elkerülendő bajként említi a szerző az engedetlenséget. Ennek orvossága a falka állandó felügyelete és az odaadó gondoskodás. Két vadászat között is el kell kerülni a tétlenséget, mivel az a kutyák fegyelme szempontjából végzetes. Leírja, hogy amikor szép időben reggel és este kiviszik őket a mezőre, milyen könnyen előfordulhat egy-egy elkóborlás. A megkerült jószág aztán alapos csutakolásra szorul, amivel végezni kell, mielőtt a Vadászmester szemrevételezné a falkát. A pecérnek kell védeni, ha szükséges, pórázon vezetni, az irányítása alá tartozó ebeket a mezőn, ahol azok a legjobb emésztést elősegítő füveket találhatják, így is biztosítva szervezetük jó működését.
A témánkhoz tartozó miniatúrán a fás, ligetes rétet benépesíti a gondozóitól kísért falka. Az előtérben a fiatalabb, képzetlenebb, szökősebb kutyák füzérét láthatjuk, amint az előttük haladó, magasabb beosztású pecérre figyelnek. Ez láthatóan a követendő irányt mutatja nekik. Mögöttük a hierarchia alacsonyabb fokán álló szolga markolja a vezetékek csokrát. A lemaradó férfi lábát talán tövis sebezte meg, s most ezt vizsgálja.
A jelenet más részén párba fűzött ebek láthatóak. Ilyenkor esetünkben egy ifjonc és egy idősebb kutya párosítására kell gondolni. Látunk kutyákat magukban is. Az egyik testét gondozója éppen végigsimítja. A páciens nyugodt, bizalommal teli tekintettel fordul embere felé. Tőlük kissé távolabb egy jókedvű tanítvány éppen felugrani készül, hogy arcon nyalintsa vezetőjét, aki ezt szelíd mozdulattal próbálja elhárítani.
Figyelemre méltó a jelenetből kisugárzó bizalom ember és kutya között. Igaz ez, annak ellenére, hogy a pecérek kezében általában ott van a bot, mint a fegyelmezés eszköze. Fontos azt is megfigyelni, hogy minden kutya más nyakörvet visel. Ez bizonyára az egyéni jelölés egyik egyszerű, és sokáig fennmaradó módjára utal.
Kiterjed a kutyák oktatása a vadászat közben alkalmazott kürtjelek megismertetésére is. Ezt a kódex közvetetten mondja el, amikor életteli leírását adja a vadászat lefolyását kísérő hangoknak. Egy sor tompa kürthang hív fel a



gyülekezőre. Az erdő csendjét felveri a szolgák kiáltozása és a magabiztos, izgatott falka csaholása. Amikor valaki friss csapát fedez fel, felhangzik két hosszú kürtjel, mely a kutyákat hívja hajszára. Három hosszú hang tudósítja az üldözőket a nyom igaz voltáról. Két félhang jelzi: a vadat beérték. Az üldözött megfogását vagy megölését egy hosszú és több rövid hang adja hírül. Végül az esti szürkületben felrivall három hosszú kürtjel a kimerült emberek és szétszóródott kutyák visszahívására.
Az írottakból kitűnik, hogy a hangjelek két csoportra oszthatóak. Az egyik lényegében az emberek informálását, a másik pedig a kutyák eligazítását kívánja szolgálni. Nem kétséges, hogy a tapasztalt ebek az előbbi csoportba tartozó szignálok jelentését is megértették. Miniatúránk minden bizonnyal a jelek gyakorlását örökíti meg. Az irányító Mester mellett heverő kutya csak jelzi, hogy a hűséges vadásztárs az élet minden mozzanatánál jelen van. Kiegyensúlyozottsága az emberrel való együttélés, a szeretetteljes gondoskodás eredménye, amit a szerző többször hangsúlyoz munkájában.
A kódex következő fejezetéből megtudhatjuk, hogy a vadászat napjának kezdetén a pecérek könnyű kenyérlevessel etetik meg kutyáikat, ami nem terheli meg a gyomrot. Ezt követően állítják össze tanultságuk szerint a már bevadászott párokat, majd irány a vadászterület. A falkát egy idősebb, igen tapasztalt kopó vezeti, mely képes kiszimatolni minden éjszaka keletkezett új nyomot. Hang nélkül dolgozza ki a helyes csapát. Mögötte egy kőhajításnyira, pórázon, az izgatottan sóvárgó falka. A vadászmester jelére a pecér szabadon engedi a tapasztaltabb ebeket, hogy felzárkózhassanak az elöl csapázóhoz. A maradék várja a jelet a nagy hajszára. A cserkelés, majd csapázás alatt a falka bizonyosan nem szóródik szét. Tüzeli őket a bíztatás, a kiáltozás; némelyeknél még hiányzik a szükséges buzgóság a zsákmány megszerzésére. Az esetlegesen engedetleneket kürtszó parancsolja vissza. A nap a nagy gyülekezővel végződik. Az ugyancsak fáradt állatokat a már említett hosszú szignál hívja vissza. Gyakran fordul elő, hogy még a következő napon is pecérnek és szolgáknak, erdei és falusi embereknek kell keresgélni az elkalandozókat.
Képünk hűen illusztrálja az elbeszélt jelenetet. A higgadt előcsapázó teljes figyelemmel összpontosít feladatára, vezetője óvatosan követi. A falka többi tagjának izgatott türelmetlenség feszíti előre a testét. Vezetőjük nyugalomra intő mozdulattal próbálja visszafogni őket. Segítője kezében a botot is készenléti állapotban látják a tanítványok. Ennek nyilvánvalóan csak emlékeztető szerepe van, hiszen vadászat közben bizonyosan nem kerülhetett sor a vad iránti érdeklődés letörésére fenyítéssel.



Egy hűvös hajnalon, a még harmatos mezőn kezdődik a tanítvány megismertetése a gímszarvas nyomával. A pecér vezetéken indítja kopóját. Munkájukat az őket lóháton követő vadászmester irányítja. Az éjszaka legelésző szarvas a talajon hagyja lábnyomát, melynek illata lágyan leng a nyom fölött. A jövendő vadásztársnak a közbejövő egyéb nyomokat is fel kell ismerni. A kopó aprólékosan nyomozva szagmintát vesz, vezetője megerősítő bíztatása mellett. Az éjszaka lassan legelésző szarvasbika és szarvastehén nyomán az eb gyorsan halad, ám oktatója, csak ahogy szükséges, úgy engedi, hogy idő előtt hajszás ne legyen. Így lesz jövő esztendőre már főfoglalkozása a hosszú csapázás, s minden zsigere kész a nagy hajszára is, csak résztvevője lehessen a látványos vadászat lefolytatásának.
A szép miniatúra ezúttal is kiválóan egészíti ki az írottakat. Ember és kutya munkájának tökéletes összehangoltságát tárja szemünk elé a művész. Látjuk a hosszú vezeték még kiengedhető lenne, de most éppen így jó. Nem túl feszes, nem gátolja a szimatoló kutyát, de nem is túl laza, fenntartja a mögötte haladó irányító emberrel való kontaktust. Vezető és vadászmester minden figyelme a kopó viselkedésére irányul. A fegyelmezett vadászló jelenléte teszi teljessé a kis csapatot.
Foix grófja foglalkozik az állatok ürüléke által nyerhető információk fontosságával is. A szarvas által éjszaka vetett megjelenési formája jellemző az évszakra, és az állat általános egészségi állapotára. Így a tavaszi és nyári formálttal, illetve félig formálttal szemben az őszi, a bőgés idején elveszíti minden formáját, s nem képes több információt adni. A jelenet illusztrációja megmutatja számunkra, hogy a kutya ekkor is, mint mindig, a vadászember nélkülözhetetlen segítője.
A vad mozgásának figyelemmel kísérését, s egyben a kutyák formában tartását biztosítja a kora hajnali szürkületben való csapázás az erdő és rét között, a gyümölcsöskertekben és a szőlőhegyen. Enyhe időben különösen szívesen vált ki az erdőből a szarvas a zsenge fűre. A hajnal, mikor a vad már visszaváltott az erdő biztonságos rejtekébe, a legalkalmasabb a nyomok felkutatására. Ezeket a pecér letört ággal megjelöli.
Jelenetünk ezt a kutyának kiváló gyakorlást biztosító munkát tárja elénk. Az erdő melletti gabonatábla természetesen ragyogó lehetőség az erdő vadjai számára egy kis ínyenckedésre. Kutya és vezetője láthatóan eltökélt szorgalommal végzi munkáját.
Meg kell tanítani a kopónak a fiatalosban való nyomkövetést is. Az eb vezetője tudja, hogy a váltón közeledő szarvas mozgása szokatlan zizegő nesszel jár. Mindezt figyelemmel kíséri, s amikor a vad vissza akar térni erdei búvóhelyére,



megpróbálja azt megakadályozni, majd a fák árnyékában felgombolyított vezetéket kibocsátja, hogy kopójával kövesse a csapást. Olykor nagy fáradtsággal sikerül a próbálkozás, máskor a nagy kavarodásban túlmennek a keresett szarvas nyomán.
Vonatkozó miniatúránk a fiatal aljnövényzetben friss nyomot követő, talán nem elég mély orral kereső (bár ez a kép alapján biztonsággal nem megállapítható!), növendéket és vezetőjét a már megszokott életteli módon ábrázolja.
Képek: 1./ Mezei mozgatás;
2./ Kürtjelek gyakorlása;
3./ Csapázás tanítása;
4./ Nyomfelvétel tanítás;
5./ Vad ürülékének megtalálása;
6./ Vadváltó keresése;
7./ Nyomkövetés fiatalosban.
Fontos részét képezi a vadászat szervezésének mindazon előkészületi munka, melyek nélkül a résztvevők sikerre aligha számíthatnának. Szerzőnk ezért külön fejezetben írja le miként hívják össze a vadászat előestéjén az egybegyűlt urakat, vadászaikat és a segítő szolgák, apródok hadát. Megismerkednek az egész területtel, hogy a nap kezdetével a nagy lovagi társaság már ismerje azt. Megjelölik a közös találkozási pontot – lehetőség szerint – egy árnyas réten, forrás vagy vízfolyás mellett. Reggel, mialatt a cselédség a füvön leterített széles abroszra italokat és ételeket készít ki, a vadászok egy utolsó tanácskozást tartanak. A friss levegőn jó étvággyal nekilátnak reggelijüknek, ám hamarosan felhangzik a hívójel: a nyomolvasó rátalált a szarvasra. Amikor az mutatja magát, előtörnek. Kürtök koncertje hangzik, nyerítés és ugatás veri fel az erdő csendjét. Természetes, hogy a tárgyhoz tartozó miniatúra fontos szereplője a falka. Mialatt az emberek falatoznak, ők már izgatottan várják az indulásra felhívó jelet. Némelyek a hűs forrás vizéből oltják szomjukat.
A gímszarvas hajszájáról szólva, előbb, rövid leírását kapjuk az öltözéknek, a kutyák visszahívására szolgáló kürtjelnek és a lovon való cserkelésnek, majd megtudjuk, hogy a vadász segítője és szolgája irányítja a kopókat, melyek a kicsapázott vad nyomát fáradhatatlanul követik. A hajsza végkimerülésig tart.



Amikor a szarvas összerogy, felhangzik a nagy „Halali” és az áldozat megkapja a kegyelemdöfést. A kódex jelenete a hajszát mutatja. A párban engedett kopók és a lovas vadászok űzik a bikát, harsognak a kürtök. A falka még vezetéken követi őket. A kutyák minden idegszála pattanásig feszült, alig várják a cselekvés pillanatát.
A vad üldözése a vadászat művészetének szabályai szerint kell történjen. Ennek egyik lehetséges módja, hogy a kijelölt szolgák rövid vezetéken tartott kopóikkal, egy nyíllövésnyit előre menve, megkeresik a hajnali csapa tört ággal jelzett kezdetét, majd a jó, fogós kutya újra felveszi a szagot. Szép leírását adja a kódex, miként áll meg a vad lábnyomában és csapáján a szagnyom. A tapasztalt kutya egyre nagyobb erővel húzza a nyakörvet, gyorsítja az üldözés iramát, miközben vezetője dicséri, buzdítja. A kopón eluralkodó vadászszenvedélyt már nincs aki megfékezze. A hajsza elkerülhetetlen. És este újra visszhangzik a szálas erdő, tisztás és sűrű a szüntelen kiáltozástól, a hívogató kürtjelek rikoltásától, hogy az eltévedt és a meggondolatlanul, céltalanul körös-körül tévelygő kutyák vezetőikhez találhassanak. Végül, az elfáradt falka is hazaballag. Miniatúránk az agárral és kopókkal folyó hajszát ábrázolja, mintegy folytatva az előbbi jelenetet.
Dámvadra már hajnalban indul a vadászat a szenvedélyes és jól betanított falkával, a vidék lakosainak segítségével. Előfordul, hogy a csapásról letévednek, majd azt ismét felveszik. Amikor a vad észreveszi az üldözőket, kezdődik a hajsza. Ennek lefolyása ugyanúgy történik, mint a gímnél.
A rénszarvast fölöttébb erős, szívós vadként mutatja be Foix grófja, melyet a kopó sem közelíthet meg szabadon, s a falka számára is megerőltető az üldözése. Elejtésére két lehetőséget ismertet: vagy számszeríjjal való lelövését, vagy vadászhálóba űzését a falkával. Utóbbi esetben a már korábban bemutatott miniatúrán látható nagy lyukú hálóra kell gondolni, melyen a rénszarvas erős agancsánál fogva fennakad.
A számszeríjjal és íjjal való vadászatról értekező herceg leírja egyebek mellett az íjhoz alkalmas anyagokat (tiszafa és puszpáng) és a készítés módját is. Az ideg ínak összefonásával készül. A vadászat során vagy óvatosan becserkészik a vadat, s lőtávolságon belül érve, lesből kapja a halálos lövést, vagy a szolgák és kutyák hajtják rá az elálló lövészekre, hogy sorsa beteljesedjen. Képünk ez utóbbi jelenetet örökíti meg.
Az elejtett nemes vad feldarabolásának rítusánál is jelen vannak a vadászat négylábú mesterei, amint azt a fejezethez tartozó miniatúra tanúsítja. A falka a pecérek felügyeletével fegyelmezetten szemléli a műveletet.



Szeptember végén a búza, zab, zöldség és gyümölcs termés maradéka, a borsó a vaddisznó számára bőséges, ünnepi lakomát kínál. Ezek fogytával visszatér az erdőbe, hogy bükk- és tölgymakkal tömje tele magát. Novemberben már gyökereket ás, pocsolyákban turkál, majd ismét kiköltözik a földekre féktelen éhségét csillapítani. A vadász ismeri a vaddisznó szokásait, alattomosságát, ravaszságát, s tudja, a legkisebb neszre is riad, és elnyeli az áthatolhatatlan, tüskés sűrű. Keresése ezért a legnagyobb elővigyázatossággal kezdődik. Csapájának kidolgozásához különösen jó szimatú és megbízható kutyák kellenek. S ha megvan a nyom, kezdődhet a tekintélyes állatra a falkázás. A miniátor a rövid vezetéken csapázó erőteljes vadászkutyát és vezetőjét abban a pillanatban örökítette meg, amikor a vackán fekvő vad még nem tört ki, de már észrevette üldözőit. Szinte már látjuk, hogy a sebesen közeledő páros elöl a következő pillanatban kirobban rejtekéből.
Gaston Phoebus, a sportvadász, némi lenézéssel szól a veremcsapdáról, mint primitív népi vadászmódszerről. Gyakorlatilag minden nagyvadra használták (pld.: vaddisznó, medve, farkas). Trófeás vadra, mint a szarvas, inkább az állomány ritkítása céljából, valamint járvány (pld.: patagyulladás) idején került sor alkalmazására. A kiszemelt vad méretének megfelelő vermet sövénylabirintus mélye rejtette. A hajtók és kutyák által hajszolt vad így nem kerülhette el a csapdát. Bemutatott jelenetünk szemléltetően mutatja egy vaddisznó ezen módszerrel történő elejtését.
Veszélyesebb és sportszerűbb módja a vaddisznó elejtésének az erdőben önfeledten turkáló csürhe becserkészése. A vadász az első éjjeli órán odalopódzik kutyáival a közelükbe, röviden elemzi a helyzetet, majd rájuk küldi a falkát. Mihelyt felhangzik az első ugatás a vadászok előtörnek. A süldők érzik a veszélyt, a kifejlett állatokra hosszú hajtóvadászat vár az áthatolhatatlan sűrűben. A fejezet miniatúrája a sarokba szorított, vadászokkal szembeforduló, hatalmas agyarú vaddisznókat – a valóságnak megfelelően – veszélyes ellenfélként tünteti fel. A vegyes falka egyik tagja (szenthubertusz kutya?) inkább csak állítja a vadat, ám a sűrűből két nagytermetű agár és egy masztiff típusú eb tör elő, az előtérben pedig egy szintén masztiff jellegű jószág már fülön is fogott egy termetes disznót. A vadászok lándzsái rövidesen elvégzik a véres munkát. Ember és kutya egyenrangú társ ebben a veszélyes vadászatban.
Képek: 1./ Vadászreggeli;
2./ Szarvas hajsza kezdete;
3./ Szarvas hajsza;



4./ Dámvad hajszája;
5./ Rénszarvas hajszája;
6./ Vadászat íjjal és számszeríjjal;
7./ Szarvas feldarabolása;
8./ Vaddisznó kicsapázása;
9./ Vaddisznó verembe űzése;
10./ Vaddisznó vadászat.
Az apróvad vadászat fortélyai közül elsősorban a nyúlvadászatot tünteti ki főúri szerzőnk figyelmével. A nyúl az a vad, mely szinte egész évben vadászható. Júniustól októberig folyik a hajtóvadászat. A falka egyre a menekülő vad nyomában. Réteken, bozótosokon, gabonaföldeken, út menti cserjéseken át folyik a hajsza órákon át. Mire a nap delelőre ér, a kifáradt kutyákat szomjúság kínozza, nyelvük is száraz, alig vánszorognak. Végre egy folyóban lehűthetik magukat, szomjukat csillapíthatják, s megpihenhetnek a közelében. Estére, mire a frissítő harmat leszáll, erejük visszatér, s folytatódhat a hosszú hajsza. A nyom felvételéhez szükség van a vadász minden tapasztalatára, s egy csalhatatlan szimatú, jó kopóra, mely keresztben és átlósan átkeresi a területet, hogy rátaláljanak a helyes csapára. Tehát, októberben, de még novemberben is folytatható az egész napos szakadatlan vadűzés. A falkának felüdülés a hűvös őszi időben, a harmattal borított tájon a munka: csalhatatlan szimattal tartják a nyúl nyomát. A nyúl esélyei gyengék, a hajtás egyre szorosabb. A meglapuló nyúl gyakran sikoltva pattan fel a falka orra előtt. A kutyák lerántják és darabokra tépik, ha nem terem ott azonnal egy szolga, hogy a kizsigerelt áldozatot eltüntesse vadásztáskájában.
A vonatkozó illusztráció beszédesen támasztja alá a szerző szavait. A nyúl sarkában örves agár pár, nyomukban a bottal felszerelkezett vadászok és csaholó kopók falkája. Szegény pára nem kerülheti el sorsát.
Honi gyakorlatunkban is ismert a tanult agarak füzérben eresztése, amit a nyúl menekülési stílusa indokol. Amikor ugyanis a nyulat az első agár beéri és vág rajta, a nyúl irányt vált, ekkor a második agár átveszi, s így forgatva valamelyik végül



elkapja, megszorítja és kivégezi. A szerző leírásából láthatjuk, kegyetlenebb a vég, ha az agaraktól menekedvén a kopók ölik meg.
Az üregi nyúl elejtése, illetve befogása természetesen más technikát igényel. Ez az állat ugyanis nem távolodik el a számára védelmet jelentő üregektől, melyeket a rekettyés, szederbokros bozótosban alakít ki. Itt ugrabugrál és eszegeti lágyszárú növényekből álló táplálékát. Riasztáskor, a közeledő spánielek és agarak elől cikcakkban menekül, hogy aztán egy szökelléssel eltűnjön üregében, mely rövidesen ostrom alá kerül. A vadászok – amint az a bemutatott miniatúrán kitűnően megfigyelhető – az üregek némelyikét eltorlaszolják, másokra felhelyezik „varsaszerű” hálóikat, hogy aztán egy adott jelre beengedjék kiéheztetett vadászgörényeiket. Ezek a kotorékmunkában fáradhatatlan kis ragadozók elővigyázatosságból szájkosarat viselnek, hogy a nyulat ne gyilkolhassák meg, csak kiűzzék. A kijövő vadászgörény naponta csupán egyszer küldhető vissza. Amikor a kotorékba beküldött kis ragadozó vonakodik előjönni, s a nyulat sem veri ki, vagy már nincs beküldhető görény, egy darab kénnel és tömjénnel bedörzsölt szövetet gyömöszölnek a vadászok az üreg nyílásába, s meggyújtják azt. A járatban gomolygó füst rövidesen távozásra bírja a bennlévőket. Az üregi nyulak sorsa ezzel megpecsételődött. Az a néhány példány, mely már-már megugrik, a kutyák fogai között végzi. A miniatúrán látható hosszúszőrű eb kétségtelenül a már korábban is ábrázolt spániel.
A felvert nyúl számára a sík szántón néhány magas fűszál is elegendő, hogy szürke bundájával teljesen eltűnjön. A felajzott íjjal, számszeríjjal óvatosan, egészen kis léptekkel lopakodó vadász minden ügyességére szükség van, hogy lövéshez jusson. A jelenet illusztrációján láthatjuk, hogy az agarak a gabonatáblából kiszorították a nyulakat, s lovas vadász mutatja a gyalogos íjászoknak a meglapuló áldozatok rejtekhelyét. Figyelemreméltó a nyúlra és egyéb gyalog apróvadra alkalmazott speciális nyílveszők ábrázolása. Az agarak ilyetén alkalmazása gondos betanítást feltételez, mivel a fentebb ismertetett hajsza, megszorítás és kivégzés itt nem megengedett, s ez erős – a fajta természetétől idegen – fegyelmet követel.
Vadásznak nyúlra ebek használata nélkül is. A kódex ennek két változatát is bemutatja. Az egyik esetben a nyúl járására keresztben elhelyezett hálók ejtik csapdába az áldozatot, a másik esetben a gabonatáblából tapossák ki és a vadváltón felállított hálóba űzik a kötélre fűzött csengettyűsorral felszerelkezett hajtók a sűrű felé igyekvő vadat.
A nyulat torkos és válogatós ínyencként írja le Foix grófja, mely a káposztásban és veteményesben nagy kártételre képes. Még a kerítés sem állhatja útját. Mindig talál egy helyet, ahol átbújhat, hogy a számára fontos finomságokat elérje: legyen



az kert, gyümölcsös vagy szőlő. Végül – megelégelve a kártételt – egy falusi, a legtürelmesebb, kilesi ezeket a helyeket, és az átjárók elé gyorsan zsákhálókat feszít, bezárva így a gyanútlan fosztogatókat. A többit a kutyák elvégzik. Az ábrázolás szerint egy kopó és egy vizslaforma eb dolgozik éppen a probléma megoldásán.
Következő fejezetünk a gyalog agarászattal foglalkozik. Alkonyat felé a nyulak kiváltanak a sűrűből, hogy felkeressék kedvenc élelemszerző helyeiket. Ekkor érkezik el az erdőszélen lesben álló vadászok és kutyáik ideje. Mihelyt az agárhordozó egy nyúlra mutat, már ereszti is agarait: szabad a préda. A nyílt terepen esély sincs a hibázásra. Miniatúránkon ismét megfigyelhetjük az agarak füzérben eresztését, mint bevált gyakorlatot, s az életszerű jelenet nem hagy kétséget az áldozatok rövidesen beteljesülő sorsa iránt.
Noha, a mű szerzője tárgyilagosan szól a vadászat különböző módjairól – ezt az eddigiek is alátámasztják –, érezhető fenntartással és rosszallással említi némely csapdák alkalmazását. Elismeri ugyan, hogy a parasztok nagy tudásra és tapasztalatra tettek szert a nyúlvadászat terén, s kifejlesztettek minden lehetséges csapdát, a működő hurkoktól a mesterséges sövényekig, s ezek felállítása a vad csapáján az ő tudományuk, mégis, e szörnyen alattomos eszközökről, elítélően szól. Használatukat szerinte a földesurak is elítélik. Értékelnünk kell e moralizáló felfogást, mégis feltehető a kérdés: vadászat nélkül miként teljesíthették volna a parasztok vadhús beszolgáltatási kötelezettségüket? S a terménybeszolgáltatás alól kibújhattak volna-e a vad kártételére való hivatkozással? A csatlakozó miniatúra az élő sövénnyel kerített szőlőhegyet mutatja. A bennrekedt nyulak által használt átjárókat ravaszul elhelyezett hurkokkal szerelték fel, melyek a menekülő vadat majd foglyul ejtik. Egy paraszt pedig, amint társai elkészültek a csapdák felállításával, már ereszti is vadászkutyáit. Valójában az erdőirtó, ugart felszántó, lápokat lecsapoló, földművelő ember ősidők óta a legfélelmetesebb csúcsragadozó, aki nem csupán húsáért, „kártételéért”, szórakozásból is írtja a vadat. Mindehhez, mint látjuk, a XIV. századra már bőséges eszközkészlettel rendelkezik. A kutya minderről persze mit sem tud. Ő csupán hűséggel teljesíti feladatát.
Képek: 1./ Hajsza nyúlra;
2./ Üregi nyúl vadászata;
3./ Nyulak elejtése íjjal, számszeríjjal;
4./ Nyúlvadászat hálóval;



5./ Gyalog agarászat;
6./ Nyúlvadászat hurokcsapdával.
Nem nélkülözheti az ember a vadászat négylábú segítőit a legnehezebb terepen, így a hegyek sziklás meredélyein élő kőszáli kecske és zerge vadászata közben sem. Főúri szerzőnk a tőle megszokott alapossággal ismerteti a vadászat előkészületeit.
Leírása szerint, egy teljes hét minden napját felhasználva kutatja át a hegységet a vadászmester segítőivel és a hozzájuk csatlakozott szolgaszemélyzettel, hogy a zergék és kőszáli kecskék csapásait a sziklák és vadpatakok mentén maradéktalanul felderítse. A csapásokat zöld sövényfonatokkal, kőgátakkal eltorlaszolják, remélve, hogy az űzött vad majd csak a szabadon hagyott váltókon fog kitörni, ahol a vadászok lesben állnak.
A vadászat előtti napon vadászok és vendégek már egy hegyi pásztorkunyhóban gyülekeznek, s itt töltik az éjszakát is. Napfelkeltekor aztán elfoglalják leshelyeiket a szabadon hagyott vadváltó feletti sziklákon. Ekkor következik el a falka ideje, hogy a vadat kiűzze rejtekéből. A menekülő állatokat végül az íjjal, számszeríjjal dolgozó vadászok elejtik.
A kódex miniatúrája az öldöklést megelőző pillanatokat örökíti meg. A körülzárt zergék és kőszáli kecskék már észlelték a reájuk leselkedő veszélyt. A kutyák egyik része még vezetéken, másik része már anélkül várja az indítást. Menekvés nincs, az áldozatok sorsa megpecsételődött.
A jókezű miniátorról – aki a viseletek, fegyverek, lószerszámok, vadászeszközök és kutyák megörökítése terén megbízható pontossággal dolgozik – már a korábbiakban tárgyalt ábrázolások némelyike is elárulta, hogy egyes vadfajok ismerete terén hiányosságokkal küzd. A zergék és kőszáli kecskék is ezen fajták körébe tartoznak.
Az őz vadászata hajnali cserkeléssel kezdődik. A felderítők óvatosan lopakodva közelítik meg az állat legelőhelyét, majd a megfigyelés eredményeként feljegyzik trófeájának ismérveit. A kopók egy részével ugrasztják a vadat, anélkül, hogy űzőbe vennék. A csapást, melyen az őz az erdőbe visszaváltott, letört ág kitűzésével megjelölik.



A gyülekező helyen a beszámolót követően a mester ellenőrzi a kutyákat, majd könnyű reggelit kapnak – amint arról már korábban szó volt –, s kezdődhet a vadászat. Világos reggel a megjelölt csapásra helyezik a kopókat. Az őz ismert furfangjával megpróbálja összezavarni a gyakorlott ebeket, hogy lerázza őket. Ezek azonban mindaddig követik a nyomát, míg az erdőből kihajtják. Alighogy elhagyja azonban a fák védelmét, eresztik az agarakat, s kezdetét veszi a vad hajsza mezőn és lápon, patakon, sőt falun át, míg végül a kimerült áldozat halálával lefújják a vadászatot. A vadászkutyák számára is felhangzik a visszahívó jel.
A vadászat illusztrációját szemlélve szinte életre kel a történet. A nyílt terepen folyó hajszában már az agaraké a főszerep. A lassúbb kopók kissé lemaradva a nyomukban. A vágtató vadászok teli tüdővel fújják kürtjeiket. Lovas üldöző és gyalog pecér kezében csupán bot, hiszen a kegyelemdöféshez csak vadásztőrre lesz szükség. A bot pedig zajkeltésre, s a nekihevült, vérmesebb kutyák vadról való leválasztására szolgál.
Egészen más a nagy territóriumot tartó medve vadászata. Mezőket, szőlőhegyet, tölgyest és bükköst kell átkeresni egy vezetéken tartott jó kopóval, hogy csapását felleljék. A medve hátrahagyja szúrós szagát, jellemző járásmódjának nyomait és ürülékét. A kutya szimatolva követi a számtalan nyomot. Vezetője inkább csak a lábnyomokat képes követni. Erre a valójában veszélyes vadra csak őrzőkutyákat és szelindekeket lehet ráengedni, amelyek nem riadnak meg a mancsütéstől sem és felveszik a harcot. A vadászok lovon követik a küzdelmet felajzott íjjal és számszeríjjal, dárdával, karddal. Lesik a kedvező pillanatot, hogy mielőbb véget vessenek a vérengzésnek egy pár jól célzott lövéssel, vagy nehéz lándzsa, esetleg karddöféssel.
Képünk még a hajsza kezdetét mutatja, amikor a medve megpróbál kereket oldani üldözői elöl. A falka valószínűleg az „alant vautre” fajtához tartozó ebeket ábrázol, melyek előbbiekben már említettek.
A vadat és vadászatot jól ismerő szerző egyenesen művészetnek nevezi azt a fáradozást, amivel a farkas eszén túl lehet járni. Mihelyt a farkasok tanyát vernek egy környéken, oda a biztonság, különösen a birkaistállókra nézve. Ezért földesúr és falusiak, mind összefognak, hogy a bajtól szabaduljanak. A számos ismertetett mód közül (pld.: szeges csali, hurokcsapda, farkaskert) csak a kutyás vadászatról szólok, mint tárgyhoz tartozóról.
Az emberek először is leölnek egy öreg lovat vagy marhát. A combot és lapocka darabokat felviszik mélyen a farkasokat rejtő erdőbe. Ott lófarkához kötve jól meghurcolják, majd kivonszolják a sűrűből. Útközben húsdarabokat hagynak a



csapán. Végül egy közeli fa ágaira még húst aggatnak, s egy élő juhot vagy kecskét is kikötnek. A fa koronája rejti a kémlelőt és a vadászt is. A falusiak a sűrűt körbezárják. Amennyiben az eredmény várat magára, tüzeket gyújtanak, s lármázni kezdenek. Kürtjelre elengednek egy pár nagy kutyát, melyek fegyver elé űzik a vadat.
A farkasvadászat eseményeit sűrítve tárja elénk a fejezet illusztrációja. A menekülő farkas, nyomában a csaholó falkával és a vágtató lovasokkal, életét próbálja menteni. A befejezést illetően nem lehet ugyan kétségünk, mégis, az egyéb elejtési módokhoz képest még a legsportszerűbbnek ez nevezhető.
A rókavárat seprővirágos, tüskés bozóttal fedett terület rejti. Mindig a vidék baromfióljai, nyúlketrecei és juhaklai lehető közelségében. A kotoréknak több bejárata van, s alagútjai zárt kamrákba vezetnek, ahol a nőstény szoptatja kölykeit.
Többnapos megfigyelést követően, a falusiak, a vadászat napját megelőző éjjelen elhagyják megfigyelőállásaikat, s a hold fényénél – seprővirággal kevert nedves agyaggal – betömik a kijáratokat. A dugaszokat keresztbe tett ágakkal is rögzítik, majd hazatérnek. Hajnalban a vadászok és segítőik felderítik az éjszakai nyomokat. A kinnrekedt rablóra a falka vezette több órás hajsza vár. A kotorékot az emberek megrohanják, a kijáratokra varsaszerű hálókat tesznek, kénes, salétromos fahasábokat gyújtanak, s ezekkel kifüstölik a bennrekedt rókacsaládot. A róka hajszáját bemutató miniatúra a már megszokott képet tárja elénk.
Az éjszakai vándor borz ritkán távolodik el nagyobb távolságra odújától, a szerző szerint. Kotorékozása ezért hasonlóan zajlik a rókáéhoz. Hajsza nincs, csak a kiásás és kifüstölés. A lefojtásban kiváló agarak, mint az ábrázolás mutatja, itt is szerephez jutnak. A zsákmány rajza e vadfajnál is kevéssé sikerült.
Végezetül nézzük a vidravadászat rejtelmeit ismertető részt. Megtudjuk, hogy a kis állat „csak éjszaka jön fel a vízből”, s a folyó- vagy tóparton betemeti ürülékét. Vadászatára a kora hajnali szürkületben érkeznek a vadászok. Kopóikkal megkeresik a nyomokat, majd ólomnehezékkel szerelt hálót vonnak a két part közé a vidrák vadászterületének alsó és felső határán. A közelgő veszedelem elöl a kétségbeesett állatok a parti növényzet alámosott gyökerei között keresnek búvóhelyet. A kiáltásokkal buzdított, izgatott kutyák által felfedezett kis ragadozók üldözése szárazon és vízen egyaránt megkezdődik. A két parton felállt vadászok igyekeznek őket elejteni. Az elvétett állatok számára sincs menekvés, őket a háló ejti foglyul, s az ott várakozók ölik meg. A vidrák tetemét megnyúzzák, húsukat megfőzik a kutyák számára.



A szigonyos, lándzsás vadászatot a sebes vizű kis folyóban, a maga véres valóságában tárja elénk a kódex művésze.
Összegezve: betekintést nyerhettünk egy XIV. századi főúr életének egyik legnagyobb szenvedélyébe, a vadászat tudományába, s ezzel összefüggésben korának kynologiai ismereteibe. Ezek az ismeretek fő vonásaikban ma is megállják helyüket, sok tekintetben példaként szolgálhatnak a ma embere számára. Megismerhettük a legelterjedtebb alkalmazási módokat: a kopózást és agarászatot, de említés esett a madarászkutyákról, az első spánielekről is. Nincs ugyanakkor terrier típus, sem kotorék, sem disznós munkára, amint nincs említés vizsla munkáról sem.
Mégis, talán a legfontosabb, megtudhattuk, miként vélekedett a mű szerzője ember és természet, ember és eb kapcsolatáról. Több mint hatszáz év távlatából, fejet kell hajtsunk az ember előtt, aki a kiképzés legfontosabb elemeiként a szerető gondoskodást és bizalmat emelte ki munkájában.
Képek: 1./ Zerge és kőszáli kecske vadászata;
2./ Őz hajszája;
3./ Medvevadászat;
4./ Farkasvadászat;
5./ Rókavadászat;
6./ Borz elejtése;
7./ Vidra vadászata.
(Megjelent: 2005-2006-ban az Új Kutya Szövetség című lapban)
Az írott szó...
Régen volt, boldog időkben hitele volt az adott szónak. Később az írás a megfellebbezhetetlen bizonyíték erejévé vált. Mára az adott szó hitele jobbára elenyészett, az írásé pedig...



Vagyunk néhányan, akik úgy gondoljuk, nincs ez jól. Nincs ez jól, különösen akkor, ha az ember az ismeretterjesztést komolyan kívánja venni. Buktató persze számos akad.
Saját kutatásaim során tanultam meg, milyen fontos szerepe van a forráskritikának és a társtudományi eredmények összevetésének a pontos adatközlésben.
Számomra tisztesség, hogy a lap egyik szerzőjeként szolgálhatom az ismeretterjesztés ügyét. Adódik persze mindebből, hogy az időnként felbukkanó, olykor talán fordítói hibából, olykor ellenőrizetlen forrásátvételből adódó szerzői pontatlanságok meglehetős bosszúságot okoznak. Néha aztán a nyomda ördöge is megteszi a magáét.
Lehet azt mondani erre: csak az nem hibázik, aki nem dolgozik. Igaz, de a hibát ki lehet és ki is kell javítani, mert különben a T. Olvasó, ha tájékozott a témában, hiheti, hogy a szerző hibázott, ha pedig nem, hát hisz az írott szónak.
Tudván, hogy neves régészek, történészek is milyen szakmai bakikat képesek néha elkövetni, semmiképpen nem szeretnék senkit megbántani – s recenziót írni, amúgy sem hálás feladat –, de a téveszméket azért el kell oszlatni.
E lap hasábjain, fél éven belül két olyan történeti tárgyú cikk is megjelent, mely részben adatközlésében, részben következtetéseiben számos téves információ hordozója volt.
De lássuk a konkrét példákat!
Az „ősmagyar” lovas, kutyás temetkezésről, mint a harcosok kiváltságáról értekezik bevezetőjében az egyik szerző, s a keszthelyi ásatásokat hívja tanúul. Azt is tudni véli, hogy ezek „egyértelműen kuvaszszerű harci kutyák voltak, melyek a csaták során éppoly fontos feladatot láttak el, mint a legendás lovak.” Nos, az állítás több sebből vérzik! A hivatkozott keszthelyi ásatásokról: Keszthely-Dobogó római-kori lelőhely, Keszthely-Fenékpuszta avar-kori temető. Utóbbiban valóban előfordul kutyás sír, de ez, mint látjuk, honfoglalás előtti. Az „ősmagyar” egyébként is alkalmatlan kormeghatározó kifejezés, hiszen mind a honfoglalás előtti, mind a foglalás utáni eleink méltán nevezhetőek annak. Valójában a lovas temetkezés – a IX.-X. századi magyarságnál, mert vélhetően rájuk gondol a cikk írója – nem mondható törvényszerűnek, s ezek nagy részében sem egész lovat temettek a halott mellé (lásd pld.: László Gyula: A honfoglaló magyar nép élete). A kutya elhelyezése a holttal egy sírban pedig, egyáltalán nem általános, inkább kivételes



eset. Korábbi, „A kutyához fűződő babonák, hiedelmek a magyar hagyományban” – című dolgozatomban ismertettem (Új Kutya Szövetség, 2002. 07. havi szám) a mai Magyarország területéről, akkor, rendelkezésünkre álló adatokat: a feltárt temetőkben 9 esetben volt halottal együtt, 1 helyütt utólag rátemetett kutya.
Az egyik forrásul szolgáló dolgozat (Vörös I.: Kutyaáldozatok és kutyatemetkezések a középkori Magyarországon I.-II.) 18 temető és 15 település ásatási adataiból mindösszesen két, mostani fajtáinknál valamivel kisebb, eltérő típusú vadászebet; három agár típusú ebet, ezek egyike nagyobb termetű; egy "honfoglalás kori" kuvaszt (ez az avar fenékpusztai lelőhelyről való!); és több Canis familiaris matris optimae (Jeitteles 1877): közép-nagy és nagy juhász- és vadászkutyák alakkörébe tartozó kutyát tud azonosítani.
Arról, hogy a magyarság hadtörténetében „harci ebek” valaha is szerepet játszottak volna, semmi hiteles adat nem létezik. A kynologiai irodalomban előszeretettel idézett állítólagos harci ebek az ókori kelet történeti valóságához tartoznak. Ott és ekkor valóban rendszeresített „fegyvernem”-ként léteztek. Természetesen a világtörténelem háborúi során később is találkozhatunk gazdáikat a csatába követő hűséges egyedekkel, illetve időnként felbukkannak egyéni próbálkozások, ám, csak a legújabbkor háborúiban kerül sor ismételten módosult feladatkörrel (futár, szanitéc, aknavivő és kereső) – a kutyák hadrendbe állítására. Szerzőnk azonban olyannyira kitart a hadikutyákról szóló elképzelése mellett, hogy a Rákóczi-szabadságharc csatáiban való szerepüket is említi, sőt, szerinte „a XVIII. századtól minden magyar gyalogezrednek megvannak a saját kutyái.”. A Rákóczi-szabadságharc kiterjedt irodalmát, a kor hadtörténetét tanulmányozva pontosan láthatjuk a kuruc sereg hadszervezetének felépítését, ismertek az egyes fegyvernemekhez tartozó ezredek felállására, ellátására, javadalmazására vonatkozó adatok (lásd pld.: Magyarország hadtörténelme I. /Zrínyi, Bpest, 1984./; Rákóczi Album /Pesti Napló, Bpest, é.n./; II. Rákóczi Ferenc fejedelem emlékiratai /Akadémiai K., Bpest, 1978./), mégis, sehol nem szerepel kutyákra, „hadikutyák”- ra vonatkozó feljegyzés. Ugyanígy állunk a „gyalogezredek ebei”-vel. Kétségtelenül régóta ismert jelenség az olyan kényszerűen összezárt közösségekben, mint amilyen például a katonaság, egy-egy kisebb állat előfordulási gyakorisága okán ez legtöbbször a kutya – pártfogásba vétele. Ilyenkor a jószág előbb-utóbb a közösség egészének szeretetét kivívja, majd az egység „kabalájává” válik, s minél rosszabb körülmények, például harctéri viszonyok, nehezednek a katonákra, annál inkább fontossá lesz a még maguknál is kiszolgáltatottabb lény megóvása, gondozása. Ettől azonban még ezek a kutyák, bár valóban megjárják az emberrel együtt a háború poklát, nem válnak „harci kutyává”. Leegyszerűsítő, s a valóságtól elrugaszkodott az a kép is, mely szerint „büszke őseink” csupán lovakkal és szarvasmarhákkal rendelkeztek volna.



Téved a cikk „kutya” szavunk XVII. századi datálását illetően is. Fentebb már idézett dolgozatomban megírtam, hogy a szó már a XV. század elejétől ismert nyelvünkben, de mint azt „A XVI.-XVII. századi Magyarország ebeiről” szólva kifejtettem, ekkor még kunyhó, ól, házikó jelentéssel bírt. Az újdonságokra oly fogékony nyelvrétegben, a káromlások között azonban, már 1511-ben találkozhatunk egy becsületsértő megjegyzéssel, melyben az eb kutyaként nevesül. Zavar van az ebfajtáink neveit illető kormeghatározásnál is. A kuvasz szó még a XVII. században sem kizárólagos fajta meghatározó elnevezés. Helyneveinkből tudjuk ugyanakkor, hogy a vizsla már 1350-től előfordul, s a XVI. században már kizárólagos fajtanévként szerepel. A komondor 1544-ben említtetik először Kákonyinál. Az irodalmi nyelvemlék természetéből adódik, hogy a szónak ekkor már egy ideje léteznie kellett. Puli szavunk 1751-től él, s „magyar vízikutyának” nem őt, hanem a kor uszkárjait, melyek ekkor még aktív vadászkutyák, és magyarnak nem magyarok, nevezték. Puli és pumi a XIX. században még nem elkülönült fajta. Tenyésztésük különválasztására csak az 1910-es évektől megindult munka eredményeként kerül sor.
Érdekes hivatkozása a cikknek az, melyben az idézett 1824. évi forrás „farkaskutyák”-ról, mint a Máramaros-vidéken nem létezőekről ír. Szerzőnk ebből levont következtetése: „az országban ez idő tájt a németjuhász-jellegű kutyák ismeretlenek voltak,”. Bizony, már csak azért is, mert szegény, jó Max von Stephanitz kapitány 1844 és 1899 között fogja az általa megálmodott fajtát létrehozni. A nevezett farkaseb ugyanis a kuvasz-féle őrző pásztoreb egyik e korban használatos neve. Nehezen értelmezhetőek azon további kijelentések is, melyek ekkor kezdődő kutyaexportunkra, és a komondornak szelindekként, molosszusként való elnevezésére utalnak. Tény, hogy hazánk mind vadász-, mind juhászeb vonatkozásában egész történelme során exportőr és importőr is volt egyben. Ez nem magyar sajátosság. A vadászebek cseréje főként ajándékozás útján, míg a juhászebeké a lábon hajtott vágóállatok kereskedelme jóvoltából valósult meg. Szelindek szavunk a XIX. századra már tartalmi átalakuláson megy át. E névre hallgató hajdani nagytestű vadász és őrző kutyánk ekkorra már kiveszett, s a szó már csak a nagy termetű ebre vonatkozó általános értelemmel bír.
A cikk illusztrációi is pontosítást kívánnak. A bemutatott Pállya Celesztin kép lompos falusi ebében a „mudi jelleg” legfeljebb oly’ mértékig fedezhető fel, mint bármely más árokparti, közepes termetű, kissé bozontos jószágban. Nem szerencsésebb a Glatz Oszkár kép kutyájának „komondor fajtajellegűként” való aposztrofálása sem. Őszintén meg kell mond- jam, nekem legalábbis nem sikerült benne erre utaló jegyeket feltalálni. Azt pedig már végképpen nem csodálom, hogy a szerző a bemutatott piszkei vörös márvány töredék címerében nem talált „mai



pásztorkutyáinkra utaló fajtajelleg”-et. A címer ugyanis a Mohácsnál hősi halált halt Tomori Pálé. A töredéket a bácsi vár romjai között tárták fel, az általam ismert forrás közlése szerint. Az osztott címer felső mezejében pedig lándzsavasat harapó farkas ábrázolódik (A Magyar Nemzet Története I.-X. /szerk.: Szilágyi Sándor, a vonatkozó negyedik könyv szerzője: Fraknói Vilmos; Athenaeum Rt., Bpest, 18951898. /).
Másik szerzőnk kétségtelenül óvatosabban nyúl témájához, mégis, őt is megcsalja néhány látszat. Berry herceg hórás-könyvében és egy Luxemburgi Zsigmond királyunk vadászebeit ábrázoló illusztráción pulit vél felfedezni a vadászebek között. Igaz, a második esetben maga is bizonytalan, felveti a kutya esetleges uszkár voltát. Tudni véli ugyanakkor, hogy a puli használatos volt az őstulok vadászatnál. Amint arra korábban az „Ebek a magyar és magyarvonatkozású kódexekben” - című írásomban (Új Kutya Szövetség, 2004. 09. havi szám) magam is utaltam, Zsigmond ebe a csábító hasonlatosság ellenére, bizonyosan nem puli, hanem valamilyen, a korban vízi vadászatra is használt fajta. Például: valamely kajtató eb, korabeli spániel. Érdemes összevetni a 2005. novemberi számban „Egy középkori kynologus nyomában I.”- című írás e fajtára vonatkozó kódex illusztrációival! A vélt hasonlatosságnál azt sem szabad szem elöl téveszteni, hogy a puli eredeti formájában korántsem hordott olyan súlyos szőrkoloncot, mint mai, küllemre tenyésztett egyedei. A hórás-könyv kutyája esetében a hasonlatos külső ellenére, maga a vadászati mód zárja ki annak puli voltát. Solymászaton ugyanis kizárt egy jó terelő ösztönű eb használata. Ott csak a vadat jelző, „álló”, majd utánhúzásával kiugrasztó, ám azt nem űző vadászkutya segítheti a vadászt. Kétséges, a hazánkban a XVI. század végével kihalt, igen vad, két méter feletti marmagasságú Bos primigenius (őstulok) vadászatánál való alkalmazás is. Hazánkban az ilyen különösen nagytestű és veszélyes vadakra a szelindek és kuvasz volt használatban, de a külföldi analógiák is ellentmondanak ennek a hipotézisnek, ők ugyanis szintén a maguk nagytermetű, erős, molosszoid ebeit vetették be hasonló esetekben.
A Képes krónikával kapcsolatos utalások szintén pontosításra szorulnak. Helytelen az 1360 körülre datálás. Krónikás kódexeink közül ez az egyetlen mű, melyről a kutatás meg tudta állapítani a készítés kezdőnapját: 1358. május 15. Jelzett, kódexekkel foglalkozó munkám teljes körűen feldolgozza (vonatkozó rész: 2004. 08. havi számban) ennek a becses emléknek minden kynologiai vonatkozását. Könyvtáramban a kódex minden hasonmás kiadása megtalálható. Alappal jelenthetem hát ki: „fehér-fekete foltos eb” nincs a krónika illuminált anyagában. A szerző valószínűleg valamilyen nem megfelelő minőségű illusztrációs anyag áldozatává vált. Az öt, kutyát is ábrázoló miniatúra, illetve iniciálé közül mindössze kettőn találhatóak nem egyszínű ebek. Az első a 4. oldalon



(f 2'b) fellelhető miniatúra. Az ábrázolás előterében egy fehér alapon barna pettyekkel tarkázott, mögötte egy világos barna alapszínű (ugyancsak sötétebb barna pettyekkel jelzett?) eb látható. Jellegzetességeik alapján feltehető, hogy a kipusztult magyar szelindeket mutatják. A második az 5. oldalon (f 3a) található "A" iniciálé. Itt a vezér balján, az előtte haladó kutyákat erősen figyelő sárgásbarna alapszínű, sötétbarna foltokkal mintázott, rövid szőrű ebet látunk pórázon. Jellemzői alapján, vélhetően, a magyar agár őse. Összességében a Képes krónika kitűnő ábrázolásai négy típus létét igazolják az Anjou-korban (agár, kopó, vizsla és szelindek).
Talán csak elírás az agár régiségét bizonyítandó egyiptomi ábrázolások 2000 éves datálása. A valóságban ezek már 4000-4500 évesek!
Az agarak születési helyére nincs egyértelmű bizonyíték, de a Tasszili-hegység neolitikus sziklarajzai, a rusztikusabb megjelenésű fajták és a rövidszőrűség alapján az a véleményem, hogy Afrika inkább valószínűsíthető, mint Ázsia. Az ott található populáció küllemileg már a tenyésztettség magasabb fokán állónak látszik, s az egyes fajták hosszúszőrűsége is a másodlagos alkalmazkodás jelének tűnik.
Agár szavunk, szerző szerinti, türk eredtével szemben, Csőre Pál (História, XXII. évf. 1. sz.: Vadászat a feudális kori Magyarországon) azt délszláv, más forrás középkori, nyugati jövevénynek tartja. Apafi valóban százat meghaladóan tartott agarat. Számuk: 129 db. volt.
A „pannon kopó” véleményem szerint nem köthető az avarokhoz. Nem szabad elfeledni, hogy már a rómaiak és a romanizált lakosság is használt kopó típusú kutyákat a Kárpát-medencében. Az osteologiai anyagra pedig nem szerencsés hivatkozni, mivel az leginkább a már említett Canis familiaris matris optimae (Jeitteles 1877) alakkörébe tartozást tudja csupán igazolni. Biztosnak tűnő fajta meghatározás csak agárra és kuvaszra van.
Vitatható az az általánosan elfogadott, ám történelmileg nem helytálló nézet is, melyet szerző idéz a magyar („erdélyi”) kopó eredetére nézve. Bizonyosra vehető, hogy a magyarság vándorlása során hosszú időn keresztül élt olyan földrajzi viszonyok között is, ahol a fedett terepen való vadászat szükségessé tette kopók használatát. Amennyiben így volt, az sem lehet kétséges, hogy az ehhez szükséges kutyáik megvoltak. Ezek keveredtek a honfoglalás után a Kárpát-medencében talált hun, avar kopók maradékaival, a pannon kopóval. Valószínűsíthető, hogy a fajta végleges kialakításában több balkáni, moldvai, havasalföldi, török kopó is részt vett, s a nyugati importok közreműködése sem zárható ki. A szerző állításával



szemben, a nyugati típustól elütő, s a miénkre fajzó osztrák kopó nem őse, hanem leszármazottja ebünknek. A litván és egyes lengyelországi kopók ereiben pedig szintén a mi kutyánk vére csörgedezik, köszönhetően például Báthory István erdélyi fejedelem lengyel királlyá választásának is, és az őt kísérő uraknak, kik vitték jó ebeiket magukkal.
Magyarázatra szorul a dominánsan öröklődő fekete szín mellett a mai „rövidlábú erdélyi kopó” színe. Nincs ugyanis adat arról, hogy a hosszú- és rövidlábú falkákat külön tartották volna. A rövidlábú szlovák kopó sem más, mint az erdélyi kopó fehér szín kizárásával kitenyésztett változata.
Magyar ember a cikk állításával szemben lenézte és nem űzte a gyalog kopózást.
A vizsla nevét illetően is pontosítanunk kell. A nyelvünk ugor ősrétegéből származó szó, jelzői jelentéstartalomból válik főnévvé, fajtanévvé. Amint fentebb is említés esett róla, 1350-ben helynévként, királyi ebes szolgálók településének neveként már előfordul. A hivatkozott Codex Albensis nem 1100 körül, hanem 1100 és1120 között készült el. Az egyházi szerkönyvnek, antifonáriumnak nem illusztrációja az eszegető nyulat álló vizsla rajza, hanem lapszéli „álmodozása” egy minden bizonnyal vadászatkedvelő barátnak. A rajz biztos kezű alkotója még további két vadászati témájú jelenetet örökített meg a lapokon.
A már szintén idézett Képes krónikánkban valójában nem egy helyen találkozhatunk vizslával. Az 5. oldal (f 3a) „A” iniciáléjában az elöl haladó, hosszú pórázra engedett fehér és barna színű páros kajtárkodó kopó (magyar vizsla ős?). A 105. oldal (f 53a) „D” iniciáléban fürjészeb (magyar vizsla őse?). A 106. oldal (f 53’a) miniatúrája, bár kevésbé alkalmas a fajtameghatározásra, vizslás típusra (kajtárkodó kopó, fürjész eb?) emlékeztet.
Az az uralkodó pedig, aki asztalához engedte, s hetente kétszer fürösztette kutyáit, a sokáig Budán élő Jagelló Zsigmond hercegnek – ki maga is nagy kutyabolond volt –, későbbi lengyel királynak, unokaöccse, II. Lajos.
Hogy a cikk szerzője mire alapozza a XVI. századi vaddisznóvadászatot ábrázoló német metszet kutyáira vonatkozó állítását, mely szerint ezek kopóink ősei lehetnek, nem derül ki a dolgozatból. Kopónk ekkora már kialakult, s végzi munkáját jobbára erdős tájainkon. A lovas szarvasvadászatot ábrázoló metszet „bernáthegyire emlékeztető” kutyáit pedig helyesebb lett volna masztiff típusú ebeknek jelezni.



Remélem elemző soraimmal sikerül felhívni a figyelmet, arra, hogy az ismeretterjesztés munkája milyen nagy felelősséget ró mindannyiunkra, s bepillantást nyert a T. Olvasó a szakirodalom eme területének izgalmas világába.
Képek: 1./ Medvevadászat; Képes krónika, 1358.;
2./ Hunor és Magor; Képes krónika, 1358.;
3./ Hunt vitéz; Képes krónika, 1358.;
4./ A csóri vadászat; Képes krónika, 1358.;
5./ Álmos herceg és kisfia, Béla megvakíttatása; Képes krónika, 1358;
6./ Gr. Esterházy Pál (1635-1713) és szelindekje.
(Megjelent: 2006-ban az Új Kutya Szövetség című lapban)
A Manesse kódex kutyaábrázolásai
Az európai lovagkor aranykora magával hozta a világi irodalom felvirágzását is. A lovag nem egyszerűen harcos, személye egy sokrétű kultúrát testesít meg. A fegyverek mesteri kezelése mellett, járatos kell legyen, többek között, korának világi zenéjében és költészetében, mely művészeti ágak ekkor még szorosan összetartoznak. E sajátos, lovagi költészet a Minnesang, művelői javarészt maguk is a lovagi rend tagjai. Maga a „Minne” műfaja nem azonosítható a német „Lied” jelentésű dallal, s szószerinti fordítása is félrevezető. A kifejezésre leginkább a lovagi líra meghatározás illik.
Miként is fogalmaz a francia királyság déli határán Foix grófja, Gaston Phoebus, amikor az életét kitöltő szenvedélyekről ír? Hitvallásában a harc, a szerelem és a vadászat jelentik az élet értelmét. Aligha vélekedtek másként korának lovagjai, legyenek bár a francia király, vagy a német-római császár alattvalói.
A vadászat a XIII.-XIV. században már régen nem a létfenntartás eszköze. Szerepe, a lovagi torna mellett, leginkább a fegyverkezelés gyakorlásában, a harci szellem



és fegyelem ébrentartásában van. Szenvedély is persze, s a társadalmi érintkezés egyik fontos eszköze.
S hogy a vadászó ember, esetünkben a lovagköltők, „Minnesanger”-ek, mellett milyen fontos szerepet kaptak a vadászebek, nem csupán a kor kiterjedt vadászati irodalma bizonyítja, hanem jelen tárgyunk: a Manesse kódex is.
A szakirodalomban nagy heidelbergi kéziratos könyvként emlegetett Manesse Képes Daloskönyve a Minnesang költői alkotásainak egyik legteljesebb gyűjteménye, mely nem tévesztendő össze az úgynevezett „kis heidelbergi kézirat”-tal.
A gyönyörű kiállítású, XIV. századi – keletkezése 1305-1340 közöttre tehető –, középfelnémet nyelvű, mű szerzők szerint csoportosítja a verseket. Megszületése vélhetően Rüdiger és Johann Manesse gazdag zürichi polgároknak köszönhető, akik a kódex elkészítésére, tudomásunk szerint, megbízást adtak. Mindenesetre, közreműködésük a kódex létrejöttében, önmagában is fontos adalék a XIV. századi társadalomban jelenlévő vagyonos városi polgárság mecénási szerepének értékeléséhez.
A gazdagon illuminált munka (138 miniatúra, ebből egy befejezetlen, s így nem azonosítható) miniátora a lovagköltők „képmásait” is elkészítette. Ezeken a költők – uralkodóktól, főuraktól, lovagokon át az iskolamesterekig és a trimbergi zsidóig – főalakjai mellett címerüket s életükkel, művészetükkel összefüggő jeleneteket örökített meg a mester.
Zárójelben jegyzem meg, hogy bár tárgyunkhoz nem tartozik, de két magyar vonatkozású miniatúrája is van a kódexnek. Az egyiken a thüringiai udvar magyar dalnokainak sorát, a másikon pedig egy íjas, kalandozó magyar harcost a fenyegetett vár alól elűző lovag diadalát láthatjuk.
Kutyaábrázolással – valamilyen formában – 20 esetben találkozhatunk, tehát, a miniatúrák 14,5%-án. Ez a jelentős mértékű reprezentáltság jól mutatja az ebek sokrétű jelenlétét a társadalmi tudatban és a hétköznapok világában egyaránt. Elemezve az előfordulást, az alábbiak állapíthatóak meg: egy esetben kizárólagosan szimbolikus értelmű az ebek egészalakos megjelenítése, két esetben címerpajzson ábrázolt kutyafővel (szintén a jelképek világába tartozó ábrázolás) találkozunk, három esetben, az ugyancsak címerpajzson lévő állatfő, illetve egészalakos, ágaskodó, vélhetően kutyaféle, lehet farkas, vagy más ragadozó is, kétszer trónus, egyszer hárfa faragványán látható díszítésként ismét kutyafő, hölgyek ölebeként hat alkalommal fordul elő (itt újra a hiedelmek világába tartozó



jelentéssel számolhatunk), végül, vadászati alkalmazást ábrázoló jelenet öt esetben örökít meg kutyákat.
Elemzésemben a tematikus előfordulás jelzett sorrendjét követem. Így, elsőként Wachsmut von Künzingen „portréja” említendő (50. miniatúra). A frontálisan megjelenített, lován teljes vértezetben ülő, leeresztett sisakrostélyú lovagköltőtől balra és jobbra egy-egy ágaskodó, világosbarna (sárga) kopót láthatunk. A miniatúra témája és az ábrázolás módja egyaránt szimbolikus megjelenítésre vall. Az ebek a lovag hűségének megtestesítőiként szerepelnek. Típusuk a lovagkorral felvirágzó heraldikából jól ismert „heraldikai kopó”.
Szintén szimbolikus tartalmat hordoz a Kraft von Toggenburg gróf (11. miniatúra) címerpajzsában jobbra forduló, fekete, hosszúszőrű, vörös nyakörves, ugató eb. Magán a jeleneten a lovag látható, amint a palota ablakához támasztott létrán felkapaszkodva átveszi szíve hölgyének kecses kezeiből a dús virágkoszorút, megdalolt tiszta szerelme díját.
A 75. miniatúra várvédő lovagjának, Der Düringnek, egyik elesett ellensége vörös pajzsán (címerén) jobbra tekintő, álló fülű, sárga kutyafő ábrázolt. Hartmann von Starkenberg (85. miniatúra) címerpajzsán arany mezőben, jobbra tekintő, fekete kutya-, vagy medvefő (?) látható. Előbbi esetben nagy lógó fehér fülekre, utóbbi esetben fehér fityulára kell gondolni az ábrázolás láttán. A kérdés csak a címer heraldikai leírása birtokában dönthető el.
A 111. miniatúrán győzedelmeskedő Dietmar der Setzer úr arany címerpajzsának jobbra tekintő, szürke kutyaféle fője inkább farkasnak, mint ebnek tűnik.
A Johannes Hadlaub mesternek emléket állító 122. miniatúra alsó részén a címerpajzsban jobbra tekintő, szürke, kutyaszerű lény ágaskodik két hátsó lábán. Túl nagy, álló fülei és furcsa, ecsetszerű, hatalmas farka kifejezetten khtonikus lény benyomását keltik.
A felsorolt, címerben előforduló ebek és eb/farkas/fők az európai kulturális hagyománynak megfelelően, a hűség és állhatatosság pozitív jelentése mellett a kutya/farkas khtonikus, alvilági kapcsolódására is utalnak.
A következő három esetben tárgyak díszítéseként fordul elő kutyafejek ábrázolása. Az ilyetén való alkalmazás szintén az ebekhez fűződő pozitív jelentéstartalmat hivatott hordozni. A 69. miniatúra Landecki Konrád urat, a pohárnokot ábrázolja, amint urának, tiszteletteljesen, fedeles serleget nyújt át. Az úr trónusának karfái szépen faragott, aranyozott ebfőkben végződnek. A 117.



miniatúrán Trimbergi Süsskindet, a zsidó minnesangert látjuk lovagi öltözetben, mely csupán a zsidók számára kötelező viseletként előírt, jellegzetes, csúcsban végződő fejfedőben tér el attól. A jeleneten látható főúri trón a már előbb leírthoz hasonlóan díszített. A különbség csupán ott van, hogy ez esetben a kutyafejek jól azonosíthatóak, az úgynevezett, heraldikai kopó fejekkel. A fekete lovon vágtató vad Alexanderre (132. miniatúra) a vár fokáról harmadmagával alátekintő hölgy szép kutyafej faragással díszített hárfán játszik. Ez ékítmény is a heraldikai kopó típusba tartozik.
A hölgyek ölebekkel való ábrázolása a kétségkívül létező hétköznapi gyakorlatból ellesett megjelenítésen túlmutat. Amint arra már utaltam, a kutya egymással homlokegyenest ellenkező tulajdonságok megtestesítője lehet a hiedelemvilágban. Mind a hűség, az állhatatosság és a kitartás, mind a mohóság, a bujaság és a tisztátalanság köthető hozzá. Lehet alvilági közvetítő, segítő, és lehet sötét erők szolgálatában. A fehér kutyához inkább a pozitív, a feketéhez szinte mindig a negatív tulajdonságok társulnak.
Öt esetben, a Dietmar von Ast, Heinrich von Morungen, Bernger von Horheim, Niune urakat és Von Obernburgot (27, 34, 55, 109, 114. miniatúrák) megjelenítő képeken a hölgyek azonos típusba tartozó, kistermetű, spániel jellegű, fehér kutyákat tartanak kézben, ölben. A lovagi költészet szellemében ezek az ábrázolások egyértelmű utalások a hölgyek tisztaságára, hűségére, de nem zárják ki a műfaj legjobb alkotásaiban bujkáló erotikus utalást sem. A hatodik öleb a más vonatkozásban már említett Johannes Hadlaub mester kétjelenetes miniatúráján (122.) lelhető fel. Mindkét esetben ugyanazt a hölgyet látjuk egy fehér alapon fekete foltos, kis, spániel jellegű ebecskével. Nincs bizonyítékom arra, hogy ebben az esetben ez a színbéli foltozottság esetleg a hölgy erkölcsére való utalást hordozna. A miniátor talán csak valósághűbb képet akart alkotni, amint ezt alább még látni fogjuk.
A kódex kynologiai vonatkozású témaköreinek utolsó fejezeteként a vadászatokat ábrázoló miniatúrák áttekintését a 67.-el, a Von Suonegge szarvasvadászatát megörökítővel kezdem.
Az életteli képen, egy szarvas hajsza közeli végkifejlete elevenedik meg előttünk. A vasderesen vágtató lovag éppen beéri a szarvasbikát már-már legyűrő kutyákat. A gím marját egy fekete, hasát egy fehér, csánkját egy tarka agár tépi. Az előtérben pecér tart vezetéken egy szintén világos, egyszínű, nagytestű kopót. Ő és ura már fújják a vadászkürtöt, jelezve a trófeás vad beérését. A 74. miniatúra Heinrich Hetzbold von Weissensee úr vaddisznóvadászatát hivatott láttatni velünk. A jelenet mozgalmasságát a kompozíció mesteri szerkesztésével biztosítja az alkotó.



A sebesült vad elől fára menekült vadász, az állat sertéjébe kapaszkodó, barna foltos, fehér agár, a hasat támadó – meg nem határozható – közepes termetű, vörös eb, a sebesült, felhasított véknyú, sárga kopó, végül az áldozatba tőrét merítő vadász és a kegyelemdöfést kardjával megadó lovag mind-mind e kelléktárba tartozik. Gyanítható, hogy a jelenet nem csupán egy vaddisznó véres lemészárlásának, másként egy sikeres vadászatnak a megörökítését célozza. A lovag ragadványneve, a Hetzbold, vélhetően egy olyan alaptulajdonság meglétére utal, melyet a művész e jelenettel tudott leginkább kifejezni.
A Geltar úr (110. miniatúra) nyúl- és rókavadászatát ábrázoló kis remek, melyen egy szürke és egy barna agár segíti a vadászt, szintén elvont mondanivalót sejtet. A nyúl a bujaság, a róka a hamisság jelképeként a lovag által állhatatosan – ezt fejezik ki a kutyák is – üldözött tulajdonságok.
A fiatal Konrád király lovas és Kunz von Rosenheim gyalogsolymászatát (2. és 125. miniatúra) egyaránt olyan fehér alapon fekete foltos spánielek segítik, melyekkel már találkoztunk a 122. miniatúrán. A kutyák a maguk kajtató stílusában riasztják fel a szárnyas vadat a sólyom számára. Az első jelenet tartalmilag nélkülöz minden átvitt, szimbolikus értelmet. Csupán az ifjú király solymászat iránti szenvedélyének állít maradandó emléket. A másodikat nézve, nem kerülhető el a gondolat, hogy miként a leány sarlója levágja az érett gabona kalászát, s a sólyom a felriasztott ártatlan galambot, a lovag szíve mélyén oly’ szenvedély izzik az ártatlan, tiszta leány iránt. Aki képtelenségnek, fantáziálásnak véli e gondolatokat olvasson bele Walther von der Vogelweide műveibe, s látni fogja e távoli világ milyen mélyen emberi volt, s hogy tiszta szerelem és érzékiség jól összefértek egymással.
Számunkra pedig a régmúlt idők üzenetéhez tartozik az is, hogy a kistermetű kajtató spánielek már ekkor fajtatiszta tenyésztésben végzik munkájukat, amint ez a korai ábrázolás is tanúsítja.
Képek: 1./ Wachsmut von Künzingen;
2./ Kraft von Toggenburg gróf;
3./ Der Düring.jpg: részlet;
4./ Hartmann von Starkenberg;



5./ Dietmar der Setzer úr;
6./ Johannes Hadlaub mester;
7./ Konrad, der Schenk von Landeck úr;
8./ Süsskind, der Jude von Trimberg;
9./ Der wilde Alexander;
10./ Bernger von Horheim úr;
11./ Von Suonegge;
12./ Heinrich Hetzbold von Weissensee úr;
13./ Geltar úr;
14./ A fiatal Konrád király;
15./ Kunz von Rosenheim.
(Megjelent: 2008-ban az Új Kutya Szövetség című lapban)
A tenyésztés felelőssége
Sokat sejtető cím. Mégis, már e bevezetőben ki kell ábrándítanom az alaptalan várakozást dédelgetőket. Nem célja ezen írásnak a személyeskedés, s a spanyolviaszt sem akarja feltalálni. Akkor mégis miről fog szólni?
Azt hiszem a tárgy iránt érdeklődők tisztában vannak azzal, hogy változó világunkban a kynologia sem zárkózhat „elefántcsont torony”-ba. Változó gazdasági, szociális és jogszabályi környezetben kell tevékenykedjünk. Tükrözi a problémákat a média, beleértve a „szaklap”-okat is. Példaként, csak a legutóbbiakra hivatkozva, e lap hasábjain jelent meg egy-egy cikk a kuvasz és a drótszőrű magyar vizsla helyzetéről.
Nézzük tehát, sorjában!



Köztudomású, hogy a kutya elsőként háziasított állatunk. Tenyésztése évezredek óta folyik, s már a korai időkben, pld. Egyiptomban, számos, egymástól jól elkülöníthető fajtát tenyésztettek. A tudatos fajtatiszta tenyésztés elsősorban az uralkodók, nemesség, papság körében érhető tetten.
A korai társadalmak zárt, hierarchikus rendszerében minden tevékenységnek, így a kutyák tenyésztésének, ellátásának is kijelölt felelősei voltak. A mulasztás, kötelességszegés pedig szigorú megtorlást vont maga után.
Az ember ezekben az időkben természetesen még nem rendelkezett genetikai ismeretekkel, fogalma sem volt a tenyésztéhigiéniáról, s egyéb ma közismert tudományos eredményről. Mégis!
Mégis kiváló eredményeket ért el, mert képes volt meghatározni a tenyészcélt. Jó érzékkel válogatta ki a rendelkezésére álló állományból például az apróvad vadászatára alkalmas, könnyű, kitartó és gyors egyedeket, vagy a nagyobb, veszélyes vadakra, esetleg teherhordásra, harci alkalmazásra használható nehezebb, ám ugyanakkor kitartó és még eléggé gyors példányokat. S folytatta a szelekciót mindaddig, míg a kitűzött célt elérte, s ezután is vigyázott, hogy csak a szempontjából legjobbakat tenyéssze tovább. A selejtet pedig könyörtelenül kiiktatta, ma úgy mondjuk: szelektálta. Ez a szemlélet uralkodott évezredeken keresztül egészen a mai értelemben vett sporttenyésztés térhódításáig. Bizony a pásztorember még a múlt században, sőt századunk elején is kútágasra húzta a kötelességét nem teljesítő puli származékot. De Jillyék is puskával szelektálták a vizslákat.
Mielőtt bárki megütközne, szó nincs arról, hogy ezt a módszert tartanám ma is kívánatosnak. Ma már humánusabb módszereink vannak a nem kívánt vemhesség, illetve alom megelőzésére. Eleink ezeket a módokat még nem birtokolták, így az adott korban el kell fogadjuk az e téren kialakult gyakorlatot.
Hol lennének viszont mai fajtáink, ha elődeink is úgy álltak volna a tenyésztéshez, mint sajnos ma néhányan (sokan?)?
Igaz, ma nem kell megcsapatástól, vadállatok elé vettetéstől, fővesztéstől tartania a selejtet produkáló „tenyésztő”-nek. Mert mi történhetik? Törzskönyvezett egyedek utódaitól, bárhogy nézzenek is ki, nem tagadható meg a törzskönyvezés. Hogy az alomellenőrzés? Az nincs. Persze meg lehet tagadni a fajtajellegnek nem megfelelő egyedek tetoválását, de te szívére a kezét, s csak önmagának vallja be minden illetékes, hogy ezt a konfliktust valójában fel szokta-e vállalni? S amikor a tenyésztő maga is tetoválómester?



Magam voltam tanúja esetnek, amikor a tetoválómester a tettlegességet elkerülendő, kénytelen volt betetoválni, dobermann fejű rottweilereket. De magam láttam azt is, amikor a küllembíró tenyésztő a saját kenneljéből való kutyának tenyésztésre javasolt minősítést adott, holott a kérdéses eben minden rossz volt ami csak rossz lehetett. S láttam a gazdát dagadni a büszkeségtől, hogy milyen ragyogó kutyája van. És láttam sajnos a nézőket is. A kezdők, szegények, jól megnézték a kutyulit, hogy most már tudják milyen is a jó, fajtareprezentáns ...... kutya. A hozzáértők pedig, vérmérsékletük szerint mosolyogtak, vagy bosszankodtak. Ilyen, s hasonló esetet alighanem sokan tudnánk sorolni.
Kifelé tanul az ember? Nem! Csak nincs megfelelő érdekeltség. Van alaptevékenységét tekintve számos, és egyre számosabb kynologiai szervezet, kicsi és nagy. Csodálkozni persze ezen sem kell, hiszen összeveszni, kizárni, ellen, majd ellen-ellen szervet létrehozni könnyebb, mint szakszerűen, a szakmai vitákat felvállalva, a kutyáért önzetlen dolgozni.
Apropó, önzetlenség! Baj, hogy sokan a kutyából akarnak megélni? Nem! Vegyük tudomásul az élet realitását: mindannyian a piacról élünk! – pestiesen szólva. Baj viszont, hogy kellő szakmai ismeretek nélkül kívánnak belőle – nem is kevesen megélni, vagy ami legalább olyan súlyos, kellő szakmai lelkiismeret nélkül. S ha a kettő együtt van!
Sok vita folyik arról, hogy szeretett fajtáinkat eredeti feno-, és genotípusukban kell-e megtartani, vagy úgynevezett „korszerűsítés”-nek kell, lehet őket alávetni? Nehéz, rendkívül nehéz kérdés. Vegyük például a német juhászkutyát. A standardgazda szervezet büszkén hangoztatja, hogy ma is az eredeti standard szerint folyik a tenyésztés. Mégis, ha összevetjük a néhány évtizeddel korábbi felvételeken látható kutyákat a maiakkal, szembetűnő a különbség. Vagy nézzük a chow-chow-t! A négy évtizeddel ezelőtti és a mai kutyák bizony igen távol esnek egymástól. Sorolhatnánk azt hiszem hosszan a példákat, de úgy gondolom ennyiből is világos, egy adott fajta alakulásáért a mindenkori tenyésztőket, s az őket irányítani hivatott szerveződéseket terheli a felelősség. Mert felelősen kell dönteni, hogy a fajta eredeti, vagy korábbi tenyészcélja fennáll-e, avagy a kor változó viszonyai között új funkciót kell-e ellátnia, s ha igen, ez milyen külső, illetve belső tulajdonságok változását igényli, úgy, hogy még a fajtaazonos karakter alapvetően meghatározó legyen.
Magam, tekintettel arra a körülményre, hogy a kutya a legnagyobb variabilitással rendelkező, több mint négyszáz fajtát felölelő háziállatunk, s ebben a választékban mindenki fellelheti a neki legjobban megfelelőt, azt a véleményt vallom, hogy lehetőleg eredeti, vagy közel eredeti formában kötelességünk megőrizni



elődeinktől örökölt fajtáinkat, s káros minden olyan tevékenység, mely „korszerűsítés” címen szélsőségesen megváltoztatja azokat. Ekkor jönnek ugyanis a divattenyésztés „áldásai”, mint például a fogazat problémái, a légzési-, mozgásszervi és egyéb egészségügyi gondok halmaza, az idegrendszeri rendellenességekről nem is szólva.
Elsőrendű célként kell tehát szemünk előtt lebegjen mindenkor az általunk tenyésztett fajtától elvárt mindazon tulajdonságok összessége, melyek ebeinket alapfunkciójuk ellátására képessé teszik, röviden: a tenyészcél.
Miután rögzítettük a tenyészcél prioritását, újabb fontos döntés előtt állunk. Megfelelő tenyészegyedeket kell kiválasztanunk célunk eléréséhez.
De hogyan is néz ez ki nálunk a gyakorlatban?
Ki tudná megmondani, hogy az éves szinten közel százezres törzskönyvi kibocsátás mögött hány – kellő ismeretanyaggal felvértezett – tenyésztő, s hány ennek híjával munkálkodó – szaporító áll? Szégyenletes körülmény, de ebből jelentős tömeget – részben a szabályozatlanság, részben a meglévő jogszabályi háttér végrehajtatlansága okán – a kereskedőnek termelés ad. Szomorú tény, hogy e tevékenység anyagi haszna számos jobb sorsra érdemes tenyésztőt is magával ragad.
Beszélhetünk-e szabályozott viszonyokról akkor, ha minden különösebb engedélyeztetési eljárás nélkül (pld.: export törzskönyv) kivihető az országból bármely törzskönyvezett eb, tekintet nélkül arra, hogy esetleg a hazai tenyésztés szempontjából jelentős tenyészértéket képviselő egyedről van szó? Hajdanában, noha nem tartozom a múltat visszasírók közé, de bizony például akár kiállításra is tranzit engedélyt kellett kérni a kivitelhez, nem beszélve az értékhatárhoz kötött MNB engedélyről. És van törvényi szintű állategészségügyi szabályozás, benne meghatározva például a kivihető kutya minimális életkora. Van már állatvédelmi törvény és hozzákapcsolódó végrehajtási utasítás. Ez szabályozza a szállítási előírásokat. Ki ellenőrzi, ki hajtatja végre mindezt?
Feltehető persze a kérdés, mi köze ennek a tenyésztéshez? Bizony van, méghozzá sok.
Kutyát tenyészteni nem ugyanaz, mint valamely, a háziasítás során elbutult haszonállatot, s még azt is megilleti az emberséges bánásmód. A kutya társállatunk, intelligens, az emberben feltétlenül megbízó, emberré válásunkban



jelentős szerepet vállaló, igazi társ. Erkölcsi kötelességünk, emberségünk fokmérője az ő megbecsülése. S ez a felelős tenyésztéssel kezdődik!
Szabad-e, célszerű-e várhatóan jó tenyészegyedeket külföldi eladással kivonni a hazai tenyésztésből, csupán a rövidtávú anyagi haszon miatt? Vajon a nyugati tenyésztő eladja-e az ilyen ebet? Tapasztalatból tudjuk: nem! Avagy, szabad-e kutyát „kilóra” termelni? Nyilvánvaló, hogy nem.
De kanyarodjunk vissza kezdő gondolatunkhoz! Mi határozza meg tenyészegyed kiválasztásunkat, mi motiválja ebben a tenyésztőt?
Közhely, de igaz, s nem lehet elégszer hangsúlyozni: championná lehet válni, ám tenyészegyednek születni kell!
Sokszor, nagyon sokszor hallhatjuk, különösen kezdőktől: „Vérvonalat tenyésztek!”. Tetszetős kijelentés, de mi van mögötte? Napjainkban, egyre bővülő genetikai ismereteink birtokában, s ismerve viszonyainkat, különösen érdekes a probléma.
Természetesen nem a tenyésztők azon rendkívül szűk köre jelenti a gondot, mely szakmai ismereteket és kudarcokkal, eredményekkel tarkított hosszú éveket, lelkiismeretes munkát tudhat maga mögött. Az átlagról, a többségről beszélünk.
Tisztázzuk tehát, az alapfogalmakat! Vérvonalat tenyészteni nem más, mint a szorosabb, vagy lazább rokontenyésztés. Célja a kívánatos jó tulajdonságok rögzítése. A gyakorlatban ez szinte kizárólag a fenotípusra válogatást jelenti. Általános hiba, s még szakmai körökben is uralkodó szemlélet, hogy az egyed kiválasztásakor a szülők megismerésén keresztül próbáljuk prognosztizálni az utód lehetőségeit. Valójában sokkal teljesebb és megbízhatóbb képet nyerhetünk az azonos szülőpártól származó minél nagyobb számú utód vizsgálatával. Viszonyaink között nem kevés veszélyt hordoz a tenyésztés ezen módja. A rokontenyésztés során ugyanis nem csupán a jó tulajdonságok remélt öröklődése következik be, hanem a megerősítés az egyéb, például recesszíven hordozott hibát is felszínre hozza. Fontos lenne tehát a genotípus kiterjedt vizsgálata is.
Köztudott, hogy egyes fajták fokozott hajlamot mutatnak némely betegségre (pld.: rottweiler a parvovírusos bélgyulladásra, német juhászkutya, kuvasz a csípőizületi diszpláziára, több fajta az ektrópiumra és az entrópiumra, magyar vizsla a daganatos megbetegedésekre, stb.). Folytathatnánk persze a sort még hosszan. Vagy a rejtettheréjűség, melyet az azonos vérvonalú szukák is örökíthetnek, nemcsak a kanok! A rendellenes harapásról, fogállásról, farkastorokról,



nyúlszájról is megemlékezhetünk. Bizonyos fajtákra, különösen a kistestűekre jellemzőek a szaporodás problémái, de a komondor sem mentes ettől a gondtól. Azután ott vannak az idegrendszer betegségei, így az epilepszia, neurózis, hiperaktivitás, infantilizmus, vagy a túlzott agresszivitás esetei.
Talán ez a korántsem teljes felsorolás rámutat a tenyésztő feladatának bonyolultságára, hogy hány és hány körülményt kell, kellene figyelemmel kísérnie. Rendelkezünk-e kellő adatbázissal a feladathoz? Lényegében egyedül a csípőizületi diszplázia kérdésében tettük meg a kezdő lépéseket. Az eredmények azonban itt is szerények,, hiszen csupán néhány fajtánál elvárás a szűrés, s ezeknél sem rendelkezünk még több generációra visszanyúló információval. Sok esetben a szemlélet is indokolatlanul liberális. Standard adó országként saját fajtáink terheltségét kellene a legszigorúbban venni. Nem lehet hivatkozás e téren a kis populáció sem, mivel a zárt, kevés egyedszám mellett a kórkép rövid idő alatt az egész állomány fertőzöttségét eredményezi. A fajtagazda szervezeteknek egyébként sincs eszköz a kezükben a nem kívánt párosítások megakadályozására. Az egyéb genetikai terheltségek szűrésével pedig még így sem állunk.
Nyilvánvaló, hogy cél kellene legyen ezeknek a negatív hatásoknak a kizárása a tenyésztésből. Erre kellene irányuljon a tenyészegyedek tudatos kiválasztása, hogy a legszilárdabb szervezetű, adott betegséggel szemben legellenállóbb, jó idegrendszerű példányok dominanciája érvényesüljön.
Kanok esetében az odafigyelést különösen indokolja az egy kantól várható nagyszámú egyed hatása a fajtára. Szukáknál pedig nagy hangsúlyt kell fektetni fenti elvárásokon túl – a rendszeres ivarzás, a jó vemhesülés, problémamentes szülés, elégséges tejtermelés, megbízható anyai tulajdonságok meglétére.
Nem lenne szabad megfeledkezni a tenyésztésben a vérfrissítés jelentőségéről és jótékony hatásáról sem. Természetesen ez esetben is ügyelni kellene arra, hogy az e célból igénybe vett egyed genetikai hátterét jól ismerjük, mivel ennek hiányában esetleg többévi tudatos tenyésztői munka veszhet kárba.
Jól ismert, sok fajtát tönkretevő módja a tenyésztésnek a beltenyésztés, mivel ez a populáció nagyságától függően előbb-utóbb rokontenyésztést eredményez, annak minden áldásával, de átkával is. A gyakorlatban ez sokszor kényszerűségből, de számos esetben néhány divatos kan jóvoltából valósul meg. Néhány éve volt hazánkban olyan fajta, melynek éves szaporulatából több mint húsz százalékot öthat fedezőkan produkált. Ez adott populáció mellett három-öt év alatt olyan rokontenyésztést eredményezett, mely semmilyen genetikai kontrollal sem bírt.



Ismert tenyésztési eljárás a keresztezés (cseppvér, fajtán belüli és fajta-átalakító keresztezés) is. Mindezen eljárások igen nagy körültekintést és felelősségérzetet követelnek meg a tenyésztőtől.
A valóság azonban, hogy a szaporítók igyekeznek eltitkolni a selejtet. Nem tenyésztő, aki azt állítja magáról: nála csak csúcs egyedek születnek.
Témánk tárgyalása során előbb a tenyészcél meghatározásának fontosságáról, majd a tenyészegyedek kiválasztásának bonyolult kérdéséről fejtettem ki gondolataimat.
Most, ígéretemhez híven, lépjünk tovább! Mit kell tegyünk az egészséges szaporulat érdekében, s mi az általános gyakorlat? ”– Tüzel a szukám, be szeretném fedeztetni. Nem, nem akarok tenyészteni, de az ismerősöm/állatorvos azt mondta, hogy legalább egyszer szüljön. Nem‚ tenyészszemlén, kiállításon nem voltunk (vagy: Volt, de nem kapta meg a tenyészthetőt). Olyan kan kellene amelyik nincs messze és kölyökért fedez. Hüvelykenet vizsgálat? Az mi?” – ugye ismerős mondatok? Vajon a százezres törzskönyvi kibocsátás mögött – nem szólva az egyéb okból (pld.: remélt nyereség!) alkalomszerűen szaporítókról – hány, félek sok, ilyen motivációjú szaporulat áll? És persze a kereskedők részére termelőkről se feledkezzünk meg! Igen, kan is kell az ügylethez. Tulajdonosaik filozófiája ebben a kategóriában: „- Ha szívóskodok, elmegy máshoz. Nekem is pénz, és a kutyámnak is jó lesz (vagy: - Nekem legalább jó kanom van, ha én nem vállalom, rosszabbal fedeztet). Majd csak elpasszolom azt a kölyköt.” – és megegyeznek, szóban. Születik az alom, 2 - 8 - 10 kölyök. Aztán néhány napon belül elpusztulnak. Marad 1 - 2. Vagy mind a 10. A szerencsétől függően. Valóbab a szerencsétől függ? Meglehet sarkosak a példák, de igazak! Nyilvánvaló, hogy az egészséges szaporulat nem szerencse kérdése! Felkészültséget, megtervezettséget, felelős gondoskodást igénylő feladat. Igazi tenyésztőknek nem kell ezt mondanom! Nem igaz, hogy a szukának muszáj szülni. Azokat a kóros eseteket leszámítva, amikor minden tüzelés álvemhességgel társul, a normálisnál erősebb hormontermelés miatt, semmi nem támasztja alá ezt az állítást. Amint a kannak sem lesz semmi baja, ha egész életében nem fedez, persze – különösen bizonyos kor után (nemde, uraim?) – kerülni kell a felesleges izgalmakat. Nézzük tehát, a legfontosabb teendőket! A tervezett fedeztetést megelőzően, még a tüzelés kezdete előtt, féregteleníttetni és oltatni kell a szukát, hogy immunállapota megfelelően felkészült legyen. Ne feledjük, a kölykök kezdetben az anyai szervezettől kapott védettséggel rendelkeznek csupán. Mindig, ám most kiemelten fontos a tisztaság, a fertőzések elkerülése. Fedeztetés előtt készíttessünk hüvelykenet vizsgálatot, hogy az alomhalál leggyakoribb okát, a bakteriális fertőzés veszélyét elkerülhessük, s a kant se fertőzzük, aki maga is megbetegedhet, és elindítója lehet egy fertőzési



láncnak. Csak egészséges, jó kondícióban levő, optimális immunállapotú, tenyészérett szukát fedeztessünk! A fedeztetésre kiszemelt kannal szemben is hasonlóan szigorúnak kell lennünk. Tasakhurutos kannal ne fedeztessünk!
Fontos a sikeres fedeztetést követően, a vemhesség első felében történő újra vakcinázás a célnak megfelelő oltóanyaggal, s az ismételt féregtelenítés is. A vemhességi idő előrehaladtával a takarmányozás minőségi és mennyiségi paramétereit módosítanunk kell, hogy az anya szervezete a kölyök fejlődését kellően biztosítani tudja, anélkül, hogy önmaga egészsége károsodna. Ez persze nem a szuka hizlalását jelenti! Célszerű a féregtelenítést még a szülés előtt megismételni. Biztosítanunk kell az előrehaladott vemhességgel bíró szuka számára a szükséges nyugalmat; a szüléshez pedig nem csak megfelelő méretű tér, huzatmentes, száraz, tiszta hely, de zavartalan biztonságérzet is kívánatos. A szülés nem látványosság! A legcsaládcentrikusabb kutyát is zavarhatja ilyenkor a nyüzsgés. A GAZDA jelenléte viszont növeli a „kismama” biztonságérzetét. Normális esetben a szülést még az első almos kutya is sikerrel vezeti le. Fajtaspecifikus, vagy egyedi jellemzők alapján várható komplikáció esetén, lehetőleg a kutya számára megszokott, állatorvos jelenléte feltétlenül szükséges! A megszületett alom életesélyeinek szempontjából döntő az első két-három napban elfogyasztott föcstej. Ennek immunanyag tartalma biztosítja ugyanis a kölykök védettségét az első időkben. Rendkívül fontos lenne tehát az anya tejtermelő emlőinek számát meghaladó (sőt már az azt elérő!) kölykök esetén is dajkakutya beállítása, kivel szemben fiziológiai és higiéniai elvárásaink az anyával azonosak kell legyenek, s maga is + 1 nap szült (föcstej!). Felkészülésünket segítheti e téren az előzetes UH vizsgálat, mely a kitapintásos módszernél megbízhatóbb információt adhat a várható születési számról. Jelenleg, meglévő adatbázis hiányában még így sem könnyű a szóba jöhető kutyák felderítése. A mesterséges táplálás viszont fentiek okán, nem számítva a sok vesződséget, csak végszükségben ajánlható módszer, mivel sokkal veszélyeztetettebbé teszi a kiskutyát. Amennyiben lehetőségeink ezen utak alkalmazását nem teszik lehetővé, avagy az alomban eleve van kevésbé életképes utód, ne habozzunk a szelektálással. Az állatorvos szakszerűen és humánusan elvégezheti azt. Sok későbbi szenvedéstől menthetjük meg a kis állatot, s az anya szervezetét sem terheljük feleslegesen. Itt jegyzem meg, számos eset tanúsítja, hogy ezt a szelekciót gyakran maga az anya végzi el, elpusztítva az életképtelen utódot.
Tenyésztő szervezetek feladata lenne e téren az egy alomban törzskönyvezhető utódok számának meghatározása, mely csak igazolt dajkakutya megléte esetén túlléphető keretszám. Az egészséges alom szempontjából teendőink messze nem érnek itt véget. Döntő a megfelelő minőségű takarmány a szoptatás alatt, s csak ajánlható az alom állandó hőmérsékletének biztosítása szempontjából az



infralámpa használata, melynek baktérium ölő hatása is van. Biztosítanunk kell anya és kölykei számára a szükséges nyugalmat, s a myelinizáció előrehaladtával a környezeti ingerekkel való fokozatos ismerkedést. A szocializáció alapjait is a tenyésztőnél kell megszerezzék a kiskutyák. Közben persze jottányit sem engedhetünk a higiéniával szembeni elvárásainkból. Ne feledjük, mai életünk körülményei már igen messze vannak a hajdani természetes viszonyoktól, amikor a környezeti terhelést még az egészséges szervezet fel tudta dolgozni. A túlzsúfoltság, az urbanizációs viszonyok, az állandó környezetszennyezés olyan plusz terhet rak az élő szervezetre, melynek elviselése már teljesen igénybe veszi azok immunrendszerét, s erre jönnek a fertőző betegségek. Ezért is fontos a tenyésztésnél ezen körülmények komplex értelmezése.
Az elválasztás időszakában tovább növekednek a tenyésztő feladatai. Az anya már nem takarít a kölykök után, azok fel szeretnék fedezni az egész világot. S gondoskodni kell megfelelő, fehérjében, vitaminokban és nyomelemekben gazdag táplálásukról (természetesen a szükséges mennyiségű zsírokról és szénhidrátokról sem megfeledkezve). A kölykök oltási programját és féregtelenítését is a tenyésztőnél kell megkezdeni.
Vita lehet, különösen heterogén alom esetén szuka és kan tulajdonos között az apaságot (ráfedeztetés) illetően. Anélkül, hogy a kérdés jogi boncolgatásába most belemennénk, vizsgáljuk meg a problémát de facto. Sajnos ez a jelenség sem ismeretlen a tenyésztésben. Lehet eset, amikor egyszerű figyelmetlenség teszi lehetővé az ovulációs időszakban a tervezett fedeztetés körén kívül eső kan (kanok) közreműködését. Erkölcsi és jogi szempontból – szerintem – sokkal súlyosabb megítélés alá kell essen az, amikor a szuka tulajdonosa egy kiváló paraméterekkel rendelkező kannal fedeztetve legalizál almot, majd a nagyobb egyedszám (nagyobb bevétel!) elérése érdekében fajtaazonos, ám nem megfelelően kvalifikált kannal is hágat.
A tudomány ma már lehetővé teszi az ilyen esetek leleplezését. A DNS „ujjlenyomat” egyértelműen tisztázhatja ezen vitákat. Kívánatos lenne, hogy a fajtagazda szervezetek, kvalifikációhoz kötötten, kötelezővé tegyék a vizsgálat elvégeztetését, így számos nézeteltérésnek elejét lehetne venni. Nem utolsó sorban pedig tenyésztő és vásárló nem lenne kitéve egyféle genetikai zsákbamacskának.
Korábban ("Előző részünkben terjedelmi okból") nem tértem ki a mesterséges megtermékenyítésre. Kétségtelen, hogy tenyésztőink többsége idegenkedik ettől a technikától. Ugyanakkor fokozatos térhódítása a világban tagadhatatlan.



Mellette szól: az eljárási előírások és technológia fejlődésével a sikeres termékenyítések aránya meggyőző javulást mutat, megtakarítható az értékes tenyészállatok költséges és nem veszélytelen utaztatása, a beavatkozás elterjedésével a fajlagos költségek csökkenhetnek, s nem utolsó sorban az utódok genetikai hovatartozása garantált.
Hátrányként róható fel ezzel szemben, hogy a rendszeresen – s nem az esetenként, egyszer-kétszer – ily’ módon igénybe vett kan a későbbiekben nem lesz hajlandó természetes módon fedezni, valamint a kutya sajátos szaporodásbiológiája, mely az ejakulátum hármas tagozódásával, majd ennek a szukában felgyorsuló ovulációs folyamatra tett hatásával függ össze. Ezen kedvező élettani hatás ugyanis ebben az eljárásban nem érvényesülhet kellő mértékben.
Összefoglalóan, akkor járunk el helyesen, ha a kimagaslóan kvalifikált kan genetikai átvitelét elsődlegesen természetes megtermékenyítés révén segítjük elő, de megfelelő spermabanki letéttel – kizárva az aktív életszakasz, a távolság, a karantén előírások szabta határokat – is biztosítjuk az adott fajta állományára gyakorolt hatás lehetőségét.
Felmerül persze a kérdés, mi és hogyan motiválja a tenyésztőt munkájában? Természetesen a siker. Ám, mint láttuk, ehhez igencsak rögös út vezet. Rögös az út, mind gazdasági, mind szakmai értelemben!
Szögezzük le, a felelős tenyésztés olyan fokú profizmust igényel, melyhez kellő ismeretekkel és anyagi erőforrással csak kevesek rendelkeznek. Távol álljon tőlem ugyanakkor a gondolat, hogy ezen kevesek privilégiumát tartsam megoldásnak. Régi igazság az is: senki sem születik tenyésztőnek.
A tenyésztővé válást, érést, minden fejlett kynologiai kultúrával rendelkező országban erős fajtagazda szervezetek segítik, s a jogszabályi környezet is megfelelően kialakult.
Mire gondolok? Nálunk egy megosztott kutyás társadalom próbálja érdekeit érvényesíteni, s eközben nincs gazdája az egyes fajtáknak, végső soron a Kutyának. Vegyük nemzeti fajtáink példáját! Több szerveződés biztosít számukra kedvezményes nevezési lehetőséget, immár hagyományosan. Az utóbbi időben pedig ezek a kedvezmények tagsági viszonyhoz kötötten kiterjesztésre kerültek minden szolgáltatási díjra. Vajon, ez a nagylelkűnek is mondható gesztus az adott fajták jó értelmű támogatásának minősíthető-e? Várható-e minőségi követelmények nélküli, tagsági viszonyhoz kötött kedvezményektől kedvező hatás? Esetleg tag lesz néhánnyal több.



A felelős tenyésztés támogatási rendszerét ki kell építeni. Szervezeti szinten meg kell oldani, a jogszabályi háttérnek megfelelő, tenyésztői szervezetek kialakulását, a fajtagazda szervek működését. Tevékenységüket a korszerű tudományos eredményekre kell alapozni, nem láthatják el funkciójukat pusztán adminisztratív testületekként. Mára a táplálkozástudományi, fiziológiai, genetikai és etológiai kutatások olyan ismeretek birtokába juttattak minket kutyásokat is, melyek nem hagyhatóak figyelmen kívül. Ezen eredményeket szakmai képzés keretében kell az érintettek körével megismertetni.
Társállatunk helyzete ugyanakkor, bármely más háziállatnál jobban igényli a nyilvánosság felé fordulást, a pozitív társadalmi megítélés fontosságát, az állatvédelmi szempontok érvényesülését. A támogatásnak a szakmai képzésen, a társadalmi elismertetésen túl ki kell terjednie a minőség támogatására. Ehhez korrekt, az érintett fajták specialitásait figyelembe vevő tenyésztési programokra, tenyésztési szabályzatokra van szükség. Ugyanígy kidolgozandó a tenyészminősítések rendje, melynek során a munkavizsgára kötelezett fajták csak egy több lépcsős szigorú szűrés eredményeként kaphatnak engedélyt a tenyésztésbe állításra. Rendkívül fontos bármely kutyafajta ideggyengeséget mutató egyedeinek egyértelmű kizárása a tenyésztésből. Figyelemmel kell lenni az életkori sajátosságokra is, így a szaporulat például 18-24 hónapos koráig a szülők, ezt követően azonban már csak saját jogon megszerzett minősítés alapján nyerhet támogatást.
A tenyésztői szervezetnek ismernie kell a tenyészállomány egészét, egyedeinek genetikai hátterét, az egyes vérvonalakban előfordult, ma előszeretettel elhallgatott, problémákat. A rendszer kiépítése persze nem megy máról holnapra, de – képletesen szólva – már tegnap el kellett volna kezdeni. S az irányításhoz szakember, tényleges jogosítványokkal felruházott felelős kell.
Az egyén, a tenyésztő szintjén a támogatás nem néhányak részére adott baráti juttatásban, elsősorban nem is közvetlen anyagi segítségben kell megnyilvánuljon, hanem a megfelelő, hozzáférhető szakmai, szervezeti háttérben, adatbázisban, vagyis a korrekt tenyésztésirányításban. A rendszernek honorálnia kell a tenyésztői együttműködést. Az ennek megfelelő pályázati rendszer kidolgozása a működőképesség legfőbb biztosítéka.
Nem vitás, a vázoltak sokak ellenérdekeltségével találkoznak. Nem kedvez ez a rendszer a szaporítók széles körének, de a szűk lobby érdekeknek sem. Csupán a KUTYÁ-nak! És nem fog működni gondosan kiépített kontroll nélkül sem.



A kontroll hatékonysága két pilléren kell nyugodjon. Az első, azon jogosítványok megteremtése, melyek lehetővé teszik a szükséges intézkedések megtételét. A szakmai szempontok lehetnek egyedüli fokmérői a tenyészminősítések, a tenyészegyedek egyedi azonosítási rendszerének, az engedélyezett, illetve ajánlott párosítások, s az ezekből származó almok ellenőrzésének. A második pillért a fajtagazda szervezet azon döntései jelentik, melyek során meghatározza az általa elismert szakbírók, tetoválómesterek, alomellenőrök körét. Dönt továbbképzésük, ellenőrzésük rendjéről. Példaként utalok az SV küllembírókkal szemben támasztott követelményeire: meghatározott minimális életkorhoz, több éves aktív és felelősségteljes szervezeti tevékenységhez, meghatározott számú, saját tenyésztésű alomhoz, ezekből sikeresen tenyészminősített utódokhoz, eredményes kiképzői, kiállítói múlthoz és persze szakvizsgához kötik a lehetőséget. Nálunk egyelőre általános és visszatérő probléma, számos jogos panasz forrása az egységes bírói szemlélet hiánya. Gyakorló kiállítók a megmondhatói, hogy kutyájuk bírálati leírásaiból olykor csak üggyel-bajjal lehetne összerakni egy jószágot. A formális, úgynevezett „bírói továbbképzés”-ek rendszerében ez a gond aligha oldható meg. Tarthatatlan az önnön kutyát bíráló rendszer is. De legalább ilyen érdekes a saját almát tetováló tenyésztő helyzete. Nyilvánvaló, hogy ezeket az anomáliákat meg kell szüntetni.
Az alomellenőrzés során a tetoválómester, vagy az alomellenőr az első szűrője a tenyésztői munkának. Tevékenysége nem csupán a kölykök fajtajellegét kell/kellene vizsgálja. Figyelme ki kellene terjedjen mindazon körülményre, melyet az egészséges szaporulatról szólva elemeztem, hiszen a nem megfelelő takarmányozási és hygiéniés viszonyok mind kihatnak az alom minőségére. Adott esetben a tenyésztői engedély bevonásának kezdeményezés is e jogkörbe kell essen.
Kynologiai életünk csak akkor állhatja ki a nemzetközi összehasonlítás próbáját, ha képes lesz kiépíteni és egyensúlyba hozni szakmai alapokra épülő támogatási rendszerét, melynek garanciáját széleskörű, egzakt szabályozáson nyugvó kontroll biztosítja.
Eddigiekben ("Sorozatunk korábbi cikkeiben") áttekintettem a tenyészcél, tenyészegyedek, szaporulat, szervezeti háttér, támogatás és kontroll kérdésköröket.
Arra is utaltam már, hogy a tenyésztés rögös útján, mint az élet annyi más területén, a siker vágya motiválja a tenyésztőt. Talán az is kitűnt az eddigiekből noha nem tartom bűnnek a tisztes haszonra való törekvést –, sikeren elsősorban nem a gazdasági, hanem a szakmai sikert értem és érzem.



A tenyésztői munka eredményességének elsődleges szűrői a kiállítások, versenyek, tenyészszemlék. Az itt elért sikerek meghatározóak a piaci érvényesülés szempontjából is. Nézzük tehát, közelebbről e területet!
A honi kynologia múltját vizsgálva azt látjuk, hogy a háború előtt, majd annak pusztításai miatt is, a ’60-as évekig a népesség eltartó képességéhez viszonyítottan alacsony egyedszámmal tartott néhány fajtára korlátozódik a regisztrált ebek állománya. Ugyanakkor, bár a háború alatt is zajlottak rendezvények – elsősorban kiállítások –, számuk lényegesen alacsonyabb – mind relatív, mind abszolút értelemben – a mainál. A ’60-as évekkel kezdődő lassú politikai nyitás is közrejátszott abban, hogy a kynologia új fejlődési szakaszába léphetett. Egyre több fajta honosítására nyílt lehetőség. Fokozatosan nőtt a tartott fajták s egyedek száma, majd a ’90-es évek második felétől egyre bővülő fajta kínálat mellett lassú kereslet csökkenésnek vagyunk tanúi.
Az emelkedő létszámmal természetesen megnőtt a rendezvények iránti igény. Mára az egymással konkuráló, esetenként perben, haragban lévő szervezetek kiállítási dömpingjével találjuk szembe magunkat. Már nem a szakmai munka eszközéről, hanem gazdasági létalapjáról van ugyanis szó.
A nemzetközi (CACIB) kiállítások gyakorlatilag örökbérletben kerülnek leosztásra. E körbe bejutni szinte lehetetlen, ha mégis sikerülne, az újabb darabszám növekedést jelentene. Ez évben már nyolc kerül megrendezésre, ebből három Budapesten. Nemzeti (CAC), speciális és klub CAC, tájjellegű kiállítás pedig minden hétvégére jut, akár több is. A tenyészszemlék mai rendszeréről ekkor még nem is szóltunk! Az egyik „SZERV” részéről felmerült a CAC kiállítások rendezésének alanyi joggá tétele.
Vajon lehet-e a minőség fokmérője ez a nagyszámú kiállítás? Biztosítható-e ehhez a szükséges szakmai színvonal bírókból? A 4-500 kutyás kiállítások anyagi rentabilitása pedig legalább kétséges.
Korábban már említettem néhány anomáliát a ringek tájáról, s ilyenekkel bőven találkozhatunk olvasói észrevételek formájában is. Más természetű, de ide kívánkozó jelenség az az általános és igen sportszerűtlen magatartás, mely a korlátlanul nevezett „örökös győztes”-ek szerepeltetésében nyilvánul meg, hiszen a tízszer CAC, ötször HFGY kutya bizonyára nem rosszabb, mint a harmincötször CAC, tizenkétszer HFGY eb, talán csak a gazdája intelligensebb (esetleg szegényebb?). Ezt a sportszerűtlen magatartást a szabályozás szintjén kellene meggátolni. Amit még fontosnak tartok kiemelni: a kiállítás szakmai része a fajtagyőztesek kiválasztásával az egyedre nézve befejeződik. Informális



jelentőséggel bír még a tenyészcsoportok, vagy utódcsoportok versenye, valamint a veteránok bemutatása. A többi a „Show”. Mert igaz ugyan, hogy a Best in showban nem a különböző fajtákat, hanem az egyes egyedeket kell saját standardjukkal összevetni, s az ennek leginkább megfelelő a győztes, mégis, erről egy bíró meglehet a fajta specialistája – már döntött a fajtagyőztesség kiadásával. Ne feledjük, a cím kiadása nem kötelező! Most pedig egy másik bíró – több fajtás, all rounder – lényegében ezt a döntést bírálja felül.
A kiállítások rendszerében vitákra ad okot, hogy különböző szervezetek eltérő követelményrendszerben adnak ki például champion címet, ugyanakkor azokat konvertálhatónak ismerik el. Hazai gyakorlatunkban a kiállítások főszereplője a kutya helyett gyakran a bíró, ha értik mire gondolok. Nem az a baj, hogy bírálatot nem lehet óvni, mivel elégedetlen kiállító mindig van, s így az óvások parttalan tengerében merülnének el a kiállítások, ha erre lehetőség nyílna. A baj az, hogy a minősítések elvesztették valódi jelentésüket, s mára sértésnek számít egy nagyon jó, pláne jó cím kiadása. Határainkon túl a minősítések inkább megőrizték értéküket. Baj továbbá, hogy az előírtan nyilvános bírálatok, melyeknek kiállítók és nézők számára érthetően kellene elhangzani, az esetek többségében még a kiállító számára is „titkosan”, hallhatatlanul esnek meg. Tartalmukat majd a bírálati lapról kell megfejteni. Személyes tapasztalatom, hogy a szakmailag legjobb bírók általában hallhatóan bírálnak, mintegy vállalva véleményüket. Érdekes módon az igazi kutyások ezt a magatartást mindig is értékelték. Sajnálatos, kizárólag gazdaságilag indokolt törekvés a mindenes bírók foglalkoztatása. Az, hogy szakmai szempontból a fajtaspecialista bírók meghívása lenne kívánatos, a legtöbb esetben érdektelen érvnek bizonyul. Pedig a hozzáértő bírók egyeztetett szemléleten alapuló, az adott egyedről szóló bírálatai lennének hivatottak a tenyésztést orientálni a helyes irányba. Hivatásuk lenne a tenyésztőkkel, érdeklődőkkel megismertetni az egyed helyét a populációban, illeszkedését a tenyésztés kívánatos irányához, kiküszöbölendő hibáinak, illetve erősségeinek kiemelése a tenyésztés szempontjából. S ezzel rá is térhetünk a tenyészszemlék rendszerére. Ismert, hogy a fajtaklubok úgynevezett főtenyészszemléket, melyeken az előírt képességvizsgálatokat is megejtik, a különféle szervezetek pedig általános, fajtacsoportokra vonatkozó tenyészszemléket rendeznek. Főtenyészszemléken inkább előfordul fajtaspecialista bírók foglalkoztatása, bár itt sem általános jelenség. Általános tenyészszemléken azonban, a fentebb írtak okán, meghívásuk nem cél. Ezek szakmai színvonala több, mint kérdéses. Mégis, a jövőt illetően optimistának kell lennünk, mivel a vonatkozó FVM rendelet e kérdésben is megoldást kínál.
A versenyek területén kissé jobb a helyzet szakmai szempontból. Itt is vannak persze vitás esetek, de a mérhető teljesítmények mégis megfoghatóbbá teszik a



látottakat, így a bírók helyzete ennek megfelelően más. Gond ezen a területen inkább a versenyek szabályzataival, a rendezés megfelelőségével, illetve a résztvevők alacsony számával szokott lenni. A feltörekvő, új kutyás sportok szervezetei még útjuk kezdetén jó eséllyel elkerülhetik a régebbi szervezeteknél jelentkező buktatókat, ha energiáikat a szakmai munkára koncentrálják, s az egyéni ambíciókat a közös munka sikeréért támogatják, ahelyett, hogy egymással szemben próbálnák azokat érvényesíteni.
E változásokat lesz hivatott – reményeim szerint – előmozdítani a változó jogszabályi környezet, melynek ismerete a tenyésztői tevékenység elengedhetetlen részévé kell váljon.
Elsőként kell említeni a tenyésztést a jövőben alapvetően meghatározó 64/1998.(XII.3l.)FVM sz. rendeletet. Ennek lényege: minden ebfajta elismert tenyésztői szervezet keretén belül tenyészthető. A fajtagazda szervezeteket szakmai szinten erre alkalmas tenyésztésvezetőnek kell irányítania. E szervezeteknek rendelkezniük kell a fajta sajátosságait figyelembe vevő tenyésztési programmal, a tenyészminősítés kidolgozott rendszerével. A minisztérium mind a fajtagazda kijelölése, mind a bírálatok kontrollja céljából létrehozza az Ebtenyésztési Tanácsadó Testületet. Vadászebeknél az Országos Vadgazdálkodási Tanács a véleményező és javaslattevő szerv. E rendeletről e lap hasábjain már több ízben olvashattunk, így legutóbb a januári számban is. Az 1998. évi XXVIII. tv. az állatok védelméről és kíméletéről szólóan meghatározza az állattartás általános szabályait, a rajtuk elvégezhető beavatkozások lehetőségeit, szállításuk szabályait. A standardnak megfelelő, fajtajelleget meghatározó beavatkozások elvégzését továbbra is engedi a törvény. A csatlakozó 245/l998.(XII.3l.)Korm. sz. rend. a települések jegyzőinek feladatait rögzíti. Fontos speciális szabályozást tartalmaz az 1996. évi CVIII. tv., azaz a „pitt bull” törvény. Ismerete minden kutyás számára ajánlott, mivel e rendelkezés bármely eb veszélyessé nyilvánítását lehetővé teszi bizonyos feltételek teljesülése esetén. Perdöntő lehet a vonatkozó 35/l997./(II.26.)Korm. rend. 11.§(2) bek.: „Az eb veszélyessé minősítése során fokozott gondossággal kell vizsgálni az eb által okozott súlyos sérülés bekövetkezésének körülményeit, különösen a sérült magatartását.” Speciális szabályozást tartalmaz az 1996. évi LV. tv., s annak végrehajtási utasítása, mely népszerűen „vadászati törvény” néven ismert. Végül, a mindennapokban legtöbb gondot jelentő önkormányzati rendeletekről kell szólni. Az állatvédelmi törvény hatályba lépése óta előszeretettel hivatkoznak a helyi szabályozások kiagyalói ezen jogszabály szellemére. S csupán állatbaráti indíttatásból tiltanak be és ki 40-50 fajtát. Sajnos kimondható, kevés kivétellel a kutyások ellen íródtak ezek a rendeletek. Céljuk nem a kultúrált kutyatartás támogatása, a jól nevelt ebeikkel beilleszkedni kívánók támogatása, hanem a



kutyás és nem kutyás polgárok közötti ellentét fenntartása. Persze a téma kitűnően eltereli a választók egyéb problémáiról a figyelmet, ébren tartása ezért célszerű. Mi kutyások is el kell ugyanakkor ismerjük, van söprögetni való a saját portánkon is. Kérdés viszont, hol vannak a kutyás szervezetek akkor, amikor ezek a rendeletek születnek? Hogyan képviselik tagságuk érdekeit? Néhány elszórt esetet kivéve, bizony sehol és sehogyan! Az Ő feladatuk lenne megértetni a hivatali emberekkel, nem a kutya súlya, marmagassága, fajtája alapján kell a jószágot megítélni, hanem gazdája kell legyen a jog alanya. Mert a gazda felelőssége, hogy kielégíti-e kutyája fizikai és mentális igényeit. S őt kell szankcionálni, ha ezt elmulasztja. Magam nem tartanék semmilyen kutyát Budapest belvárosában, de nem tudhatom, hogy más nem engedheti-e meg magának a napi három-négy órányi sétát kedvencével a zöldövezetben. Vajon az előkertekbe, udvarokra kicsapott, láncon vagy ketrecben tartott kutyák sorsa nem százszor rosszabb-e a gazdival lakásban élőkénél? Amennyiben kérdeznek, nem szoktam javasolni kaukázusit vagy komondort a tizedikre, de jagdot és pulit se. Nem javasolnám a tenyésztést sem kisméretű lakásba... Ám, nem lehet elégszer hangsúlyozni: minden eset egyedi elbírálást igényel, mert ne felejtsük el, a kutya elsősorban az ő falkájában, a szeretett gazdi mellett érzi jól magát. A mi felelősségünk a róla való gondoskodás, a megfelelő táplálás, mozgásigényének kielégítése, nevelése. És jó gazdához való juttatása!
A jogszabályi háttér még sokat kell fejlődjön. Ehhez a magunk eszközeivel tudunk a legjobban hozzájárulni, így a kultúrált kutyatartással, felelős tenyésztéssel a tömegtermelés helyett, hatékony érdekérvényesítő szervezeteinkkel, s akkor egyszer minden jó érzésű tenyésztő biztos lehet majd abban, hogy az általa tenyésztett ebecske jó helyre fog kerülni.
(Megjelent: 1999-2000 az Új Kutya Szövetség című lapban)
Adatok a tacskó származásához
(a Budapesti Dalkézirat ábrázolásának jelentősége)
A vadászkutyák egyik népszerű csoportját alkotó tacskók (FCI IV. fajtacsoport) eredetét, csakúgy, mint oly sok más fajtáét, jótékony homály fedi. Hipotézisek



természetesen vannak. Amit bizonyosan tudni lehet, hogy a tacskó mai fenotípusát a XIX. századi szelektív fajtatenyésztés alapozta meg, s erre épült rá a XX. századi tenyésztők – túlzásoktól sem mentes – munkája.
Ismeretes tény, hogy a háziasított kutya történetében igen korán megjelennek azok a rövidlábú változatok, melyek némelyikét a szakirodalom előszeretettel tekint a tacskó elődjének. Mindez azért különösen érdekes, mert a kutya ősének tekintett vad alakok mindegyike hosszúlábú ragadozó. Kérdés: valóban így van?
A kutyafélék törzsfejlődésének hajnalán az elődök, az eocén idején élő Miacis és az oligocén kor Cynodictise (30 millió éve), valamint a 15-10 millió éve élt Tomarctus, s a Dél-Amerika esőerdeiben ma élő, élő fosszíliának tekinthető, erdei kutya, testarányaikban rövidlábúak. Az, hogy egy ragadozó esetében, mely testalkat felel meg leginkább a faj fennmaradásának, a komplex ökoszisztéma által meghatározott. A fejlődés későbbi fázisában a kutyafélék olyan megváltozott életviszonyoknak kellett megfeleljenek, melyek a gyors és kitartó futásra képes hosszúlábú egyedeknek kedveztek.
Tudjuk: a lábhosszért több gén (génhalmaz) felel. Ezek a gének ősi örökségként maradtak fenn, úgy, hogy a génhalmazon belül a rövidlábúságért felelősek dominánsak (lásd: Zöldág). Felfogható mindez úgy is, mint „a hosszú csöves csontok dominánsan öröklődő fejlődési »zavara«, melyet a kondrodiszplázia okoz.” (Zöldág). Stohl Gábor a jelenséget kondrodisztrofiaként, a törpenövés egy meghatározott formájaként értelmezi, s mutációnak tartja.
Míg a hosszúlábú fajták túlsúlyának érvényesülését a természetben a fentebb írott ragadozó életmódból következő természetes szelekció biztosítja, addig a házikutya esetében ezt az ember tenyésztői érdeke magyarázza.
A genetikai háttér ismeretében nem meglepő, hogy a domesztikált ebek között, egymástól elszigetelt tenyésztői központokban, mégis találkozhatunk rövidlábú ebekkel. Ezek megjelenése olykor speciális igények kielégítésére ad lehetőséget.
Az ókori Egyiptomból az egyik thébai sír falfestményéről ismerünk egy rövidlábú, embert kísérő kutyaábrázolást. Szintén egyiptomi (Közép-birodalom, XII. dinasztia, Kr.e.: 2100-1850) emlékként maradt ránk a rövidlábú Teckel, más olvasatban Tekal neve. Ő lesz névadója több európai nyelvben a tacskónak.
Xenophonnál (Kr.e.: 427-355) olvashatunk egy kimondottan hódvadászatra tenyésztett fajtáról, melyet canis castoriusnak nevez. Több szerző ezt a fajtát is tárgyalt alakkörünkbe tartozónak véli.



A római Museo Nuovo őriz egy Kr.u.: III. században készített márvány szarkofágot, melynek a mitológiai kalydoniai vadászatot megörökítő jelenetén mellékszereplőként egy közepes testméretű kutya játszik vélhetően rövidlábú társával. Tobiás szerint: „a rómaiak a sagacesek, finomorrúak között a vizslafélék mellett a tacskókat is értik.”.
A prekolumbián közép-amerikai Colima-kultúra (Kr.e.: I. – Kr.u.: III. szd.) tárgyi emlékei bizonyítják, hogy nem hiányoztak a rövidlábú kutyák az Újvilág ebeinek köréből sem. Létjogosultságukat étkezési célú tenyésztésük biztosította. Ázsia rövidlábú kutyái a vallási képzetek megtestesüléseiként születtek.
Egyes mai fajták (svéd juhászkutya, drever /svéd tacskókopó/, welsh corgi, bassetek) ősei között okkal gyanítjuk a gallok és a vikingek rövidlábú kutyáit.
Áttekintésemből belátható: a rövidlábúság önmagában nem elégséges bizonyíték arra, hogy valamely hajdan született ebfajtát a tacskó ősének tarthassunk. Az ősök valószínűsíthetően az utóbb említett gall gyökerekben lelhetőek fel.
Érdekes sorokat találunk a tacskó származásáról Diesel – Mika: Vadászebek című művében (1899.): „Annál inkább ismeretes volt azonban ezen kicsiny, helyes jószág a régi és legrégibb időkben a németeknél. Már a Boji-törvényekben »BibarHund« (sic!) név alatt említés van téve róla s ugyanezen elnevezés és más nevek alatt, mint »Canis Bersarius«, »Beverarius« és »Bibracco« szerepel a IX. és XV. század irataiban.”.
Forrásunk értékeléséhez néhány részlet tisztázásra szorul. A bój kelta eredetű nép, mely időlegesen lakta a Kárpát-medencét is, s végül Bajorország, Ausztria egyes területein települt. Több forrás szerint a csehek országának Bohémia, Böhmen neve is tőlük eredeztethető. Írott kelta törvényekről aligha lehet szó. Az idézett „Bibar-Hund” esetében nem világos, hogy szövegromlás esetével állunk-e szemben, ám egyértelműen felismerhető a német Biber-hund (valószínűsíthetően hód vadászatra alkalmazott kutya), mely nem feltétlenül azonos a már Xenophonnál említett fajtával. A „Bibracco” elnevezés pedig világosan utal Bibracte, Bibrax gall városokra, mint lehetséges származási helyre. A IX.-XV. századi datálás végül indokolatlanul tág, az eligazodást ellehetetlenítő időintervallumot ölel fel.
Szerzőpárosunk hivatkozik bizonyos Fitzingerre, aki a „tacskó” tizenkét vállfaját sorolja fel. Ezek közül a ma is ismert három szőrminőségen túl, az egyenes- és görbelábúakat, a disznófarkút, a vidrafarkút, a hasított orrút és Domingó-tacskót nevesítik. Utalnak továbbá arra, hogy az idézett szerző – másokkal együtt – a



francia borzebet (basset a basból levezetve) és a német simaszőrű tacskót tekinti ősalaknak. A „Bibar Hund”-ot mint földalatti vadászatban használatos vadászebet említi. Idézetük szerint a francia Du Fernilleux 1573-ban a bassets à jambes torsest (görbelábú) és az à droits torsest (egyeneslábú) Flandriából Artoisba és Franciaországba kerültnek tartja. Levezetése szerint a francia bassets és a német borzeb egy fajtához tartozott, ám miután a franciák a földszínén is használták, a németek pedig főként földalatti munkában vették igénybe az ebeket, előbbiek nagyobb termetű hajtó ebekké, utóbbiak kisebb, a kotorékmunkára is alkalmas vadászkutyákká váltak.
A középkori emlékanyagot vizsgálva, két reprezentatív forrást érdemes kiemelni. A londoni British Múzeum őrzi Mária királynő zsoltároskönyvét 1340-ből. Ennek egyik miniatúrája két dáma üregi nyúl vadászatát ábrázolja. A módszer egyszerű: egyikük vadászgörényt enged a kotorékba, másikuk pedig a kitörő nyulat keretes hálóval ejti foglyul. Gaston Phoebus, Foix grófja, 1387-es munkájában, a Livre de Chasse-ban (Vadászat könyve) két miniatúrát láthatunk a kotorékozásról. Előbbi esetben ugyancsak üregi nyúl a kiszemelt zsákmányállat. A vadászok a kotorék egyes kijáratait eltorlaszolják, másokat zsákszerű hálókkal zárnak le. A vad kiűzését kifüstölés, illetve vadászgörény bevetése által érik el. A néhány szabadon maradt kijáraton kitörő nyulat alant gentilek és spánielek várják. A borzvár bevétele – másik miniatúránk – hasonló módszerrel történik. A varsaszerű hálóval rekesztést a kifüstölés követi. A kitörő borzokra agarak és spániel vár. Ez utóbbi félig beásta magát a kotorékba.
Példáinkból, különösen az utóbbi átfogó vadászati munkából, látható, hogy tacskó, vagy más kotorékeb alkalmazása a XIV. században még nem tartozik a bevett vadászati módok közé.
Hol van hát a tacskó?- vethető fel a kérdés.
Az eddigiekben kifejtett részletes okfejtés ismerete nélkül aligha lenne értelmezhető annak a három fennmaradt kódexlapnak a jelentősége, melyet 1985ben sikerült felfedezni, s melyek Budapesti Dalkéziratként váltak ismertté (Cod. Germ. 92, H, Bpest OSZK).
A teljességében fennmaradt Manesse kódex keletkezését több évtizeddel megelőzően, a XIII. század végén keletkezett mű a német világi líra (Minnesang) eddig ismeretlen, feltehetően legkorábbi gyűjteményes kézirata lehetett, amely a költők teljes életműve mellett, azok fiktív portréját is tartalmazta. A kódex azonban a jelek szerint nem készült el teljesen. A miniatúrákról (a Kürenbergi lovag, a Regensburgi őrgróf, Rotenburgi Rudolf „várnagy”) hiányzik a fedőfesték



és az aranyozás, a versszakok kezdő iniciáléira is csak kihagyott helyük utal. A feltehetően Bajor-osztrák Duna-völgye, Regensburg és Bécs közötti tájon keletkezett kódex megtalált lapjai értékes anyaguknak (pergamen) köszönhetik fennmaradásukat. Mint oly sok más esetben is, a befejezetlen, csonkán maradt kódex lapjait más könyvek kötése során felhasználták. Felfedezésük így valóban a véletlen szerencsének köszönhető.
Számunkra a „Regensburgi őrgróf”-ként aposztrofált, valójában inkább palotagrófként értelmezhető (felirata szerint ugyanis nem marktgraf, hanem burggraf), solymászó lovas kíséretében lévő kutyák az érdekesek. A rajz befejezetlensége, sematikussága ellenére megállapítható, hogy ezek az ebek erősen tacskós karakterrel bírnak. A lógófülű, enyhe stoppal elhegyesedő fejű, rövidlábú, hosszútörzsű kutyák jól felismerhetőek. A mai fenotípustól csupán faroktűzésükben térnek el. Az értelmezésnél figyelembe kell venni – a rajz minden anatómiai hiányossága ellenére – az alkotó azon törekvését, hogy a részletekben a legnagyobb pontosságot érje el (a lovas viselete, a ló farhám nélküli szerszámzata). Mindezek tükrében a kutyák jellegzetes megjelenítése nem lehet a véletlen műve. Érdekes információja az ábrázolásnak, hogy nem kotorékmunkában – arra, mint láttuk ott a vadászgörény –, hanem kajtatásban, a vad sólyom számára való felriasztásában látjuk őket dolgozni. A XIII. században tehát, a tacskó már kiforrott fajta németföldön, s mai utódaihoz hasonlóan, sokoldalúan alkalmazható, agilis vadászkutya.
Képek: 1./ Kísérő kutya (Egyiptom, Thébai sírfestmény);
2./ Római márvány szarkofág;
3./ Dinnyekutya (kutyaalakú edény);
4./ Dámák vadászata (miniatúra, 1340-ből);
5./ Üregi nyúl vadászata (Livre de Chasse);
6./ Borzvadászat (Livre de Chasse);
7./ A Regensburgi palotagróf (Budapesti Dalkézirat);
(Megjelent: 2008-ban az Új Kutya Szövetség című lapban)
A Cerruti kódex kynologiai vonatkozásai



A bécsi Osztrák Nemzeti Könyvtár Cod. ser. nov. 2644 jelzetű kéziratát illetjük a címben jelzett névvel. A Cerrutiak a 14. századi Verona egyik vezető családját alkották. Az általuk megrendelt kódex, mint látni fogjuk, elsősorban protokolláris célt szolgált.
A mű sajátos műfajt testesít meg a kódex irodalmon belül: leginkább kézikönyvnek nevezhetjük. Eredeti arab címe: Taqwim es-sihha. Latinra fordításának eredményeként nyerte a Tacuinum sanitatis in medicina nevet („tacuinum” a latinban és olaszban „jegyzetfüzet” jelentéssel bír). Az arab szöveg tabellaszerű elrendezése okán első német kiadása „Az egészség sakktáblája” címen jelent meg 1533-ban, Strassburgban. Arab szerzője, Abu’l Hasan al Muhtar ibn al Hasan ibn Abdun ibn Sa’dun ibn Botlan, rövid nevén Ibn Botlan, Bagdadban született és tanult. 1047-ben Egyiptomba, onnan Konstantinápolyba utazott, majd Antiochiában települt le. A megkeresztelkedett orvos itt működött 1064-ben bekövetkezett haláláig. Számos egészséggel kapcsolatos művet írt. Hatása több évszázadon át érvényesült. A Tacuinumnak 9 arab, 17 latin kézirata maradt fenn. A velencei Szent Márk Könyvtárban őrzött példány a szicíliai király részére készült. A mű népszerűségének sajnálatos következményeként a gazdag megrendelők szemében a szöveg egyre inkább veszített jelentőségéből, fő attrakcióvá a díszes miniatúrák nézegetése, mutogatása vált. A megcsonkított arab szöveghez készült illusztrációk az egykorú olasz tárgyi kultúrát és viseletet, s tárgyunkat érintően, kutyákat ábrázolnak. Kódexünk esetében a kiemelkedő színvonalú veronai iskola stílusában.
A 14,5 cm x 19,5 cm méretű kódex 207 miniatúrájából 21 ábrázol kutyát. Ebből 8 a nemesi, lovagi, s az ezek életmódját követni törekvő gazdag polgári réteg ebeit ábrázolja, 13 a parasztok és kézművesek körében használatosakat örökít meg. Különös jelentősége van számunkra ez utóbbi csoport – egyéb forrásokban történeti korokon átívelő szegényes reprezentáltságára tekintettel – viszonylagos gazdag megjelenítésének.
A trecento stílusában festett miniatúrákon természetesen nem kérhető számon a pontos anatómiai ábrázolás, a teljes természethűség. Legszembetűnőbb a foltozottság geometrikus megjelenítése. Több esetben heraldikai mintákat követő kopófejekkel találkozhatunk. Alaktanilag elkülöníthetően három esetben spániel, hat esetben agár, egy jelenetben vizsla, háromban kopó, egyben alant és egy miniatúrán molosszoid típusú eb írható le.
A Cerruti család címerében egymással szemben ülő, zászlót tartó állatok fejét sisak takarja, így a donációs diploma ismerete nélkül csak vélelmezni lehet, hogy e lények akár kutyák is lehetnek. A datolyát ismertető miniatúrán kis fehér,



nyakörves agár látható, amint játékosan fordul úrnője felé. A petrezselyem termesztéséről és gyógyhatásáról szóló szakasz illusztrációján szintén fehér, közepes termetű eb látható. A fej leginkább az úgynevezett „heraldikai kopó” típushoz sorolható, attól csupán nagyméretű, olasz vizslás lógó füleivel tér el. A törzs alsó vonala azonban kizárja az e fajtához tartozást. A mandragóra gyökér kihúzásához nagytermetű, fehér alapon fekete foltos agarat használ paraszti gazdája. A fehér csillagfürt veteményt a szintén paraszti viseletű gazda ugyancsak nagytermetű, fehér agárral járja. Juhait fejő gazda sövényfalú házából nagytermetű, fehér pásztorkutyája törzsének hátsó fele látszik ki. Megkockáztatható, hogy abruzzói juhászkutya alkalmazásának megörökítéséről van szó. Nem mutat határozott fajtajelleget a friss sajt készítést illusztráló miniatúra nagy fehér ebe, mely jóízűen issza a fateknőbe lecsorgó tejsavót. Kupírozott fülű, erőteljes, rövidszőrű, fehér kutya nyalja fel a lefolyt savót a vaj készítésénél is. Az ék alakú rusztikus fej agár beütésre utalhat. A juhtúró előállítását mutató ábrázolásnál a falatozó paraszt előtt hatalmas, fehér alapon fekete foltos molosszoid típusú jószág fekszik, s szinte kinézi gazdája szájából a falatot. Leginkább cane corsora hasonlatos, ha eltekintünk a mai standardtól eltérő színétől. A fogoly vadászata a vonatkozó miniatúra tanúsága szerint sólyommal történik. A madarakat barna foltos spánielek verik fel. Érdekes a fürj vadászatának ábrázolása. Egyszínű, fehér vizsla állja a vadat, melynek feje erősen „heraldikai kopós”-ra sikerült. Ugyanakkor lendületes rohamban közelít egy barna foltos spániel, hogy felverje azt.
A gazellahús fogyasztásának jótékony hatásáról szóló szakasz miniatúrája a vad elejtését mutatja. A vadászok segítői agarak, egy fehér alant, egy foltos kopó és egy drótszőrű barnásszürke, kissé vizslás jellegű vadászkutya. Míg a nyakörves agarak egyértelműen meghatározhatóak, az alant valószínűsíthető, a kopó és a vizslás jellegű egyedek pontosabb meghatározása nem lehetséges. A vadnyulak elejtésénél is elmaradhatatlan segítők a vadászebek. Agarak és a kép előterében látható olasz kopó (?), nyomában a már többször látott spániellel buzgón űzik áldozataikat. Városi életképet láthatunk a kos hús kimérésénél. Természetesen a leeső falatok reményében itt is láthatunk kutyát. A fehér, barna foltos, fajtajelleget nem mutató eb szorgosan „takarít”. Ugyanezt teszi nagytestű fehér fajtársa a tevemészárszék előtt. Ő küllemre azonosnak látszik a friss sajt készítésnél korábban említett jószággal. A disznóvágásnál is elmaradhatatlan szereplő a ház kutyája. Az asztal alatt bujkáló kis fehér eb nem azonosítható. Az állati agyvelő fogyasztás kísérő képén a rusztikus megjelenésű, barna foltos fehér egyed, bár igen karakterisztikus, fajtajelleget nem mutat. Az állati szív árusnál vásárló cseléd kíséretében a ház urának, vagy úrnőjének kis fehér (olasz?) agara látható, amint nagy odaadással figyeli az eseményeket. A tőgyárus boltjában nyalakodó kutya esetében sem írható le fajtajelleg. Az állati belsőségek feldolgozásának



szemlélőjeként megörökített kis barna foltos fehér ebecske küllemileg – talán megkockáztatható – fajzik a kis olasz agárra. Igaz, a korszerű tenyésztésben, Európában, a standard csak az egyszínűséget engedi meg, de tudjuk, hogy másutt léteznek foltos egyedek. Nem kizárható tehát az 1300-as évek Itáliájában sem létezésük. Utolsó, vadászebeket ábrázoló miniatúraként, úgynevezett „földi állatok” (értsd: nem kotoréklakók) vadászatát láthatjuk. A vaddisznóra és vadnyúlra egyaránt nyakörves agarakat, s egy barna olasz kopót küldtek a vadászok.
A miniatúrák kynologiai szempontból történő tételes vizsgálata eredményeként összefoglalóan megállapítható, hogy míg a nemesség és gazdagok jellemzően fajtatiszta egyedeket tartanak, a nép kutyái – főként városi közegben – többnyire nem mutatnak fajtajelleget. Az eltérés nem kizárólag a vagyoni helyzet függvénye. Előbbiek körében a tudatos tenyésztés, az ezzel párhuzamosan létező zárt tartási mód a vadászkutyák esetében – a meghatározott tenyészcél érdekében – ugyanúgy meghozza eredményét, mint az utóbbi csoportba tartozó pásztornál, aki munkája során szintén a feladat orientált szelektív tenyésztéstől remélhet jó négylábú segítőket. A középkori, elsősorban városi eb népesség, mely inkább az ember mellett, mintsem vele éli többé-kevésbé szabad életét, fontos jelző és köztisztasági munkakört tölt be. E feladatoknál azonban a fajtatisztaság nem követelmény. A spontán szaporulat fenntartja a populációt emberi beavatkozás nélkül. Az ember kiemelhet e körből egyedeket saját igénye szerint. Szükség esetén gyéríti az állományt.
(Kiadatlan kézirat, minden szerzői jog fenntartva!)