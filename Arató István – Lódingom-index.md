---
master_file: "[[@AratoIstvanLodingompdf]]"
---
# Index for Arató István – Lódingom.pdf

Arató István: Lódingom? 1.oldal
4 / 1.oldal
Lódingom?
„Csinom Palkó, csinom Jankó, csontos karabélom. Szép selymes lódingom, dali pár pisztolom.”
Nézzük, mi az a lóding? A XIX. századi szótárakban (Cz-F, Ballagi):
lóding: 1. lőport tartó tok, puskatöltés-tartó 2. puskába való töltés/töltény 3. karabély szíja lóding-pénz: csősznek, pásztornak, puskaporra adott pénz.
Nos, sem egy tok, sem egy szíj, sem a puskapor nem selymes és nem is szép. Az a gyanúnk, hogy a versben a lóding eredetileg ló és még valami lehetett. A ló igen fontos jószág volt a korabeli vitézek számára, s a ló selymes is, szép is. Felvetésemre más kutatók ellenvetették, hogy a lóding bőrből készült lőporzacskót jelenthetett és a finomabb bőrre mondható, hogy selymes. Azonban, mint láttuk Cz-F idejében a lódingnak nem volt lőporzacskó jelentése. Márpedig Cz-F-ék jóval közelebb éltek a kuruckorhoz.
Végezzünk még egy kis oknyomozást. A Révai lexikonban ezt találjuk a Lőfegyverek cikkben:
„A legközelebbi lényeges újítást a hátultöltés lehetővé tétele jelzi. E kérdés megoldása, bár azon már a XV. sz. óta folytonosan fáradoztak, csak a XIX. sz. elején sikerült;”
Ebből egyértelműen következik, hogy a kuruckorban elöltöltős fegyverek voltak.
A Pallas Nagylexikon Lőporszaru cikkében:
„A régebben használt elültöltő fegyverekhez szükséges lőportartó, melyet ökör-, bivalyszarvból vagy szarvasagancsból készítettek; az utóbbiak oldalait címerekkel, feliratokkal és vadászképek kifaragásával díszítették.”
Ebből az jön, hogy az elöltöltös fegyvereket lőportokokból töltötték.



Arató István: Lódingom? 2.oldal
4 / 2.oldal
Lőporszaruk vésett diszítéssel. Szeged, Móra Ferenc Múzeum.
Megvan ennek az oka is! Az elöltöltős fegyverekhez úgynevezett fekete lőport használtak. A fekete lőpor tulajdonsága, hogy igen kényes a nedvességre. (Ld. Tartsd szárazon a puskaport!) Már a legkisebb nedvesség is azt okozza, hogy nem robban fel a töltet. Nos, az összes bőrféleség átengedi a nedvességet. Még a krómtartalmú cserzőanyaggal kezelt bőrök (melyek cipőtalp, lószerszám stb. készítésére használhatók) sem teljesen vízhatlanok. S ilyen kemény, merev bőrökből nem is lehet zacskót csinálni. (A bőröknek van még valamelyest saját nedvességtartalmuk is.)
A szarvasagancsból készített lőportok, lőporszaru nyilván nem engedi át a nedvességet. S kibírja az erősen, szorosan benyomott dugasz feszítő erejét is. (A képen is láthatóan, a nyitott végét bedugaszolták.) Ami azért szükséges, hogy még esőben se engedje be a nedvességet.
Manapság reneszánszát éli az elöltöltős fegyverekkel való sportlövészet. Ezt ritkábban eredeti fegyverekkel, gyakrabban pontos, ma készített másolatokkal végzik. Ezek használati utasításaiban láthatjuk, hogy nyomatékkal figyelmeztetnek a puska csövének szárazzá tételére és a lőpor mennyiségének pontos adagolására. Nyilván a szarvasagancs-darabba pontosan olyan térfogatú üreget fúrtak, amely megszabja az egyszerre betöltendő puskaport. (A vadászés hadi használatú kaliberek esetén ez 50-60 gramm.) Egyértelmű, hogy a lőport közvetlenül a lőporszaruból töltötték a puska csövébe. Végül az is nyilvánvaló, hogy e csontkemény szaruanyag nem nevezhető selymesnek. S ez a perdöntő a kérdésben.
Azonban más megfontolások is a lóding ellen szólnak!
A vers minden versszakában a szótagszámok soronként 8–6–8–6. A „lódingos” versszakban a 8–6–6–6, azaz a harmadik sor sántít. Gyerekkoromban, mikor tanultuk, néhányan önkéntelenül ismétléssel vagy ikerítéssel kiegészítettük a csonka sort: "Szép selymes lódingom, dingom" vagy "Szép selymes lódingom, bingom".
Az ösztönös gyermeki ötlet adja a megfejtést! Nézzük meg az említett szótárakban a bingó jelentését:
bingó helyről helyre vihető vagyon, jószág, ingóság; milyenek: házi bútorok, eszközök, szerszámok, ruhanémük, barmok stb.
Tehát ingó-bingó annyit tesz, mint ingó jószág.



Arató István: Lódingom? 3.oldal
4 / 3.oldal
A ló pontosan ingó jószága, ingó vagyona volt a kuruc vitéznek. Ráadásul a ló futásakor, vágtájakor a lovas pontosan le-föl történő hintázó – ingó-bingó – mozgást végez, tehát ez igen kifejező költői kép is egyben: ingóm-bingóm = ingó, ringató jószágom, ingóságom.
Tehát eredetileg „Szép selymes ló, ingóm-bingóm” lehetett ez a sor.
Először az ingóm-bingóm ingom-bingom-ra változott. Majd ikerítéssel dingom-bingom-ra. A D hang a B ikerpárja teljes természetességgel került be az ikerszóba (teljessé tett ikerítés). Utóbbi dologban közrejátszhatott a ló és az ingó közötti magánhangzó-torlódás is: A ló és az ingó közé kivánkozott egy mássalhangzó. Ez fokozta az ikerítés (d hanggal való) kiegészítésére való késztetést.
Aztán a Szép selymes ló, dingom-bingom „Szép selymes lódingom, bingom”-ra torzult, azaz, a ló és a dingom egybeéneklődött. Végül valamikor lehagyták ezt az „árulkodó” bingom-ot is és így jött létre a mai iskolásoknak tanított, mutatott torzó: „Szép selymes lódingom”, amelyben – mint az elején is említettük - két szótaggal kevesebb van, nyolc helyett csak hat. Így ezt a sort csak két helyen történő nyújtással lehet kiénekelni: lóódiingom. Ha szép pattogósan végigénekeljük, érzékelhetjük, hogy a "lódingom" megtöri ezt a friss ritmust.
Palkó és a Jankó a dalszerző lovainak a neve volt. Sok vitéz két lóval ment a csatába. Ha kilőtték alóla az egyiket, felpattant a másikra. Ugyanis, nézzük a Cz-F. nagyszótárból:
csinu: Igy szólítják Tisza mellékén a csikót. Csinu ne! Néhutt: csidu, csitkó.
Ennek megfelelően: csinu (csikó) => csinum (csikóm) => csinom. Azaz: csinom Palkó, csinom Jankó = csikóm Palkó, csikóm Jankó. (Megjegyzendő, hogy Rákóczinak a kezdeti időkben csak lovas csapatai voltak.)
A fentieket támasztja alá egy szép formai megoldás is, – mely népdalainkban gyakori – a párhuzamok használata. (Gyakran átölelő módon.) Nevezetesen a versszakban lovas sor lovas sorral, fegyveres sor fegyveres sorral van párban, párhuzamban:
Csinom Palkó... – Szép selymes ló ...; Csontos karabélom – Dali pár pisztolom.
Azaz a versszakban – átöleléssel – minden második sor lovas sor ill. fegyveres sor.
Az éneklő kuruc vitéz sorolja azon dolgait, amiket szeret, amikre büszke. Kizárt, hogy karabélyának bármely tartozékát külön hangsúlyozná (tok, szíj, töltény), a lováról meg elfeledkezne! Egy vitézhez, egy lovasnemzet fiához a ló ugyanúgy hozzátartozott, mint diófához a dióillat. Arra volt a legbüszkébb!
A dal vidám hangulatából és a dali szóból is lehet következtetni a büszkélkedésre.
dali = deli: 1. fényesen öltözött vitéz, katona 2. szép, nyulánk termetű; termetes; szép magatartású 3. jó hírben lévő
Azaz, fényesen csillogó, szép formájú, jó hírű, „jó magatartású”, vitézül működő pisztolyai voltak, amikre büszke lehetett, amiket megbecsült és gondozott.



Arató István: Lódingom? 4.oldal
4 / 4.oldal
Végül, miért használt volna a kuruc vitéz az utált labanc nyelvéből származó szót? Látható, hogy minden szempontból hamis a „lódingom”! Úgy tűnik, nemcsak a szobrok válhatnak torzókká hosszú idő elteltével.
A vers eredeti formája tehát a következő lehetett:
„Csinum Palkó, csinum Jankó, csontos karabélom. Szép selymes ló, ingóm-bingóm, dali pár pisztolom.”
Mivel ma már (sajnos) a gyerekek nem tudják ezen szavak jelentését, így Szép selymes ló, dingom-bingom-ot lehet iskolába énekelni. (Vagy megtanítani nekik az eredeti jelentéseket!)
Utószó:
Kuruc zene, kuruc dalok. 17. sz. vége–18. sz. eleje (Thököly–II. Rákóci Ferenc). Kedvelt hangszere a tárogató, amelyet az 1711-es szatmári béke után betiltottak. Egykorú feljegyzések nem maradtak fenn róluk. Tehát a dalok szájhagyomány útján maradtak fenn.
2011. októberében
Arató István