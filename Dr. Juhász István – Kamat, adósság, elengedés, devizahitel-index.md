---
master_file: "[[@DrJuhaszIstvanaj]]"
---
# Index for Dr. Juhász István – Kamat, adósság, elengedés, devizahitel.pdf

Kamat, adósság, elengedés, devizahitel (1. rész)
A kölcsönzés története évezredekre nyúlik vissza. Már Hammurabi törvényoszlopa is
tartalmazott adósjogra vonatkozó szabályokat. Mózes törvényei szintén szóltak az
adósságokról, sőt kamatról, az adósságok elengedéséről is. Az iszlám szent könyve, a
Korán is tartalmaz ilyen szabályokat. Ezeknek a szabályoknak jelentős hatásuk volt az
emberiség társadalmi, gazdasági fejlődésére.
Ha a népemből való szegénynek ... pénzt kölcsönzöl, ne ... követelj tőle kamatot.
(Biblia, Kiv 22,24)
Hammurabi törvényoszlopának 113-119. szakaszai foglalkoznak az adósjoggal. A szabályok a gabona és pénz
kölcsönzéséről, annak vissza nem adásáról, az adósságért szolgaságra (adósrabszolgaság) jutókról, illetve az
igaztalanul adóssággal megvádoltakról szólnak. Példaként lásunk egy esetet:
117. §. Ha valaki adósságba esik, minek folytán feleségét, fiát vagy leányát pénzért eladja,
avagy szolgaságba adja: vevőjük, illetve uruk házában három évig fognak dolgozni; a
negyedik esztendőben felszabadításuk eszközlendő.
Tehát az adósságért cserébe eladott családtagok adósrabszolgasága legfeljebb három évig tarthatott. Ezt
követően ők szabaddá váltak, a tartozást megfizetettnek tekinteték.
Ószövetség – a zsidó vallás
Az Ószövetség számos szabályt ad a kölcsönzésre, kamatra vonatkozóan. Az első ilyen szabály a Kivonulás
könyvében található, de Mózes harmadik könyvében (Leviták) is található hasonló szabály:
Kiv 22,24
Ha a népemből való szegénynek, aki közötted él, pénzt kölcsönzöl, ne viselkedj vele szemben
uzsorás módjára. Ne követelj tőle kamatot.
Lev 25,35-37
Ha veled élő testvéred nyomorba jut és nincs biztosítva a megélhetése nálad, akkor segítsd
úgy, mint az idegent és a vendéget, s maradjon veled. Ne vondd meg tőle a munkát, ne végy
tőle kamatot, hanem féld Istenedet, hogy testvéred eléldegélhessen melletted. Ne kölcsönözz
neki pénzt azért, hogy hasznot húzz belőle, sem pedig ételt, hogy kamatostul kapd vissza.
A kamatfizetés tiltása tehát kizárólag a „népemből való szegényre”, azaz a zsidókra vonatkozik, uzsorának
tekintettek minden olyan kölcsönt, amelyért kamatot is kértek. Hogy az előző még egyértelműbb legyen, Mózes
ötödik könyve (Második törvénykönyv) már kifejezetten megengedő az idegenektől szedett kamatra vonatkozóan:



MTörv 23,20-21
Testvérednek ne adj kamatra sem pénzt, sem élelmet, sem egyebet, amit kamatra szokás
kölcsönözni. Az idegentől kérhetsz kamatot, de testvéredtől ne fogadj el kamatot, s az Úr, a te
Istened megáldja kezed minden munkáját azon a földön, amelyre bevonulsz, hogy birtokodba
vedd.
A Leviták könyve tartalmaz arra vonatkozó szabályt, hogy mi legyen a meg nem fizetett adósságokkal.
Tulajdonképpen kötelező amnesztiát rendel el, de ezt csak minden ötvenedik évben, az úgynevezett jubileumi
évben kell alkalmazni:
Lev 25,8-10
Számolj hét évhetet, hétszer hét esztendőt vagy hét évhét idejét, negyvenkilenc évet. A
hetedik hónapban, a hónap tizedik napján szólaltasd meg a harsonát: az engesztelés napján
fújd meg a harsonát az egész országban.
Legyen ez jubileum számotokra: mindenki kapja vissza birtokát, mindenki térjen vissza
családjához.
A zsidó vezetők ajándékokat adnak Nagy Sándornak (részlet egy tizennegyedik századi görög kéziratból)
Nem csak a családi birtokokat kellett visszaszolgáltatni, de az adósrabszolgákat is fel kellett szabadítani. A
kényszerűen eladott birtok, a rabszolgának eladott családtagok árának meghatározásánál figyelembe kellett
venni, hogy mennyi idő van még hátra a jubileumi évig, azaz tulajdonképpen a hátralévő időszakra vonatkozó
termelési lehetőséget és szolgálatot értékesítették. A 7×7 évet követő jubileumi évet az elengedés évének is
nevezték az előzőek alapján. (ld. Lev 25)
Az adósrabszolgaságra jutott zsidókat nem volt szabad kihasználni (az idegeneket igen!):



Lev 25,39-41
Ha testvéred akkor szegényedik el, amikor ki van neked szolgáltatva, és eladja magát neked,
ne terheld a rabszolga munkájával. Inkább úgy legyen nálad, mint a zsellér vagy a vendég, s
dolgozzék neked a jubileumi évig. Akkor menjen el gyermekeivel együtt, térjen vissza
nemzetségéhez, és kapja vissza atyáinak birtokát.
A kölcsönzéssel, az adósságok megadásával, azok időnként való eltörlésével a későbbiekben is sok gond volt.
Foglalkozik ezzel Nehemiás könyve, a Zsoltárok könyve, a Példabeszédek könyve, Ezékiel könyve is.
Különösen érdekes a Zsoltárok könyvének 109,11 verssora, amely egy ún. átokzsoltár része: Minden java legyen
uzsorások zsákmánya, munkája gyümölcsét vigye el idegen.
A kamat tiltása azért volt érthető abban a korban, mert a pénzt önmagában nem tekintették értéknek, az csak
kifejezője volt más dolgok (gabona, föld, rabszolga stb.) értékének. Ebből az is következik, hogy a pénz
kölcsönzése utáni kamat az munka nélkül megszerzett jövedelemnek számított, és a hittestvérek ilyen módon
való kizsákmányolását tiltották meg Mózes törvényei.
Az Ószövetség önmagában a gazdagságot nem tartja bűnös dolognak, sőt, ellenkezőleg, a vagyon biztosítja azt,
hogy a szegények szociális juttatásokban részesüljenek, tehát a jó tetteknek a forrása.
A kamat tiltásának három olyan feltétele is volt, amelyet a mai pénzkölcsönzésekről már nem lehet elmondani:
– Mivel a pénzeket nemesfémből (ezüst illetve arany) készítették, nem kellett számolni az inflációval.
– Az adósságot törlesztették. Minimális volt annak a kockázata, hogy a kölcsön adott összeg elveszik. Ez nem csak
az erkölcsi, vallási követelmények miatt volt így, hanem az adósság meg nem adásának következményei (pl.
adósrabszolgaság) miatt is.
Az együgyű gazdag (Rembrandt Harmensz. van Rijn 1606-1669)



– A pénz nem funkcionált tőkeként, azaz nem volt jelentősége a likviditásnak, nem kellett számolni a pénz jelen
és jövőértékével (ez értelmetlen is lett volna).
Hogy mennyire sok gond lehetett a kölcsönzésekkel, az adásvétellel annak idején, jól mutatja a Leviták könyvének
25,14 és 25,17 verssorai: Ha eladsz vagy veszel népedből valótól, ne csapd be testvéredet. Senki se csapja hát be a
népéből valót, hanem féld Istenedet, mivel én vagyok az Úr, a te Istened.
Számos további bibliai utalás is van arra, hogy elterjedt volt az uzsora, igen magas volt a korrupció szintje, a bírók
megvásárolhatóak voltak. Az egyházi méltóságok megszerzése, és a működés is számos problémát felvetett,
amelyek ezektől elhatárolódó vallási csoportok kialakulását, majd a későbbiekben a kereszténységet
eredményezték.
Újszövetség – a kereszténység
Az Újszövetség nem ad újabb szabályokat a kölcsönzésre, a kamat tiltására vonatkozóan.
Jézus három példabeszédében is van szó kölcsönről, adósságról, kamatról (A szívtelen szolgáról szóló
példabeszéd, Mt 18,21-35; A talentumokról szóló példabeszéd, Mt 25,14-30; Példabeszéd a minákról, Lk 19,11-27).
Ezek a példabeszédek más típusú erkölcsi tanulságokat, következtetéseket tartalmaznak, ezért ismertetésüktől
eltekintünk.
A pénz értéknélküliségéről, és így a kamatszedés etikátlan és erkölcstelen voltáról Arisztotelész és Aquinói Szent
Tamás is értekezett.
A középkor elején a keresztény egyházak átvették a kölcsönnel, kamattal kapcsolatos ószövetségi tanításokat.
Ezek beépültek az egyes országok törvénykezésébe, olyannyira, hogy kamat követeléséért ki is végeztek
embereket.
Kihasználták viszont a Második törvénykönyv azon megengedő szabályát, hogy idegentől lehetett kérni kamatot,
illetve idegen kérhetett kamatot. Ezek az idegenek a zsidók voltak, akiknek sok mindent megtiltottak (pl. a
földszerzést, egyes szakmák gyakorlását), de a pénzkölcsönzést nem. Pénzre szükség volt, az uralkodók, a
keresztes háborúba induló lovagok kölcsönöztek a zsidóktól.
A zsidó hitelező és családjának megégetése (1465-69 között, Paolo Uccelo, 1397-1475)



Ennek viszont sokszor az volt a következménye, hogy az eladósodott királyok, nemesek bűnbaknak kiáltották ki a
zsidókat, ha kitört egy járvány, aszályos volt az időjárás, vagy más baj érte az országot. Ilyenkor jó, ha az életüket
meg tudták menteni a zsidók, menekültek új területekre, ahol újból kezdődhetett minden. Az adósságoktól
viszont megszabadultak az érintettek.
Ezek az állapotok egészen a XIV. századig fennálltak, akkor kezdett enyhíteni a római egyház a korábbi
álláspontján (erről a következő részben lesz szó).
Korán – az iszlám
Az iszlám vallásúak magukat és vallásukat Ábrahám elsőszülött fiától, Izmaeltől eredeztetik (a zsidók ezzel
szemben Ábrahám második fiától Izsáktól származtatják magukat, Izsák fia volt Jákob, akit Izraelnek is neveztek).
Az iszlám Mohammed mellett több bibliai személyt is prófétájának tart, így Noét, Ábrahámot, Mózest, Dávidot,
Jézust is (béke legyen velük).
Az iszlám szent könyve a Korán, amely számos rendelkezést tartalmaz a kamatra, a kölcsönzésre vonatkozóan. A
kamat tiltása a Koránban ma is az iszlám egyik legfontosabb törvénye. A legfontosabb tiltások a 2. szúra 275-280.
soraiban találhatóak:
275. Akik uzsorát habzsolnak, úgy támadnak fel [majdan], mint az, akit a Sátán földre sújtott
érintésével. Ez [lesz a büntetésük] azért, mert azt mondják: „Az adásvétel ugyanolyan, mint az
uzsora.” Allah azonban megengedte az adásvételt, ám megtiltotta az uzsorát. Aki intést kap
urától és véget vet [annak, ami megtiltatott neki], annak [maradjon meg az], ami [a tiltás
előtt] történt. A [végső] döntés felőle Allah [kezében] van. Akik azonban [a tilalom után]
visszatérnek [az uzsora habzsoláshoz,] azoknak a tűz lesz az osztályrészük és benne [égnek]
örökké.
276. Megfosztja Allah az áldásától az uzsorát [a Feltámadás Napján], ám kamatoztatja majd
az alamizsnát. Allah nem szeret egyetlen istentagadót és bűnöst sem.
277. Akik hisznek, jótetteket cselekszenek, elvégzik az istentiszteletet, és megadják a zakátot,
azoknak megvan Uruknál az ő jutalmuk, azoknak nem kell félniök és nem fognak
szomorkodni.
278. Ti hívők! Féljétek Allahot és engedjétek el a fönnmaradt uzsora [követeléseteket,] – ha
hívők vagytok.
279. Ha nem így cselekesztek, akkor tudjátok meg, hogy Allah és prófétája háborút [támaszt
ellenetek]. Ha azonban megbánást tanúsítotok [és lemondotok az uzsoráról], akkor megillet
benneteket a tőkétek és nem követtek el jogtalanságot és ti [sem] szenvedtek el
jogtalanságot.
280. Ha [adósaitok között] akad valaki, aki szorult helyzetben van, [annak adjatok]
haladékot, amíg könnyebbsége lesz. Ám még jobb számotokra az, ha alamizsnálkodtok [a
megszorultaknak]. [Ti is belátjátok ezt], ha [helyesen] tudtok [ítélni].
A zakát sajátos, szociális célú iszlám adófajta, erről majd a későbbiekben lesz szó.
Az adósságon szerzett jövedelem tehát tiltott az iszlám jog (saria) szerint. A kamatot a szorult helyzetben lévő
kizsákmányolásának tekintik, a másik fél szorult helyzetével való visszaélésnek minősül.
A Korán további helyeken is megemlíti a kamat tilalmát, így például a 3:130 és a 4:161 soraiban is:



3:130 Ti hívők! Ne habzsoljatok uzsorát duplán megduplázva! Féljétek Allahot! Talán
boldogulni fogtok.
4:161 és mivel uzsorát szedtek (t.i. a zsidók), amitől pedig el voltak tiltva és [azért], mivel
csalárd módon felhabzsolták az emberek javait. Fájdalmas büntetést készítettünk elő közülük
a hitetleneknek [a túlvilágon].
A legtiltottabb vagyonszerzési mód az iszlámban a kamatszedés, ez az egyetlen ok a Koránban, amelyért Allah
háborút kezdeményez (2:279).
Van azonban lehetőség az iszlám szerint is kölcsönre és hozamra. Ha a kölcsönző betársul a kölcsönvevő
vállalkozásába, közösen viselik a kockázatot, és osztoznak a hozamon, az elfogadható, az iszlám törvényeknek is
megfelelő.
Hogy ilyen szigorú tiltások ellenére hogyan működhetnek a sariát is betartó bankok, arról a következő részben
lesz szó.
Irodalom:
A Szentírás magyarázata: jubileumi kommentár (Kálvin Kiadó, 1998, Budapest)
Biblia (Szent István Társulat, az Apostoli Szentszék Könyvkiadója, 1976, Budapest)
Haag, Herbert: Bibliai lexikon (Szent István Társulat, az Apostoli Szentszék Könyvkiadója, 1989, Budapest)
Hammurabi törvényei (Az Erdélyi Múzeum-Egyesület Jog- és Társadalomtudományi Szakosztálya, 1911, Kolozsvár)
Keresztyén bibliai lexikon (Kálvin Kiadó, 2000, 2004, Budapest)
Korán (Helikon, 1987, Budapest)






Kamat, adósság, elengedés, devizahitel (2. rész)
A kamatszedés tiltása a kereszténység egyik alapvető törvénye volt. Az első
ezredfordulót követően kezdett ez a tiltás enyhülni, és ebben szerepük volt a
pápáknak, tudósoknak, de leginkább a pénzkereskedelemmel foglalkozó
személyeknek, családoknak. A sorozat második részében a reneszánsz időszakával,
előzményeivel, utóhatásaival foglalkozunk.
Kínjuk kibuggyan s könnyet könnyre sajtol / s hol itt, hol ott kezükkel védekeznek, / hol a gőztől, hol az égő
talajtól.
(a kamatszedők bűnhődése Dante Isteni színjátékában, Pokol, 17. ének)
A cikksorozat előző részében (https://ado.hu/ado/kamat-adossag-elengedes-devizahitel-1-resz/) bemutattuk
három nagy vallás, a zsidó, a keresztény és az iszlám hozzáállását a kamatszedéshez, a Biblia és a Korán
kamatszedés tiltására vonatkozó szabályait.
Tovább haladva az időben, most az első ezredfordulót követő ötszáz év európai eseményeivel foglalkozunk,
továbbra is a hitelezést, kamatszedést állítva a középpontba.
Fibonacci
Fibonacci (eredeti neve Leonardo Bonacci; a filius Bonacci (Bonaccio fia) rövidült később Fibonaccira, de más
nevekkel is jelölték személyét, pl. nevezték őt Pisai Leonardónak is) 1170 körül született Pisában és 1250 körül
halt meg, szintén Pisában. Nevét leggyakrabban a nyulak szaporodásával kapcsolatban említik meg, ennek a
feladványnak a megfejtését szolgáló számsort is róla nevezték el: 1, 1, 2, 3, 5, 8, 13 ..., minden szám az előtte
lévő két szám összege.



Középen a Fibonacci számok alapján képezett spirál, körülötte ennek természeti példái
Fibonacci kereskedőcsaládban született, apja kereskedelmi ügyvivő, sőt követ is volt. Ez lehetővé tette az ifjú
Fibonaccinak, hogy beutazza a mediterráneumot, megismerkedjen más kultúrákkal, sőt tudományos ismeretekre
is szert tegyen. Sokat tanult az araboktól, akik ekkoriban a Földközi tenger partvidékének jelentős részét uralták.
Fibonacci 1202-ben írta meg Liber Abaci (az abakusz könyve) című művét, ez azonban elveszett. Szerencsére
1227-ben újraírta művét, amely fennmaradt. A könyv 15 fejezetében főleg matematikai jellegű fejtegetéseket
olvashatunk, de van néhány olyan fejezete is a műnek, amely megváltoztatta a középkori Európát. Fibonaccinak
ez sokkal nagyobb érdeme, mint a róla elnevezett számsor (amelyet egyébként nem ő „talált fel”).
Művének első fejezetében bemutatja az arab, pontosabban hindu eredetű, az arabok által átvett számsort, amely
1-től 9-ig tartalmaz számjegyeket, a 0-val kiegészítve minden szám felírható velük, és mivel a számírás a
helyiértéken alapul, könnyű vele alapvető matematikai műveleteket (összeadás, kivonás, szorzás) végezni. Ilyen
műveletek elvégzésére az akkoriban általánosan használatos római számírás lényegében alkalmatlan volt, de a
görög és egyiptomi számolási módszerek sem voltak sokkal jobbak.
Az arab számírás nem volt ismeretlen Európában, két évszázaddal korábban Gerbert d’Aurillac már szintén
szorgalmazta az arab számírás elterjesztését vagy az abakusz használatát (sok más mellett). Gerbert d’Aurillacot
az első ezredfordulót megelőző évtizedek legműveltebb emberének tartották, 999-ben II. Szilveszter néven
pápává szentelték, 1000-ben koronát küldött István királynak.
II. Szilveszternek (1003-ban meghalt) nem sikerült az arab számírást elterjeszteni, ez sokkal inkább
Fibonaccinak és művének érdeme!
Fibonacci könyvének további fejezeteiben részletes leírásokat ad arra vonatkozóan, hogy az arab számírással
mennyire leegyszerűsödik a kamatszámítás, a különböző mértékek, pénznemek átszámítása, a kereskedelmi
haszon kiszámítása, a kereskedelmi leltározás és könyvelés (tulajdonképpen a kettős könyvvitel is megjelent már



a könyvében, három évszázaddal később ezt vette át Luca Pacioli (1445-1517)). (A további fejezetek
matematikával foglalkoznak, azokat itt most nem ismertetjük.) Ez nagy fontosságú volt akkoriban, mert nem volt
egységes mérték- és pénzrendszer, sokszor a nagyobb városok is saját rendszereket alkalmaztak.
Ezeket az ismereteket szívesen alkalmazták az észak itáliai városállamok (Pisa, Genova, Siena, Firenze, Velence
stb.) kereskedői, és mivel sok kereskedőcsaládnak voltak lerakatai Itália más területein is (Rómában szinte
mindegyik jelentős kereskedőcsalád jelen volt!), sőt a mediterrán térségben több helyütt is, az ismeretek szép
lassan elterjedtek.
Nem ment azért ez olyan egyszerűen, Firenzében például 1280-ban betiltották az arab számok használatát,
mintha azok az ördögtől való varázslatot jelentenének!



Fibonacci szobra a pisai ferde torony melletti Camposantoban (Giovanni Paganucci, 1863)
Fibonaccit nagy megbecsülés övezte Pisában, 1240-től életjáradékot kapott szülővárosától.
A keresztes hadjáratok szerepe
Az egyházi tiltás ellenére gyakran megkerülték a szabályokat. A kamat helyett a pénzváltás költségeként, vagy a
pénzszállításban rejlő kockázat áraként szedték be a pénzkölcsönzés hozamát.



Nagy lehetőséget biztosított a kamatszedésre a keresztes hadjáratok megindulása. A Szentföldre tartók útja akár
évekig is eltarthatott, az út kockázatos volt, jelentősebb értéket a lovagok és kísérőik nem mertek magukkal
vinni. Helyette letétbe helyezték értékeiket a bankárcsaládoknál, erről igazolást kaptak, és ezen igazolás alapján
juthattak pénzhez az út során vagy a Szentföldre érve a bankárok különböző lerakatainál, képviseleteinél,
természetesen a költségek levonása után. Ez a költség a bank nyeresége volt, valódi tartalma szerint kamat, még
ha nem is így nevezték.
Így alakult ki a csekk és a váltó, mint beváltható értékpapírok.
Ezt a fajta banki tevékenységet a templomos lovagrend is gyakorolta, meggazdagodásuknak ez volt az egyik
forrása.
Szép Fülöp francia király 1307. október 13-án pénteken egyetlen éjszaka alatt megszabadult a templomosok által
nyújtott hitelektől, úgy, hogy legyilkoltatta a rend tagjait. Szerette volna a vagyonukra is rátenni a kezét, de ez
csak részben sikerült, azóta is keresik a templomosok kincsét.
Templomosok megégetése Párizsban
Szép Fülöpnek az akcióban szüksége volt a pápa támogatására is, ezt megkapta V. Kelemen pápától, aki 1312
ben a templomos rendet is feloszlatta (a pápának is hitelezett a templomos rend). 1314-ben a rend utolsó
nagymesterét, Jacques de Molay-t elítélték, és elevenen máglyán megégették. A nagymester az égő máglyán
megátkozta a királyt, a pápát, az őt elítélő bírót: „Isten tudja, hogy ki tévedt és ki követett el bűnt, és a



balszerencse bizony lesújt azokra, akik tévesen ítéltek el minket. Isten meg fogja bosszulni a mi halálunkat.
Tudja meg az Úr, hogy igazság szerint mindazok, akik ellenünk vannak, miattunk fognak szenvedni!”. Egy éven
belül mindhárman halottak voltak!
Dante
Dante a firenzei dóm festményén
Dante (1265-1321) Firenzében született, a városi belviszályokban halálra ítélték, Ravennába menekült. Ott is
halt meg, sírja ma is ott van, a firenzei Santa Croce templomban lévő monumentális síremléke nem tartalmazza
porhüvelyét. (A firenzeiek sokszor szerették volna visszakapni a földi maradványait, eredménytelenül!)
Dante nagy művében, Az Isteni színjátékban kitüntetett szerepe van a kamatnak. A hetedik kör harmadik
gyűrűjében bűnhődnek a kamatszedők, mint Isten birtoka ellen erőszakot tevők, a pokolban alattuk már csak a
legsúlyosabb bűnöket elkövetők, a csalók és az árulók vannak.
Dante ezt a gyűrűt azonosítja a franciaországi Caorsa (Cahors) városával, amely a kora középkorban
felvirágzását annak is köszönhette, hogy a lombardiai bankárok egyik fontos üzletközpontjává nőtte ki magát.
Pokolbéli útján Dante Vergiliust kérdezi a kamatról (akkoriban minden kamatot uzsorának tekintettek, a mai
értelmezés, a mértéktelen kamat, csak később vált a szó jelentésévé):



„Hogy hogy az uzsora sérti
Isten jóságát? fejtsd fel ezt a dolgot.”
„A bölcsészet” – szólt ő – „ki jól megérti,
jegyzi többhelytt, hogy a természet utja
honnan vette folyását s merre tért ki.
Isten esze s munkája volt a kutja.
S ki előtt nyitva áll a fizikája,
s figyel: nem sok lapot fordítva tudja,
hogy mi a művészetnek főszabálya:
természetet követni mint tanitvány,
s igy a művészet Isten unokája.
S a Genezis-t, mindjárt elől kinyitván,
ott megvan, hogy e kettőből vegyed,
amiből élsz, családod gyámolítván.
S mert az uzsorás más utat követ:
megveti a természetet, magában
s tanitványában, s reményt másba vet.
A hetedik kör három gyűrűje; az előtérben Dante és Vergilius II. Anasztáz pápa sírja mellett (könyvillusztráció, 1444-1450 között)
A harmadik körbe belépve Dante találkozik a kamatszedőkkel. A címerekkel, sőt névvel (Vitaliano) azonosított
személyek Dante korának ismert pénzkölcsönzői voltak.



Igy egész magam; szélről, lépdegélek,
hetedik körben, nem messzi a parttól,
oda hol űl a sok szomoru lélek.
Kínjuk kibuggyan s könnyet könnyre sajtol
s hol itt, hol ott kezükkel védekeznek,
hol a gőztől, hol az égő talajtól.
Az ebek nyáron épigy cselekesznek,
orral vagy lábbal, csípéstől ha telten
bolhával, léggyel összeverekesznek.
Amint néhánnyal szembenézni mertem,
akikre a fájó tűz rácsapódott,
senkit sem ismertem, de megfigyeltem,
hogy mindenik nyakán egy táska lóg ott;
melyeknek volt bizonyos színe, címe,
s rossz szemük e táskára kapcsolódott.
Amint nézni közéjük mentem, íme
egy sárga táskán látok egy oroszlán
alakot és arcot – de kék a színe!
S szememmel rajtuk még tovább motozván,
egy másik táskát láttam vérveresset:
s vajnál fehérebb lúd ült a pirossán.
És egy kövér disznóval címeresset
(fehér táskán) hallottam rám rivallva
szólni: „Hát ez idelenn mit kereshet?
Eredj tovább! De mert még nem vagy halva,
tudd meg, hogy szomszédom, ha ő is eljő,
Vitaliano, itt fog ülni balra.
Én vagyok itten Padovából első
flórenciek közt, kik csak ezt dudolják



fülembe: Majd a főlovag is eljő
hozva a táskán három nagy sasorrát!”
Itt száját vonta és nyelvét a résen
kidugva, mint barom ha nyalja orrát.
A kamatszedők büntetése (jobbra)
A Mediciek
A Mediciek a XIII. század körül érkeztek Firenzébe. Hiteles dokumentumok alapján már 1296-ban vezetői
szerepet kaptak a város irányításában, de ez rövid idegig tartott, a következő évtizedekben tartózkodtak a
politikai szerepvállalástól.
A család eredete eléggé bizonytalan, őseik között lehettek szénégetők és orvosok is, a címerükben lévő
labdacsok utalhatnak az orvosi tevékenységre is.
Firenzében kereskedő tevékenységet folytattak, de gyorsan megtalálták a pénzkereskedelmet, mint foglalkozást.
Az egyházi tiltásra is tekintettel főleg pénzváltással, a pénz biztonságos szállításával foglalkoztak. Ez a
tevékenység gazdaggá tette a családot, így az anyagi háttérrel ismét a politika irányába is fordultak.



A Medici-család címere
Cosimo de’ Medici a magas pénzügyi körökkel a konstanzi zsinaton (1414–1418) került kapcsolatba, ahol a
Medici-bankházat képviselte. Ezután már ő intézte a pápaság pénzügyeit is.
A firenzei politikában vetélkedés volt a gazdag családok között a politikai hatalomért, ezt gyakran
gyilkosságokkal, lefizetéssel, zsarolással érték el. A Mediciek ebben nagyon „ügyesnek” bizonyultak, sikerült a
rivális családokat kiszorítaniuk. Ellehetetlenítették őket, elüldözték, vagy meggyilkolták a családok férfitagjait.
Néhány évig Cosimo is áldozatává vált a vetélkedésnek, 1431-ben száműzték. Visszatérése után nem sokkal
viszont felülkerekedtek a Mediciek a többi családon, Cosimo 1434-től három évtizeden át, haláláig Firenze
vezetője volt. Tisztségét fia örökölte, majd két unokája, Giuliano és Lorenzo.
A rivális Pazzi család felbujtására 1478-ban merényletet követtek el a dómban a Mediciek ellen. Giuliano
meghalt, Lorenzónak azonban sikerült elmenekülnie. Ez alkalmat adott Lorenzónak arra, hogy a mögötte lévő
politikai támogatást kihasználva a riválisokat kiirtsa.



A Pazzi-féle merénylet
Ezt követően Firenze politikai vezetését egészen a XVII. századig a Mediciek tartották a kezükben, kivéve 1494
től azt a három évet, amikor Savonarola elűzte őket. Savonarolát végül 1498-ban felakasztották, máglyán
megégették, és visszatérhettek a Mediciek.
A Mediciek már nyíltan folytathattak hitelezési tevékenységet, a pápa bankárjaiként (Savonarolán kívül) senki
nem merte nekik felhánytorgatni a kamatszedést. A banki tevékenység Európa egyik leggazdagabb családjává
tette a Medicieket. A vagyonukból bőségesen jutott pénz a kultúra támogatására is, számos műalkotás az ő
pénzügyi támogatásukkal valósulhatott meg. Elegendő csak Michelangelót és Leonardót megemlíteni.



Gazdagságuk kifejeződése volt, hogy nagyhercegi rangra emelték a családot, a pápa és Európa uralkodói
gyakran kértek kölcsönt tőlük, sőt három pápa is e családból származott, több európai uralkodó is a Medici
családból nősült.
Velence
Mint korábban már volt róla szó, a természeti csapások, járványok, jól-rosszul sikerült háborúk mindig alkalmat
adtak arra, hogy elüldözzék a zsidókat. Az üldözötteknek gyakran kellett hátrahagyniuk javaikat, követeléseik
elvesztek. A középkorban a zsidók foglalkozását is megszabták, gyakran csak alantasnak tekintett
tevékenységeket végezhettek. Ilyen volt a kora középkorban a pénzkölcsönzési és az orvosi tevékenység is (ne a
mai presztízsük alapján ítéljük meg e mesterségeket!).
Nagy zsidóüldözés kezdődött azt követően, hogy a mórokat elüldözték a Spanyolok. A zsidóknak is
menekülniük kellett Spanyolországból, Portugáliából, de a német fejedelemségekben vagy németalföldön sem
tűrték meg őket.
Velence viszont befogadó volt! Jól jött a velenceieknek a zsidók pénzügyi és orvosi szakismerete, nem
mellékesen a magukkal menekített vagyon is. Engedték a zsidókat letelepedni, viszont cserébe kötelezték őket a
banki tevékenység folytatására is.
A velencei dózse elkülönített területet jelölt ki számukra, ezt fallal körülvették, éjszakára még a kapuját is
bezárták. Nem volt szokatlan ez a területi elkülönítés a középkori Európában, más városok is alkalmazták ezt. A
velencei elkülönített terület neve Ghetto Nuovo volt, legvalószínűbb, hogy az e területen lévő korábbi öntödék
olasz elnevezéséből származik a gettó elnevezés, amelyet aztán a későbbiekben máshol is alkalmaztak a
zsidóknak kijelölt kényszerlakhelyekre. Később két további gettót is kijelöltek Velencében, a Ghetto Vecchio
(Régi Gettó) 1541-ben, a Ghetto Nuovissimo (Legújabb Gettó) 1633-ban jött létre.
Velencében a zsidók évszázadokon át békében folytathatták tevékenységüket, amely főleg pénzügyi jellegű volt.
Nem üldözték el őket, a fal és a bezárt kapu éjszakára is viszonylagos biztonságot nyújtott számukra.
A velencei gettó főtere manapság
A velencei köztársaságot Napóleon számolta fel 1797-ben, ő szüntette meg a gettót is. Ettől függetlenül a terület
mai elnevezésében is szerepel ez a szó.
Irodalom:



Dante: Isteni színjáték (Európa Könyvkiadó, Budapest, 1982)
Hibbert, Cristopher: A Medici-ház tündöklése és bukása (Holnap Kiadó, Budapest, 2007)



Kamat, adósság, elengedés, devizahitel (3. rész)
Befejező részéhez érkezett a kamat, a hitelezés történetét bemutató sorozatunk. A
témát csak abbahagyni, lezárni lehet, mert rendkívül szerteágazó területről van szó.
Azt már természetesnek kell vennünk, hogy mind a hitelfelvevők, mind a betétesek
gyakran ellenséget is látnak a bankokban, bankárokban. Előfordul, hogy ennek a
megközelítésnek valós alapja is van, de általánosságban azért meg kell állapítanunk,
hogy a bankokra, a hitelezésre szükség van.
Pecunia Nervus Bellorum, azaz „A pénz a háború mozgatórugója”
(a Fuggerek jelmondata)
A cikksorozat első részében (https://ado.hu/ado/kamat-adossag-elengedes-devizahitel-1-resz/) bemutattuk
három nagy vallás, a zsidó, a keresztény és az iszlám hozzáállását a kamatszedéshez, a Biblia és a Korán
kamatszedés tiltására vonatkozó szabályait. A második részben (https://ado.hu/ado/kamat-adossag-elengedes
devizahitel-2-resz/) az európai hitelezés középkori fellendüléséről volt szó, amelyben – sok más mellett – szerepe
volt Fibonaccinak, a keresztes hadjáratoknak, a templomosoknak, a Medicieknek.
A római egyház már régen elfelejtette a kamatra vonatkozó bibliai tiltást. A világ bankjai között ma már kiemelt
szerepet játszik az 1942-ben alapított Vatikáni Bank. Átláthatatlan ügyletei, pénzmosás, korrupció, sikkasztás, sőt
gyilkosság gyakori címszavak az intézmény működésével kapcsolatban. Átláthatatlansága némileg csökkent az
előző években, hetven év után először, 2013-ban közzétették a bank mérlegét.
A bankházak elterjedése
A bankházak a XIII-XV. században terjedtek el, először főleg az észak-itáliai városállamokban. Sokáig Siena volt
ebben a legjelentősebb, de egy bankcsődöt követően Firenze vette át a vezető szerepet.
A bankházak egy-egy család kezében voltak. Firenzében sem a Mediciek voltak az elsők, de ők voltak azok, akik a
pénzügyi-gazdasági hatalmukat „összeházasították” a politikai hatalommal, és azt évszázadokon keresztül
kíméletlenül (gyilkosságok, halálos ítéletek árán is) meg tudták őrizni.
Fuggerek
A német területeken a XV. század végén a Fuggerek alapítottak sikeres bankházat Augsburgban. A bankház üzleti
nyilvántartásai rendkívül precízek és hatékonyak voltak. Megteremtették a hármas könyvelés rendszerét,
amelyben nem csak a „tartozik” és „követel” oldal voltak folyamatos nyomon követhető, hanem a harmadik
pillérrel, az ellenőrzést, a revizori tevékenységet is bevitték a gyakorlatba. A rendszert a cég főkönyvelője,
Matthäus Schwaz alakította ki, „Könyvelési minta” című könyve évszázadokon keresztül az üzleti élet
alapkönyvének számított.



Jakob Fugger és felesége, Sybille (Hans Burgkmair d. Ä.., 1498)
A Fuggerek bérbe vették az adóbehajtási jogokat, belevágtak a búcsúcédula árusítási üzletbe. Nem véletlen, hogy
Luther maga is kíméletlenül ostorozta a kíméletlen adóbehajtásukról és lelketlen cédulaárusításról elhíresült
Fuggereket. Rövidesen Rómában is jelentős érdekeltségeket szereztek (pénzverés, a svájci gárda költségvetésének
kezelése stb.), ahol a Mediciekkel osztozva uralták a pápai pénzügyeket is.
Röviddel a bankház megalakulása után a Fuggerek már Magyarországon is szerephez jutottak. Mátyás király
halálát követően II. Ulászló katasztrofális pénzügyi döntéseket hozott. A kincstár kiürült, és a király a Fuggereknek
zálogosította el a felvidéki várakat, bányavárosokat (például Besztercebányát). A Fuggerek rövid idő alatt
lényegében kifosztották ezeket a területeket. A török előrenyomulásával aztán távoztak az országból. A mai napig
tartó „örökségük” az, hogy a kapzsi, fösvény jelentésű „fukar” szavunk ennek a családnak a nevéből ered.



A Fugger család címere
Az információszerzés fontosságát igen korán felismerték, sőt a megszerzett információkat nyomtatásban is
megjelenttették, így a mai újságírás megalapítóinak is a Fuggereket tekinthetjük. A Fuggerek olyan jól működtek,
hogy másfél évszázaddal a bankház megalakulását követően a Német-Római Birodalom vagyonának tizedét
tudhatták a kezükben. Finanszíroztak pápákat, uralkodókat, háborúkat, szóval sok mindenben benne volt a kezük.
Sajátos öröksége a Fugger-birodalomnak, hogy az általuk a XVI. század elején alapított szociális bérlakások
(ennek neve Fuggerei) 250 családnak biztosított igen olcsó megélhetést. Ez természetesen népszerűséget szerzett
a Fuggereknek Augsburgban. Az alapítólevél szerint csak augsburgi születésű, katolikus, jó magaviseletű
házasemberek találtak szállásra a Fuggerei-ben. Az egyetlen kikötés az volt, hogy a Fugger-család tagjaiért a
bérlők naponta elmondjanak egy-egy miatyánkot, üdvözlégyet és hiszekegyet. A bérlakások ma is működnek (140
darab), sőt a bérleti díjak reálértéke is szinten maradt az öt évszázad során. Hogy a Fuggerekért hányan
imádkoznak manapság, azt nehéz lenne megmondani.



Jacob Fugger és főkönyvelője, Matthäus Schwarz az arany dolgozószobában
A grófi és hercegi címeket viselő Fuggerek ma is köztünk élnek, vagyonuk egy részét (várakat, kastélyokat,
földbirtokokat, műkincseket) sikerült megőrizniük, főleg az idegenforgalmi szektorban tevékenykednek.
Rothschildok
A sok bankárcsalád közül még egyről mindenképpen említést kell tenni, a Rothschildokról.



Mayer Amschel Rothschild 1744-ben született Frankfurtban, gazdag zsidó családban. Apja vegyeskereskedéssel,
pénzváltással foglalkozott. Külkereskedelmi és pénzügyi ismereteket tanult, 19 évesen tért vissza Frankfurtba.
Apja révén is kiváló kapcsolatokkal rendelkezett a hesseni választófejedelem udvarában, ügyes akcióival sikerült
Vilmos választófejedelem bizalmát is elnyernie. Kezdetben pénzváltással, váltóleszámítolással foglalkozott, majd
bankot alapított, amely sikeresen működött.
Öt fia született 1773 és 1792 között, akiket bevezetett a bankártevékenységbe, rájuk a Frankfurtban, Bécsben,
Londonban, Nápolyban és Párizsban létrehozott fiókintézmények vezetését bízta. Mayer Amschel Rothschildot
nevezték már a „nemzetközi pénzügyek alapító atyjának” is. A Forbes magazin 2005-ben felmérést készített
minden idők legbefolyásosabb személyeiről. A huszas listán Mayer Amschel Rothschild a hetedik helyen
szerepelt.
A dinasztiaalapító és öt fia
Befolyásuk révén gyorsan ők lettek a legjelentősebb hitelezői az akkori uralkodóknak. Német és angol nemesi
címet is szereztek maguknak. A nemesi címet lényegégében megvásárolták, például a Metternichnek nyújtott nagy
összegű kölcsönnel. Még a címerüket is maguknak tervezték, amely felrúg minden heraldikai szabályt. De
elegendő pénzért még ezt is lehet!
Címerük jelmondata „Concordia Industria Integritas” (Harmónia, egységesség, ipar) volt. A legfontosabb
célkitűzésük ugyanakkor hiányzik erről, ugyanis a legfontosabbnak az információk gyors és hiteles megszerzését
tekintették. Postagalamb szolgálatot építettek ki, amely jóval gyorsabb volt, mint a lovas futárok.



A Rothschild család címere
Az információs előny leginkább a waterloo-i csata utáni londoni tőzsdei akcióval mutatható be: Nathan Mayer
Rothschild, a londoni fiókvezető nyolc órával korábban tudta meg Napóleon vereségét, mint ahogyan Wellington
futárja Londonba ért. Rothschild hátát egy oszlopnak vetve (a börzén az oszlopot Nathanról nevezték el) elkezdett
nagy mennyiségben angol államkötvényeket eladni a tőzsdén. Futótűzként terjedt a hír, hogy Rothschild elad,
minden bizonnyal értesülése volt Wellington vereségéről (legalább ezt hitette el velük Rothschild), erre sokan
követték a példáját, az angol állampapírok árfolyama mélyre zuhant. Mikor már elég alacsony volt az árfolyam,
Rothschild fordított a taktikán, felvásárolta a papírokat, és ezzel hatalmas nyereséget ért el. Az etikus pénzügyi
magatartással kár is lenne megvádolni őket, más ügyleteiknél is gyakran találkozhatunk ilyen típusú
hozzáállással.



Tőzsdei jelenet a waterloo-i csata után
A Rothschildok pénzügyi befolyásukkal próbálták az eseményeket irányítani (többek között) a dán királyság
pénzügyi nehézségei, a napóleoni háborúk, az amerikai függetlenségi háború és az amerikai polgárháború, a
szuezi csatorna felvásárlása esetében is, de finanszírozásukkal jöttek létre az első zsidó telepek Palesztinában is
(amelyek a később létrejött Izrael kezdeményének tekinthetők).
Tel-Aviv alapítása a tengerparton – 1909
A londoni és párizsi Rothschild bankházak ma is működnek. Vagyonuk révén a világ egyik leggazdagabb
családjának számítanak. A tényleges vagyonuk nem is mérhető fel, mert alapítványok, egyesületek, alapok
bonyolult hálóján keresztül irányítják pénzügyi birodalmukat. Hatalmas hír volt 2010-ben, hogy 212 év után a
Rothschild családi bankbirodalom élére olyan személy került, aki nem Rothschild.
Összegzés
Miért is veszünk fel hitelt?



Magánszemélyként leggyakrabban előrehozott fogyasztási célból. Még nincs pénzünk a lakás, a bútor, a televízió,
az utazási szolgáltatás megvásárlására, de bízunk abban, hogy a jövőben lesz, és a felvett hitelt, valamint kamatát
jövőben várható jövedelmünkből kívánjuk törleszteni.
A vállalkozói tevékenységet folytatók esetében a hitelfelvétel célja lehet a vállalkozás beindítása, beruházás,
készletezés (stb.), és a törlesztést a jövőbeni várható bevételekből, nyereségből kívánják törleszteni.
A hitelfelvételnek egyéb céljai is lehetnek, például más hitelek kiváltása, vagy egyszerűen spekulációs célzat.
Ilyen spekulációs célzat is jelen volt a címben jelzett devizahitelek többségénél.
És itt meg kell állnunk egy szóra!
A „spekuláció” szót a magyar nyelvben rendkívül negatív tartalommal használjuk. Az idegen szavak szótára szerint
is ez üzérkedést, nyerészkedést, gyors, könnyű és nagy haszonra törő kereskedelmi vállalkozást jelent. Ez a
jelentéstartalom – politikai hátszéllel – mára szinte a hazaárulóig szélesedett ki.
Ez eléggé sok problémát vet fel, mert a spekuláció mindössze annyit jelent, hogy elgondolkodunk jövőbeni
eseményeken, és azok várható bekövetkezése alapján hozzuk meg döntéseinket. Nem csak a bankár spekulál,
hanem a hitelfelvevő is (devizahiteles és más hitelfelvevők), de egy munkavállalási döntés, egy házasság is igényli
az előregondolkodást.
Honnan van a bankoknak pénze a hitelekhez?
Még politikusoktól is elhangzik időnként, hogy elegendő sok pénzt nyomtatni, és ez már megfelelő forrást biztosít
a hitelezéshez, sőt gazdagsághoz. Ez bizony nagy butaság, sokszor érthetetlen, hogy alapvető gazdasági ismeretek
hiányában hogyan kaphat valaki szerepet a politikában!
A modern bankok nem a saját pénzüket hitelezik, hanem a betétesek pénzét. A bankalapításhoz jelentős tőke kell,
de ennek szerepe főleg biztosíték jellegű. A bank működési költségeinek fedezete és nyeresége a betéteseknek
fizetett kamat és a hitelfelvevőktől kapott kamat különbsége. Ez azt is jelenti, hogy a betétesek biztosítják a
hitelezéshez szükséges pénzt, illetve a betéti kamat alacsonyabb, mint a hitelkamat. (A bankműködés ennél jóval
bonyolultabb, de a részletekbe itt nincs értelme belemenni.)
Optimális esetben a hiteleket (kamatokkal együtt) visszafizetik, a betétesek megtartják tőkéjüket, és még
hozamot is realizálhatnak.
De nincs optimális eset!
A hitelezők sokszor nem képesek törleszteni, a bank is hozhat rossz döntéseket (rosszul spekulál), de
közbejöhetnek olyan külső események is (természeti katasztrófa, járványok, háború stb.), amelyek ellehetetlenítik
a megfelelő működést. Már a XIV. században is volt bankcsőd (Sienában), a Firenze és a Mediciek részben ennek
köszönhették felemelkedésüket.
A biztonságos bankműködés érdekében – a mai fejlett világban – igen szigorú szabályokkal lehet bankot alapítani,
működtetni. Az államok, sőt az Európai Unió is bankfelügyeleti rendszert működtetnek, hogy megóvják a
betétesek és a hitelfelvevők érdekeit. Ilyen körülmények között is előfordulhat bankcsőd, a bankok – megkerülve
a szabályokat – képesek lehetnek visszaélésszerű működésre. Nem csak Magyarországon volt az előző
évtizedekben több bankcsőd, de még a 2008-2010-es világgazdasági válság közvetlen oka is a hibás bankműködés
volt (az Egyesült Államokban).
Sokszor vetődik fel kérdésként, hogy a devizahiteleket miért nem törlik el, vagy a devizahiteleseket miért nem
kártalanítja az állam.
A hitelfelvevő jövőbeni várható események alapján hozza meg döntését. Ennek kockázatát neki kell viselnie.



Lehetnek rendkívüli események, hibás döntések, amelyek felvethetik a bank, vagy a felügyelő szervek (állam)
felelősségét is. Ebben az esetben a bank a betétesek pénzéből, az állam az adófizetők pénzéből tud kárpótlási
intézkedéseket hozni. A devizahitelezések kapcsán – bizonyos mértékben – mindkettőre sor került, azaz
ténylegesen olyan személyek fizették meg a devizahitelek kockázatát, veszteségét, akik semmilyen mértékben
nem vettek részt a spekulációkban.
Természetesen vizsgálható a hitelszerződések jogszerűsége, hogy nem tévesztették-e meg a hitelfelvevőket a
bankok, de erre – és ezt az eddigi hazai bírósági és uniós bírósági döntések is alátámasztották – polgári peres
eljárásokban kerülhet sor. Ha a bankok az ilyen pereket sorozatosan elveszítenék, akkor kerülhetne sor akár
büntető eljárásokra is. Egyelőre nem tartunk ott.