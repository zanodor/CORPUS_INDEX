---
master_file: "[[@ZsidoArpadFejedelem]]"
---
# Index for A zsidó Árpád fejedelem és a mélymagyarok - interjú Komoróczy Gézával.pdf

A zsidó Árpád fejedelem és a mélymagyarok
Interjú Komoróczy Géza történészprofesszorral
A magyar történetírás meglehetősen szűk keresztmetszetben
tárgyalja a zsidók magyarországi történetét: a holokauszt
tragédiája előtti időkből jellemzően jelentéktelen idegenekként
vagy kapitalista gyárosokként tűnnek fel előttünk - miközben
egy szerzetes feljegyzése szerint a magyarok már a 10.
században szerettek azzal büszkélkedni, hogy a zsidóktól
származnak. A zsidók története Magyarországon című
kétkötetes gigantikus munkájában Komoróczy Géza professzor
tudományos alapossággal vizsgálja a két nép közös történelmét.
Miért vágott bele ebbe a hatalmas munkába?
- Mint történészt nagyon izgatott az, hogy a 18. század végéig szinte
teljesen kihasználatlanok azok a forrásanyagok, amelyek a
magyarországi zsidó történelemre vonatkoznak. A magyar történeti
irodalom a kezdetet illetően a zsidókat többnyire jelentéktelen idegen
elemként említi, majd a modernizáció idején leginkább mint
gyárosokról, a kapitalizmus hordozóiról esik róluk szó, ráadásul
gazdasági szerepük tárgyalása a magyar gondolkodásban az
antiszemitizmussal keveredik, és ezt is szerettem volna világosan
tisztázni. Próbáltam kiaknázni a belső, zsidó, héber forrásokat. Meg
akartam rajzolni a magyarországi zsidók szoros beágyazottságát az
európai (askenázi) zsidók történelmébe.
A holokauszt miatt talán természetesnek vehető, hogy a zsidók
magyarországi történetében a 19-20. század túlsúlyos - magam is a
vészkorszaknak szántam a legtöbb oldalt -, ám szerettem volna, ha



ez a „hegy" nem takarja el a mögötte elterülő „dombokat" és
„lapályokat". Merthogy a zsidók magyarországi története a 10.
században kezdődik.
A könyvében idéz egy szerzetest, aki a 10. század végén azt írta,
hogy a magyarok szeretnek azzal büszkélkedni, hogy a zsidóktól
származnak. Ez azt jelenti, hogy nem- csak hosszú múltra tekint
vissza, hanem eredetileg baráti volt a zsidó-magyar kapcsolat?
- A szerzetes utalása még kevés ennek megítéléséhez, de
mindenképpen érdekes, hogy majd a 16. században a protestáns
históriásének-irodalomban is megjelent ez a motívum, amit Ady úgy
adott vissza, hogy „keresvén zsidókkal atyafiságunk".
A honfoglalás előtt a magyar törzsek már találkozhattak zsidó
kereskedőkkel. Ennél erősebb kapcsolatnak bizonyult a kazár
birodalommal való érintkezés, amelynek nagyfejedelmi udvara zsidó
hitre tért. A magyar törzsek a birodalom mellett vagy éppen annak
keretei között éltek a 8-9. században, és volt olyan időszak, amikor a
kazárok szövetségesei voltak. Márpedig könnyen elképzelhető, hogy
nemcsak a kazárok, hanem szövetségeseik vezetői is felvették a
zsidó vallást. Ezért merem azt mondani - magamban egy kicsit
nevetve azon a fricskán, amit ez a mélymagyar tudatnak jelent -,
hogy ha valaki egyáltalán zsidó volt a honfoglaló magyarok között,
akkor Árpád fejedelem biztosan.
A zsidó-magyar kapcsolatra vonatkozó legkorábbi dokumentumok
egyébként a 11. századból származnak, amelyek a Rajna-vidék és a
kijevi nagyfejedelemség között utazó kereskedők tevékenységével
kapcsolatosak.
A 14. század elején írt krónikás feljegyzések már Budán zsidó kapuról
és a zsidók zsinagógájáról szólnak. A tatárjárás után, az 1250-es
években IV. Béla a budai pénzverde felállításához az osztrák herceg



kamaragrófjai közül hívott meg zsidókat, akiknek privilégiumokat
adott: teljes feudális jogokat kaptak, földbirtokaik voltak, kardot
viselhettek - még ha ez az állapot nem is tartott sokáig. Az általános
történetírói felfogás szerint Nagy Lajos 1360-ban űzte ki a zsidókat,
az én kutatásaim - egy héber krónikás adata! - szerint azonban ez
1348-ban, a nagy pestisjárvány idején történt, és ebben jelentős
szerepe volt annak, hogy elterjedt a vád: a járványt a zsidók
terjesztik.
A magyar-zsidó viszonyt mennyiben befolyásolta Róma?
- 1215-ben a IV. lateráni zsinat jelentős változást hozott a római
katolikus egyház álláspontjában. Korábban a céljuk az volt, hogy a
zsidókat mint az eredeti kinyilatkoztatás bizonyítékait mutassák fel, a
zsinat után viszont ezt felváltotta a térítési szándék. Arra az esetre,
ha ez nem sikerülne, kilátásba helyezték, hogy a zsidók mozgásterét
a legszűkebbre korlátozzák - bár a megsemmisítésük nem merült fel.
Ennek eredményeként a 13. században a magyar királyság, illetve a
pápaság és annak magyarországi legátusa között nem kevés
feszültség keletkezett annak kapcsán, hogy az Árpád-házi királyok,
különösen II. András vagy IV. Béla szívesen alkalmaztak zsidókat
államigazgatási feladatokra.
Mit gondol, mi lehet az oka annak, hogy a diaszpóralét, a
jogfosztások és üldöztetések ellenére a zsidóság nemcsak
fennmaradt Európában, hanem később - különösen Magyarországon
- a polgárosodás egyik motorját jelentette?
- Ennek kulcsa abban rejlik, hogy a zsidó közösségek rendkívüli
módon ragaszkodtak a hagyományaikhoz - ami jóval tágabb
fogalom, mint a vallás -, de nem dogmatikusan, hanem mindig
készen arra, hogy megújítsák, modernizálják. Márpedig ebbe a
hagyományba beletartozott a szolidaritás, a királyi-állami törvények



megtartásának talmudi elve, miközben mégis ragaszkodtak egyfajta
autonómiához, például a belső üzleti vitákban rabbinikus bíróság
döntött. Emellett ragaszkodtak az arányos tehervállaláshoz - Mária
Terézia türelmi adójának egyharmadát fejkvóta alapján mindenkinek
vállalnia kellett, kétharmadát viszont a vagyoni helyzet alapján
vetették ki, vagyis mindenkinek fizetnie kellett, de a gazdagok
arányosan többet fizettek. Ezt a modellt ma progresszív adózásnak
hívjuk.
Előny származott a földrajzi megosztottságból is, ugyanis a
hagyományok más és más módon fejlődtek tovább, miközben a
közösségek laza kapcsolatban maradtak egymással. Ez azt
eredményezte, hogy a kihívásokra mindig volt valami válasz - nem
egyetlen ötlet volt, hanem száz. A sokközpontú, a döntési hatáskört
értelmesen szétterítő társadalom pedig alkalmazkodóképesebb, mint
a centralizált, mivel hatékonyabban tud reagálni a körülmények
változására.
Természetesen többnyire vallási jellegű kérdések merültek fel, de
számos gyakorlati problémára is ebből a közös tudásbázisból pattant
ki a megoldás. Például amikor a 9-10. században az arab hódítás
miatt a mediterráneumban a tengeri kereskedelem nehézzé vált, a
szárazföldi utak pedig eleve veszélyesek voltak, a rádhánita zsidó
kereskedők kifejlesztették az utalvány intézményét. Ez lehetővé
tette, hogy ne kelljen komplett vagyonokat magukkal vinniük az útjaik
során: ezzel a papírral ők maguk vagy üzletfeleik akár Novgorodban
is megkaphatták a pénzüket. Ebből fejlődött ki a korai bankrendszer.
Nagyban szolgálta a fennmaradást az írástudás és a tanulás is, a
sokat utazó kereskedők pedig számos nyelvet ismertek: a Török
Birodalom például tolmácsként többnyire isztambuli, belgrádi vagy
magyarországi zsidókat alkalmazott.



Ez nyilván információs hatalmat is jelentett számukra, nemigaz?
- Abban az értelemben mindenképpen, hogy meg tudták magukat
védeni - a zsidó közösségek tevékenysége ugyanis nem arra irányult,
hogy mások fölött hatalmat gyakoroljanak.
Vitathatatlan, hogy a 19. század második felében, illetve a 20. század
elején a zsidók meghatározó mértékben hozzájárultak Magyarország
modernizálásához, a polgárosodáshoz, ráadásul velük „nem volt
annyi baj", mint más nemzetiségekkel, hiszen a nemzeten belül
képzelték el a jövőjüket. Ehhez képest az 1880-as években Istóczyék
az antiszemitizmusra már pártot tudtak alapítani, majd Trianon után
is a zsidók lettek a fő felelősök a tragédiáért. Mi lehet ennek a
magyarázata?
Ennek a jelenségnek a gyökere a politikai antiszemitizmusban
keresendő, ami Németországból indult ki a középkori keresztény
antiszemitizmus szekuláris változataként. Az alap már nem az volt,
hogy a zsidók megölték Jézust, hanem hogy megrontják a
nemzettestet.
Istóczyék ezt importálták?
- Igen. Ugyanakkor ennek az antiszemitizmusnak nem a zsidók
kiirtása volt a célja, hanem a kitelepítésük Palesztinába. A „végső
megoldás" Hitlernél vált céllá a második világháború folyamán.
Viszont azok után, ami a háború végén Magyarországon történt, egy
szót sem volna szabad kiejteni, még abból sem, amit Istóczy
hirdetett, hiszen egyértelművé vált, hogy ezek az eszmék hova
vezetnek. A legveszedelmesebb méreg az, amikor leszármazási,
vérségi alapon akarják meghatározni, hogy ki tartozik az adott
politikai-területi egységhez, a nemzethez - ez ma tetten érhető a
magyar jobboldalon. A mai Magyarországon elenyésző azok aránya,
akiknek ősei Árpáddal jöttek az országba. Nem csak ők a nemzet.



A két világháború közötti korszak, illetve Horthy mai reneszánszának
egyik hangsúlyos eleme, hogy a kormányzót a nemzet építőjének és
a zsidók védelmezőjének igyekeznek beállítani. Mit mond erre a
történész?
- A jeruzsálemi Yad Vashem Intézet több mint 700 egyéni elismerést
adott ki magyar zsidómentőknek, de gondolja meg: 437 ezer zsidót
vittek el vidékről csendőrök, rendőrök, honvédek, vasutasok, a
közigazgatás és végső soron a lakosság asszisztenciája mellett.
Amikor Horthy leállíttatta a deportálást, ez már befejezett tény volt. A
zsidómentők többsége Budapesten tevékenykedett, és emellett az,
hogy arányai-ban a fővárosi zsidók közül többen menekültek meg,
lényegében a külföldi akcióknak és a cionistáknak köszönhető, nem a
magyar helytállásnak.
Az egyházi vezetők már az első és a második zsidótörvénynél is
dicstelen szerepet vállaltak: a felsőházi vitában mindhárom nagy
egyház püspöke messze túlment azon, amit akár az igen szavazatok
is megkívántak volna, hiszen kimondottan a zsidók mint faj és mint
vallási közösség ellen foglaltak állást. A harmadik zsidótörvénynél
már megtört ez a generális zsidóellenesség, de a keresztény
egyházak 1944 nyarán még a kikeresztelkedés lehetőségét is
korlátozni próbálták, és a Szálasi-rezsim alatt is - kivételektől, mint a
szerzetesrendek, eltekintve - csak a kikeresztelkedett zsidók
védelmében léptek fel.
Vannak legendák a zsidók segítése körül is. A levéltári kutatások
során előkerült egy olyan dokumentum, amely idősebb Antall József
szerepét is más megvilágításba helyezi.
A zsidómentőként tisztelt egykori politikus mint lengyel menekültügyi
kormánybiztos a lengyel menekültekkel foglalkozó - de zsidókat is
pártfogásba vevő - bizottság két tagjának, Szapáry és Károlyi



grófnőnek írt levelében felszólítja őket, hogy ellenőrizzék, nehogy a
lengyel menekültek között zsidók is részesüljenek a magyar
támogatásban, mert ez túlmegy a kormány szándékán.
Mindez azt jelenti, hogy a forrásanyag alapján komolyan át kell
gondolni, mi volt Horthy, a magyar állam, az egyházak, a magyar nép
szerepe 1938 és 1944 között a zsidók törvényi kiszorításában és
százezrek elpusztításában. A történelmi felelősség vállalása abban
áll, hogy ne engedjünk teret a zsidógyűlöletnek, hogy utasítsuk el a
hamis illúziókat.