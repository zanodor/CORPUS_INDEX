---
master_file: "[[@DrJuhaszIstvanl]]"
---
# Index for Dr. Juhász István – Az adószedő kutyája.pdf

„”
Az adószedő kutyája
Az adózás története sok érdekességet tartalmaz, nem csak a pénzügyek, hanem az élet számos más
területén is. Ilyen érdekesség például az, hogy a dobermann nevű kutyafajta egy adószedőnek és az ő
hivatali tevékenységének köszönheti létrejöttét.
Az adószedő mestersége veszélyes foglalkozás. Mindig is az volt, hiszen tevékenysége okán sokszor gyűlölték őt.
Aki elveszi mások javait, miközben nehezen láthatóak, érezhetőek az ellenszolgáltatások, szükségszerűen
ellenérzést váltanak ki az adózókból.
Veszélyes mesterség volt ez azért is, mert az adószedő által beszedett adó gyakran jelentős összegű volt,
céltáblájává válhatott rablótámadásoknak, gyakran az életét sem kímélték meg.
Ezt a veszélyt gyakran azzal ellensúlyozták, hogy az adószedők katonai vagy rendőri segítséggel látták el
tevékenységüket, megvédve őket a tettlegességtől, a kifosztástól.
Ez olyannyira így van, hogy a jelenlegi magyar szabályozás szerint is, ha az eljárás zavartalan lefolytatása
másképpen nem biztosítható – igazoltatás esetén, ellenőrzési vagy végrehajtási eljárás során – az eljáró
adóhatóság a rendőrségről szóló törvény szerinti rendőri intézkedés megtételét kezdeményezheti, vagy a NAV
hivatásos állományú, jelen lévő tagja útján biztosíthatja tevékenységének megfelelő körülményeit. Ennek során az
eljáró szervek akár kényszerintézkedéseket is tehetnek.
Az előzőek szerinti őrző-védő szolgálatot kutyák segítségével is lehet biztosítani. Ezt a módszert alkalmazta a mai
Németország területén lévő Apolda város környékének adószedője is. (ApoldaWeimartól nem messze lévő
németországi város.)
Karl Friedrich Louis Dobermann (eredetileg Tobermann) Apolda városában született 1834 január 2-án, és itt
is halt meg 1894 június 9-én (a képen baloldalt). Élete során többfajta közhivatalt is ellátott Apolda
városában, volt félállású rendőr, gyepmester (sintér), majd adóbehajtó, később éjjeliőrként is
tevékenykedett. Cseppet sem veszélytelen állásait az általa kitenyésztett kutyák segítségével látta el.
Dobermannak adóbehajtóként gyakran nagy összegekkel kellett közlekednie, s valószínűleg funkciójából
kifolyólag sem örvendhetett nagy népszerűségnek, úgy döntött hát, hogy egy falka olyan kutyával veszi körül
magát, amely képes megfutamítani a tolvajokat. Ehhez bátor és vad, harapós kutyákra volt szüksége. A
gyepmesteri tapasztalatait és a sintérként szerzett „nyersanyagot” kihasználva a rendelkezésére álló kutyákból
kiválogatva a legbátrabb, legkeményebb példányokat – elkezdte kialakítani saját testőreit.
Dobermann egyik angliai útja során megismerte az airedale terriert , ami egy rendkívül bátor fajta. Elhatározta,
hogy létrehoz egy „óriási terriert”, amelyben egyesül a terrierek mozgékonysága és az őrző-védő kutyák ereje.
A tenyésztés eredményét először 1863-ban mutatta be az apoldai kutyavásáron (ma kutyakiállítást mondanánk),
és nagy sikert aratott vele.
Kérdéses, hogy a tenyésztésben mennyi volt a tudatosság, és mennyi a véletlen, de vélhetően a gyepmesteri
tevékenysége során az általa befogott, kezelt keverékkutyákat is felhasználta egy erőteljes, intelligens kutyafajta
megalkotásához. Dobermann ugyanis semmiféle feljegyzést nem hagyott hátra a keresztezésekről. Ráadásul nála
a kiválasztás legfőbb szempontja a kutya természete és testi ereje volt, mit sem törődött a tenyészkan típusával.



„”
„”
Dobermann 1865 és 1870 között tovább folytatta keresztezési kísérleteit. A legvalószínűbb, hogy a dobermann
kutya formálásában elsősorban a rottweiler játszott szerepet, de valószínűleg felhasználta a rövid szőrű pincsert ,
a manchester terriert , a gordon szettert , a kék dogot és a schnauzert is. Az is valószínű, hogy a
„mészároskutyának” nevezett, nagy német eb is közrejátszott a fajta kialakításában.
A fajta végleges alakját Dobermann halála után kapta, mikor is a tenyésztők keskeny fejformát és
elegánsabb vonalú nyakat alakítottak ki, így már kevésbé hasonlított a rottweilerhez. Ez főként a szintén
Apoldából származó Otto Göller érdeme, aki Dobermann halála után megörökölte annak kutyafalkáját.
Göller drákói szigorral látott munkának. Felvásárolta a környék összes dobermannját, majd a gyengéket – „Hadd
hulljon a férgese!” – egyszerűen kiirtotta, és csak az erős, egészséges egyedeket használta tenyésztésre.
Homályos származása ellenére a dobermann viszonylag rövid idő alatt nemes, egységes típust képviselő fajtává
vált.
Az új fajta neve kezdetben „dobermann” volt, később „dobermann pinscher” lett. Napjainkban ismét csak
„dobermann” elnevezést használják a legtöbb országban. A kutyafajták ritkán viselik a fajtanemesítő nevét,
viszont a dobermann az egyetlen német fajta, amely kitenyésztője nevét viseli.
A dobermann rossz hírét elsősorban annak köszönheti, hogy a koncentrációs táborokban is használták őrző-védő
kutyaként. Kegyetlensége ugyanakkor az ember műve. Bármelyik kutya, amelyet agresszívnak nevelnek, azzá válik.
A dobermannt testi felépítése és intelligenciája tette különösen alkalmassá erre a „feladatra”.
Ezen tulajdonságai (testsúlya 32-42 kg,marmagassága 63-70 cm, kivételes intelligenciája) miatt ma is használják a
rendőrségen és a hadseregbenmint kiváló őrző-védő kutyát.
Az intelligenciája kivételes! Egy 79 kutyafajtát összehasonlító listán az ötödik helyen szerepel (1.
Bordercollie, 2. Uszkár, 3. Német juhászkutya, 4. Golden retriever, 5. Dobermann).
A magyar kutyafajták közül a magyar vizsla szerepel a 25. helyen, a puli a 27. helyen. (A listának persze
„hiányossága”, hogy több magyar fajtát –komondor, pumi, mudi, magyar agár, erdélyi kopó – egyáltalán nem is
vizsgáltak.)
Apolda városa oly nagyra tartja Dobermann fajtanemesítői munkáját, hogy 1999-ben szobrot állítottak
tevékenysége eredményének.
A Dobermann szobor Apolda városában
Irodalom:
Mattei, Christel: 100 legendás kutya (Aréna 2000 Kiadó, 2007)
Szinák János, Veress István: A világ kutyái (AxonKfg., 1989)
Verhoef,Esther: Nagy kutyaenciklopédia (Glória Kiadó, 2002)
Apolda város honlapja (http://www.apolda.de)