---
master_file: "[[@BhaktipediaOzpdf]]"
---
# Index for Bhaktipedia – őz.pdf

Őz
Sokféle állat él az erdőkben és a szavannákon, köztük szarvasok,
őzek, gazellák és antilopok. A régi szanszkrit nyelvben egyetlen szó
van ezekre a különféle állatokra: mrga. Sőt ez a szó még általában
vadállatot is jelent, ahogyan a Biblia mondja, az erdő és a mező
vadjait. A klasszikus szanszkrit nyelvben már alkalmaznak
megkülönböztetéseket, többnyire jelzőket, de a régi szanszkrit
írásokból nem mindig derül ki, hogy most éppen őzről van-e szó
vagy oroszlánról. Van egy nagyon régi történet egy vadászról, akit
úgy hívtak, Mrgári, az állatok ellensége. Ennek a vadásznak az volt a
szokása, hogy csak félig ölte meg az állatokat, hogy még egy ideig
gyönyörködhessen a szenvedéseikben. Mindegy volt neki, hogy kis
madár, őz, vaddisznó vagy nyúl; minden állat ellensége volt, mrga
ari.
Ez a vadász olyan szerencsés volt, hogy találkozott egy nagy
szenttel, Nárada Munival, így aztán az állatok ellenségéből az állatok
védelmezője lett.
Amikor az indiai eposz, a Mahábhárata hősei az erdőbe vonultak
száműzetésbe, fekete őzbőrt viseltek. Jóga-könyvekben is gyakran
olvassuk azt az utasítást, hogy a jóginak fekete őzbőrön kell ülnie,
miközben a gyakorlatait végzi. Mivel fekete őz nincs, valószínű, hogy
itt a mrga szó antilopot jelent. Egy nagyon régi szanszkrit írás, a Sat
Csakra-Nirúpana is fekete őzről beszél, amikor leírja, hogy milyen a
szívközpont, az Anáhata Csakra:
„Ennek a lótuszvirágnak tizenkét cinóberpiros szirma van.
Anáhatának nevezik, mert itt hallani azt a transzcendentális hangot,
amely két dolog összeütése nélkül keletkezik. Olyan ez a csakra,
mint a kívánságokat teljesítő fa (szurataru); sőt sokkal többet ad,



mint amennyit kérnek. Közepén van Váju hatszögű birodalma (vájor
mandalam), ebben van a megtisztító mag-mantra (pávana bídzsa),
aki szürke, mint a füstfelhő, négy karja van, és fekete őzön lovagol.
Váju azért választotta, mert ez a leggyorsabb állat.”
A leíráshoz kép is tartozik, amely antilopot ábrázol: fel lehet ismerni
a szarvairól. Váju egyik neve Mrgin, „aki őzön vagy antilopon
lovagol,” a csakrák istenségei közé pedig azért került, mert nemcsak
a szél istene, hanem a pránán vagyis az életlevegőn is uralkodik.
*
A régi indo-európaiak, akik többek között a mai európai és egyes
kisázsiai népek ősei is, nem sokat törődtek azzal, hogy az eléjük
kerülő állat őz volt-e, szarvas vagy gazella. Csak a vadász
zsákmányt látták. Sok ezer évvel ezelőtt, amikor a ksatriják vagyis
harcosok még nemes és jóakaratú irányítói és védelmezői voltak a
népnek, békeidőben szabadon vadászhattak az erdőben, hogy a
nyíllal való célzást gyakorolják, és háború idején mindig megfelelő
legyen az erőnlétük. Az indo-európai ősök kései leszármazottai a
varnásrama rendszert már elfelejtették, minden korlátozás nélkül
vadásztak, de még sok mindenre emlékeztek a régi kultúrából.
Ilyen indo-európai népek voltak a kelták Írországtól a kisázsiai
Galatiáig a Kr.e. 1. évezredben, és még néhány száz évig. Államot
vagy politikai egységet nem alkottak, de a vallásuk, az életmódjuk
és a szokásaik nagyon hasonlóak voltak, hiszen sokat megőriztek az
ősi örökségből. Ők sem tettek sok különbséget őzek, szarvasok és
egyéb vadász-zsákmánynak valók között. Római hódítók írásaiból
ismerjük a kelta világot, istenségeik neveit pedig többnyire
latinosított formában. Egyikük neve Cernunnos, vagy a régi latin
kiejtés szerint Kernunnos, „akinek szarvai vannak.” Ránk maradt
néhány ábrázolás, ezeken az istenség úgy ül, mint a jógik, a fején



szarvak vannak, és vadállatok veszik körül. Nagyon hasonlít arra a
pecséthengerre, ami a kétezer évvel régebbi Indus-Szaraszvatí
kultúrából került elő, és valószínűleg Rudra-Sivát ábrázolja. A kelták
alakjukat folyton változtató állatok formájában képzelték el a
természetszellemeket, akik mind istenségeik társai és néha a látható
formájuk. Így a Cernunnos körül ábrázolt vadállatok megfelelhetnek
azoknak a szellemeknek és démonoknak, akik Siva társai (SB
4.2.15), és akik néha az indiai hagyományban is vadkan, ló, kutya,
kos, hattyú és más állat-alakokat viselnek.
*
A mezopotámiai, sumer, akkád és egyéb népeket a mai tudomány
nem sorolja az indo-európaiak közé, bár a kulturális és egyéb
hagyományok között nagyon sok párhuzam van, talán több mint
amennyit meg lehet indokolni politikai és kereskedelmi
kapcsolatokkal. Érdekes, hogy az akkád nyelv sem tett
megkülönböztetést az erdő és mező olyan vadjai között, amilyenek
a szarvas, gazella, őz és antilop. Irodalma sok vetélkedőt hagyott
ránk, pl. a tél és nyár, madár és hal, tamariszkusz és datolyapálma
vetélkedései. A tehén is vetélkedik egy erdei állattal, nevezzük
őznek. Ha nem töredékről van szó, akkor meglepő, hogy ebből a
vetélkedésből egyértelműen az őz kerül ki győztesen.
A tehén és az őz vetélkedése
Cserjebozótban kényesen járkált az őz,
Réten barangolt, legelt a tehén.
Falevélen, füvön él az egyik,
Falevélen, füvön él a másik.
Nem nyugszanak, hanem vetélkednek.
Megszólal az aranyszőrű, kicsi szarvú őz,



Azt mondja az ezüstszőrű, tejadó tehénnek:
Lassan jársz te, a gyermek is elfog,
Súlyod alatt meghajlik a föld,
Hátadon undok bögölyök ülnek.
Szerencsétlen vagy, hogy tehénnek születtél.
Megszólal az ezüstszőrű, tejadó tehén,
Azt mondja az aranyszőrű, kicsi szarvú őznek:
Szökdösöl, ugrálsz, elfogy minden erőd,
Ám a vadász nyila sebesebb tenálad,
Aranyszőrű bőrödet lenyúzza.
Szerencsétlen vagy te, hogy őznek születtél.
Megszólal az aranyszőrű, kicsi szarvú őz,
Azt mondja az ezüstszőrű, tejadó tehénnek:
Karám rabja vagy te, fogoly a cserényben,
Lábaidra pányvát vetnek, erős kötéllel
Megkötöznek, vér folyik sebedből.
Szerencsétlen vagy, hogy tehénnek születtél.
Megszólal az ezüstszőrű, tejadó tehén,
Azt mondja az aranyszőrű, kicsi szarvú őznek:
Te mihaszna állat, még annyit se érsz te,
Hogy karámba tereljenek, kössenek cserénybe,
Tejed csak a gidának jó, annak is kevés.
Szerencsétlen vagy te, hogy őznek születtél.
Megszólal az aranyszőrű, kicsi szarvú őz,
Azt mondja az ezüstszőrű, tejadó tehénnek:
Gonosz embereket hízlalsz a tejeddel,
Húsoddal is gonosz királyokat szolgálsz,
Őzeket ölni jönnek a rengetegbe.



Szerencsétlen vagy, hogy tehénnek születtél.
*
A Rámájana című indiai eposzban is szerepel egy aranyszőrű őz, aki
azonban nem más, mint egy Máricsa nevű démon. Válmiki elmondja,
hogy Ráma éppen a Dandaka erdőben töltötte száműzetése idejét,
amikor a felesége, Szítá megpillantott egy legelésző őzet. Arany
szőre volt, agancsa drágakőként ragyogott. Ráma is, Laksmana is
rögtön azt mondják, hogy egy biztosan egy démon, de Szítá mégis
nagyon szerette volna megszerezni. Ráma üldözni kezdte az őzet,
aki hol gyorsan futott, hogy megállt egy kicsit, és hátranézett, hogy
lássa, követik-e még. Nagyon vigyázott magára, de hiába, Ráma
eltalálta egy nyíllal. Ekkor az őz megszólalt, emberi hangon:
– Segítség, Laksmana!
Olyan jól utánozta Ráma hangját, hogy Szítá azt hitte, a férje kér
segítséget. Nagy nehezen rávette Laksmanát, hogy menjen utána.
Csak ezt a pillanatot várta Rávana, a félelmetes, tízfejű démon, és
elrabolta Szítát.
Persze hogy démon volt a csodálatos őz, a hercegek még a nevét is
eltalálták. Máricsa felhagyott a gonosz életmóddal, a jógát
gyakorolta, de még mindig Rávana alattvalója volt. Kénytelen volt
engedelmeskedni a kegyetlen parancsnak: őz formájában az erdő
mélyébe csábította Rámát és Laksmanát, hogy királya akadály nélkül
elrabolhassa Szítát.
Ez a történet visszhangzik Ramon de Vervaise 12. századi francia
trubadúr lovagi versezetében:
A vadász veszte



Elhagyatott erdőben, sűrű
Bokrok alatt egy őz jár, színarany
Szőre csillog, mint a csillag,
Két szeme villog nyugtalanul.
„Azt a csodálatos ragyogásút,
azt az őzet szeretném, kedves férjem!
Téged vadászok urának dicsérnek,
Fogd el azonnal, halva vagy élve!”
„Színarany fényű állat
Nem szaladozhat élve az erdőn,
Démonok járnak ilyen formában.
Hát ne kívánd a csodálatos őzet.”
„Azt mondják, hogy bűvös az íjad,
Égi varázs van a nyílvessződön.
Mégse találsz el egy ekkora őzet?
Eddig tartott lám az örök szerelem!”
Űzi az őzet a berken és a bürün,
Gyorsabb, mint a szél paripája,
Meglövi sok-sok horgas nyíllal,
Mindegyik visszapattan az őzről.
„Szép aranyomból nem lesz gyűrűd,
Kincseid számát nem szaporítom.
Váradba sem fogsz visszatérni,
Mert lezuhansz a mély szakadékba.”
Mély szakadéknak kő van az alján,
Csordul a vér az éles kövektől.



Zúzott csontok és koponyák közt
Holtan fekszik a büszke vadász.
*
De nemcsak démonok járják az erdőket őzek formájában. A Talmud
Shevith mondja el a következő történetet:
Rabbi Simon ben Yochai gúnyolta a rómaiakat, azt mondta, csak
azért építettek utakat, hogy a hadseregeik gyorsabban haladjanak, a
vízvezetékeket és a fürdőket csak kényelemszeretetből találták ki,
királyaik pedig még jobban csalnak, mint a piaci árusok.
Rabbi Simont elfogták és halálra ítélték, ő azonban a fiával együtt
megszökött. Tizenkét éven át laktak egy barlangban, és biztosan
éhen is haltak volna, ha egy őz meg nem könyörül rajtuk. Az őz
minden nap hozott nekik valami ételt, vad gyümölcsöt az agancsa
hegyén. Tizenkét év után égi hang közölte velük, hogy
visszatérhetnek a világba, mert a római császár meghalt, őket pedig
semmilyen veszély nem fenyegeti. Az őz eltűnt, és senki sem látta
többé.
*
Nemcsak jóságos, hanem nagyon okos őzek is vannak – legalább a
mesében. Hallgassunk meg egy buddhista történetet
(Kurungamiga-dzsátaka, 206):
Egyszer, amikor Brahmadatta volt a király Benáreszben, a
Bodhiszattva őz lett, és az erdőben lakott, egy tó közelében. Nem
messze élt egy harkály, a tóban pedig egy teknős. Nagy
barátságban éltek.
Egy vadász észrevette az őz lábnyomait, és hurkot vetett. Az



éjszaka első felében az őz inni ment, és belelépett a hurokba.
Jajszavára a harkály lerepült a fáról, a teknős kijött a vízből, és
tanácskozni kezdtek.
A harkály azt mondta a teknősnek, – Barátom, neked jó fogad van,
rágd el a hurkot, én addig visszatartom a vadászt.
A teknős rágni kezdett, a harkály a vadász házába ment. Hajnalban
a vadász vette a kését, és kik akart lépni az elülső ajtón. A madár
felkiáltott, és a szárnyával az arcába csapott. – Rossz jel, – gondolta
a vadász, visszafordult, és várt egy kicsit. A madár így
gondolkodott: – Az előbb az elülső ajtón akart kijönni, most a
hátsónál próbálkozik, – és leült a ház mögött. Így gondolkodott a
vadász is, de alig lépett ki a házból, a madár megint arcul csapta.
– Ez a madár nem hagy békén, – kiáltott a vadász, és megint
visszament a házba. Később aztán vette a kést, és mégis elindult.
A harkály sietett a barátaihoz: – Vigyázzatok, jön a vadász!
Eddigre a teknős már majdnem teljesen átrágta a hurkot, de a bőr
erős volt, a teknős úgy érezte, kihullanak a fogai, és a szája csupa
vér volt. Amikor az őz látta a vadászt, elszakította a hurkot, és az
erdőbe menekült. A harkály felrepült a fára. De a teknős olyan
gyenge volt, hogy meg se tudott mozdulni. A vadász bedugta egy
zsákba.
A Bodhiszattva elhatározta, hogy megmenti a barátját. Előjött a
bokrok közül, és úgy tett, mintha sántítana. A vadász azt gondolta,
könnyen el tudja fogni. De a Bodhiszattva csak bevezette az erdőbe,
aztán eltűnt, és egy másik úton visszaszökött a tóhoz. Agancsával
felhasította a zsákot, kiengedte a teknőst, aki rögtön elmerült a
vízben.



Amikor a vadász visszajött, nem talált mást, mint a szétszakított
zsákot, és búsan hazament.
*
Buddha később az Őzek ligetében kezdett el tanítani. Benáreszben
volt egy Iszipatana nevű vadaspark, ebben pedig Mrgavana, az
Őzek ligete – a mai Szárnáth városrészben, kb 8 km-el az óváros
központjától északra. Buddha első hallgatói azok a jógik voltak,
akikkel együtt gyakorolta az szélsőséges azkézist, amíg annak
hiábavalóságát be nem látta. De az öt jógi – Kondanna, Asszadzsi,
Bhaddija, Mahánáma és Vappa – haragudtak rá, azt gondolták,
visszatért a világi életbe. Elhatározták, nem köszönnek neki, nem
fogadják tisztelettel.
De amikor a Buddha odaért, látták, hogy nagy változás történt.
Persze hogy köszöntötték, ülőhellyel és vízzel kínálták, testvérnek
szólították. Buddha azonban megkérte őket, ne szólítsák testvérnek,
mivel ő már megvilágosult, és éppen azon van, hogy átadja nekik a
tudást. Éppen az Őzek ligetében voltak, ahol mindenki láthatott
hurkokat, talán meg is próbálták kiszabadítani az állatokat; ezért a
csapdába esett őz példázatával kezdte a tanító beszédét:
„Ha az őz hurokba lépett, nagy szerencsétlenség érte, pusztulás
várja, a vadász azt tehet vele, amit akar. Nem tud elmenekülni a
vadász elől – ahogyan azok sem menekülnek meg, akik életcélja az
ötféle élvezet.
Ha az őz nem lépett hurokba, csak egy csomó hurkon fekszik, nem
fog elpusztulni, a vadász nem teheti vele azt, amit akar. Elmenekül
onnan, ha jön a vadász – ahogyan azok, akik életcélja nem az ötféle
élvezet.
Ha az őz az erdőben, a hegy lejtőjén jár, biztonságban van,



biztonságban választja meg éjszakára a fekhelyét, és miért? Mert
nincs ott a vadász – a szerzetes is távol tartja magát az ötféle
élvezettől, megfontoltan viselkedik, elnyerte a bölcsességet, és a
halálnak nincs rajta hatalma.” (Maddzshima Nikája, 26: A nemes
törekvés vagy célkitűzés szutta, rövidítve.)
Bharata Mahárádzsa is megmentett egy fekete őzet. Ezt a történetet
a Srímad Bhágavatam mondja el (5.7-8. fejezetek).
„Egy napon Bharata Mahárádzsa elvégezte a reggeli kötelességeit,
leült a Gandakí folyó partján, és mantrázni kezdett. Egy vemhes őz
ivott a folyóból, és annyira megrémült egy oroszlántól, hogy idő előtt
megellett, és elpusztult a félelemtől.
Bharata Mahárádzsa magához vette a kis őzet, és nagyon
megszerette. Vigyázott rá, etette és simogatta, és közben még a
lelki fejlődéséről is elfelejtkezett. Nagyon nyugtalan lett, ha egy
pillanatra nem látta. Annyira belefeledkezett az őz dédelgetésébe,
hogy nem végezte el a szertartásokat sem. Így érte a halál, az őz
pedig ott ült mellette, mintha gyászolná az elvesztését. Bharata
Mahárádzsa még ekkor is csak az őzre gondolt, ezért hamarosan
őztestben született meg. Csak annyi áldást kapott, hogy ebben az
őztestben sem felejtkezett meg előző életéről.
Ez az áldás éppen elég volt ahhoz, hogy őzként is vissza tudjon térni
a Gandakí folyóhoz, ahol Pulasztja és Pulaha jógik éltek.
Legközelebb bráhmana családban született meg, még mindig
emlékezett korábbi tetteire, és el is érte a felszabadulást.”
*
Valaki megkérdezheti: Mire tanít bennünket a Srímad Bhágavatam?
Ne mentsük meg a szerencsétlen árva állatokat, akik megbíznak
bennünk? Mentsük meg, de ne felejtkezzünk el a kötelességeinkről.



Hagyjuk, hogy a saját társaik között éljenek, a fajtájukra jellemző
módon. Néha azonban az Istenség Legfelsőbb Személyisége maga
is megjelenik a földön. Neki semmilyen kötelessége nincs, és soha
nem kerül az anyagi természet kötőerőinek az uralma alá.
Amikor Csaitanja Maháprabhu keresztülvágott a Dzshárikhandán,
egy magányos erdőn, a tigrisek, elefántok, orrszarvúk és
vaddisznók mind utat engedtek Neki. Édes hangja minden őzsutát a
közelébe csalogatott. Jobbról és balról a nyomába szegődtek, Ő
pedig megsimogatta őket. Öt vagy hét tigris csatlakozott az
őzekhez, és transzcendentális barátságban éltek velük.
Maháprabhu kérésére a tigrisek és őzek énekelni kezdtek: „Krsna!”
Táncolni kezdtek, össze is ölelkeztek.
Vrndávanába érkezve Maháprabhu még a fákat és a bokrokat is
átölelte. Ekkor minden mozgó és mozdulatlan teremtmény a Hare
Krsna transzcendentális mantráját kezdte zengeni, mintha csak
Maháprabhu mély hangjára felelnének visszhangként. Az Úr ekkor
átölelte az őzek nyakát, és sírva fakadt. Az őzek testét boldogság
járta át, és szemük könnyben úszott. (CC Madhja 17.25-42, 204
207). Csaitanja Maháprabhu olyan nagylelkű volt, hogy még a fákat
és az állatokat is felszabadította. Nagyon szerencsések voltak azok
a tigrisek és őzek, akik Vele együtt táncolhattak és énekelhettek.
„Milyen áldottak ezek a buta kis őzek, amiért odamentek Nanda
Mahárádzsa fiához, aki pompás ruhát visel és a fuvoláján játszik! Az
őzek valójában mind szerető, gyengéd pillantásaikkal imádják az
Urat.” (SB 10.21.11).