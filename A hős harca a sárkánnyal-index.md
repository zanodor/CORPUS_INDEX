---
master_file: "[[@HosHarcaSarkannyalpdf]]"
---
# Index for A hős harca a sárkánnyal.pdf

A HŐS HARCA A SÁRKÁNNYAL – mitológiai körséta
Az isteni hős küzdelme a démonnal az ókori mítoszokban
Az indiai változat
A keresztény hagyomány sárkányölői
Kurukshétra mezeje
A sárkány megszelidítése
A középkori képeken, ikonokon gyakran megcsodáltam Mihály arkangyalt, ahogy kardjával lesújt a sárkányra, és lábával a földre tiporja a gonosz démont. Valami belső erő vonzott az angyal erőt és biztonságot sugárzó, fenséges alakjához. Régóta él bennem a sejtés, hogy ez a küzdelem mindannyiunk lelkében mélyen gyökerező ősi szimbólum: hisz oly sok nép meséiben, mitologikus történeteiben jelenik meg az isteni hős, aki megküzd a sötétséget, ősi káoszt, tudatlanságot, gonoszságot jelentő sárkánnyal vagy kígyódémonnal. A festők mindig is előszeretettel álmodták képbe ezt a csatát. Egyik kor jött a másik után, s a kőtáblákon, papiruszokon, sírfalakon, míves vázákon hol Apophis akarta elnyelni Rát, a napistent, hol Apolló sújtott le Pythonra, hol Zeusz szabadította meg az emberek és istenek világát az őrjöngő Tüphontól, vagy Mardukot faragták kőbe, ahogy legyőzi Tiámatot. Keleten Indra és Vritra harcát énekelték meg, Krisztus után pedig Mihály arkangyal vagy Szent György küzdelmét festik, faragják szoborba újra és újra a művészek. A téma kifogyhatatlan és örök. Mert míg az ember a földi létben, a polaritás világában anyagi testbe zárt szellem, a sötétség és a fényesség, az ösztön és a tudatosság, a káosz és a rend erői újra és újra összecsapnak benne. A mítosz, a mese képbe való sűrítése tulajdonképp metafora: meg szeretné ragadni és fejteni ezt a véget nem érő küzdelmet, s emlékeztetni próbál erre a mindenkiben lejátszódó történésre.
Az isteni hős küzdelme a démonnal az ókori mítoszokban



Sok régi történet meséli el, hogy gonosz, démoni sárkányok vagy kígyók (alakjuk sokszor egybemosódik) az istenek és az emberek életére törnek. Az isteni hősnek meg kell küzdenie a káosz erőivel, vagy a sötétség és a gonoszság harcosaival. A sárkány többféle állat ötvözete: olykor oroszlánszerű testéből kígyófarok és kígyónyak tekergőzik, s dühös, kutyához hasonlító fej tátja óriásira száját, máskor kígyó- vagy hüllőtestéből nőnek hatalmas denevérszárnyak. Ellentétes pólusok egyesülnek benne, szabadon mozog vízben, földön, levegőben. Még a tűz elemet is uralja, lángokat okád, vulkánok kénköves gőzeivel mérgez, ugyanakkor gyakran az Ősvizek ura is. Többnyire gonosz, démoni erőt tulajdonítanak neki. Amikor egy isten meg akarta szabadítani a világot a kaotikus állapotból, meg kellett előbb küzdenie az Ősvizek, a régi rend ellenséges hatalmával. Új világ csak a káosz legyőzésével keletkezhetett.
Egyiptomban az alvilági démon-kígyóisten, az idők kezdete óta az Ősvizekben élő Apep vagy Apophis testesítette meg a sötétséget, a rosszat, a káoszt és a rombolást.
Ellentéte volt Rának, a fényes napistennek, olyannyira, hogy a kígyódémon minden éjjel megtámadta az alvilági vizekre érkező Rá bárkáját, és mindent megtett, hogy megállítsa a hajót. Elszívta a vizeket, az isteneket hipnotizálta, egyedül Sethre nem volt hatással, így ő védelmezte Rát éjjeli útján. (Különös, hogy később éppen Sethet azonosították Apophisszal, ő lett gonosz, démoni isten.) Végleges győzelmet azonban sosem aratott a sötétség a fény felett, ahogy totális vereséget sem szenvedett. Sethet úgy ismerjük, mint a káosz és rombolás istenét, bár ahogy az előbb láttuk, nem volt mindig negatív jelenség. Az egyiptomi történelem kezdetén Észak - Egyiptom sivatagi és háborúistene volt, aki a viharokon uralkodott. Alsó és Felső - Egyiptom egyesülésekor ie. 3000 körül azonban Hórusszal, Felső Egyiptom patrónus istenével valahogy össze kellett boronálni. Ekkor kezdődött el Seth egyre rosszabb színben feltűnni, s ekkor született meg a mítosz a két



isten keserves küzdelméről. Seth „elgonoszodása” egészen addig fajult, hogy végül átvette Apophisz helyét, és az isteni panteonban és ő lett a főgonosz. Az ókori görögök Tüphonnal azonosították, ezért olykor ilyen néven is ismeretes. A mítosz szerint Seth Geb, a föld, és Nut, az ég fia, testvére Ozirisznek, Ízisznek és Neftisznek. Féltékenységből megölte Oziriszt, testét feldarabolta, a testrészeket pedig szétszórta Egyiptomban, s magát nyilvánította az ország királyává. Ízisz mégis gyermeket fogant Ozirisztől, és a papirusznádasban titokban megszülte, majd felnevelte Hóruszt, amíg az elég erős nem lett ahhoz, hogy Ozirisz örökségét, a trónt visszakövetelje a gonosz bitorlótól. Seth és Hórusz csatája hosszadalmas és nehéz volt, végül Hórusz mégis győzött és megkapta a jussát.
Seth Hórusz és Apophis
A görög mitológiában Zeusznak Tüphonnal, a világuralmat magának követelő, félelmetes szörnnyel kellett megvívnia, hogy megvédje az olimposziak és az emberek világát. Miután az istenek legyőzték a kígyólábú óriásokat, a gigászokat, Gaia, a földanya rendkívüli dühében és fájdalmában Tartarusszal nemzett még egy fiút, hogy majd ő is az Olimposz uralma ellen lázadjon. Ez a lény sem volt kevésbé félelmetes, mint a gigászok, sőt.
Száz rettentő feje az eget verte, gonosz szemeiből méreg csöppent. Tátogó szájából láva ömlött és tüzes kövek potyogtak, s ha beszélni akart, száz kígyó sziszegése hallatszott, mely olykor száz oroszlán bömbölésévé torzult. Voltak, kik félig ember, félig sárkány lényként látták: felül emberalakja volt, kiterjesztett karjaival elért Kelettől Nyugatig, testéből szárnyak nyúltak ki, kezei és alsó végtagjai sárkánykarmokban végződtek.



Tüphon túlságosan elbizakodott lett szilaj ereje miatt, s magának követelte a világ uralmát. Az istenek nagyon megijedtek, amikor a feldühödött Tüphon hatalmas ordításokkal hegyeket markolt meg és hajigált az égbe. Így kapta fel az Etnát is, ám Zeusz hatalmas erejű villámcsapással sújtotta, s ráborította az egész hegyet. Tüphon most is ott gubbaszt a hegy gyomrában, s mérges lehelete okozza a vulkán kitöréseit. Így hát ő a földből kiáradó romboló fergetegek, mérges gőzök és tomboló tüzek képviselője.
A szellem szabadságát megtestesítő görög napisten, Phiobos (ragyogó) Apollón is megküzdött egy kígyódémonnal, Pythonnal. A történet egyik verziója szerint a féltékeny Héra megátkozta Létót, aki Zeusszal hált, és ikreket hordozott méhében. A dühödt feleség Pythont küldte a várandós asszony nyakára, hogy folyton üldözze, és semmilyen földön ne hagyja letelepedni. Délosz mégis befogadta Létót, és itt született meg Apollón és Artemisz. Apollón, hogy megbosszulja anyja üldözését, négy napos korában megküzdött Gaia gyermekével, az óriási kígyóval, aki Delphoi szigetén az omphalos, a föld középpontját jelző szent kő őrzője volt. Apolló lenyilazta Pythont, s a kígyó holttestét a kő alá temette. Zeusz utasítására azonban Apollónak a gyilkosság miatt meg kellett tisztulnia. A legfőbb isten rendelésére Apolló megalapította a Pythiai Játékokat, melyeken atlétikai és zenei versenyszámokban vetélkedhettek a jelentkezők. Ezek után Apolló tiszteletére minden négy évben megrendezték a játékokat. A Nap és a lantzene istene átvette az irányítást a jóshelyen (ahol időtlen idők óta jósálmokat és jósüzeneteket kaptak az emberek). A helyet Pythónak nevezték el (a szó rothadást jelent), a jósnőt pedig Pythiának. Pythia egy szikla hasadéka mellett ült háromlábú székén, babérlevelet rágcsált és a résből kipárolgó gőzök, gázok fölé tartva arcát, várta az isten megjelenését, vagyis az önkívületi állapotot. Apolló győzelme után a jóslás mindig Apollóhoz és Zeuszhoz intézett imákkal kezdődött.









A mezopotámiai teremtéstörténetben is megvív a hős isten az őskáoszt jelképező szörnnyel. Az akkád kozmogóniai költemény, az Enúma elis meséli el ezt a meglehetősen komor történetet.



Az ősvízben megjelenik az első pár: Apszu és Tiámat.
Apszu, az ős-kezdet, minden dolgok teremtője-atyja s Mummu-Tiámat ősanyánk még vizeikkel egybemosódtak;
Majd az ősvíz differenciálódik, az édes és sós víz keveredik, és megszületnek az első istenek. Ám az istenek hancúroznak, ricsajoznak, kinevetik Tiámatot. Apszu megelégeli ezt, és úgy dönt, hogy gúzsba köti az isteneket. (Mennyivel jobb is volt az ős-mozdulatlanság!) Tiámat kikéri magának, hogy megöljék teremtményeiket, ám Apszu hajthatatlan. Amikor az istenek megtudják a tervet, megszeppennek és el is hallgatnak rögtön, ám Éa, a bölcsességben erős, a hatalmas, az okos Éa, a
mindent tudó, megbűvöli Apszut, mély álmot hint rá, a vizek mélyére rejti és megöli. Így Éa lesz a Vizek istene. Apszu tengerén üt tanyát, és palotáját is apszunak nevezi. Itt születik meg Marduk, Éa és Lahamu fia.
Tökéletesnek teremté őt, kétfejűnek; méltóságban mindenki mást felülmúl; tagjai tündöklőbbek az elégnél; alig-felfoghatók, hozzá-nem-férhetőek. Szeme négy és füle is négy vala, szájából lángos tűz csapott elő; négy füllel fülelt, négy szemmel tekintett mindent látott és mindent hallott. Sudárabb a nagy isteneknél, soraikból fejjel kimagaslik: tagjai fönségesen nőttek, másokéinál ékesebben.
Eközben Anu, az ég istene sem rest, négy szelet teremt, és biztos ami biztos, forgószelet is, amelyekkel aztán jól megbolygatja Tiámatot. A pihenésüktől megfosztott istenek ezt kikérik maguknak, és Tiámat immár cselekszik, szörnyhadat teremt, és felkészül a csatára:
A Mélység Anyja, Mindenek Szülője, rettentő bajvívó-fegyverek gyanánt órjástestű kígyókat szült, hegyes fogúakat, kegyetlenül őrölő állkapcsúakat s méreggel tölté testüket vér helyett... Bősz sárkányokat is



költött a tenger iszapjából, szörny-taréjú iszony-lehelőket, miket ha fölugorni lát az élő vagy állani meredten az ijedségtől szörnyet hal legottan! Basmukat, lahamukat, veszett kígyókat, skorpió-embereket, vérivó kutyákat, jeges viharokat, dühöngő orkánokat, halpikkejű férfiakat s bikákat, akik a harcban könyörtelenek, félelmet-nem-ismerők, győzhetetlen fortélyúak - szám szerint tizenegyet e furcsa szörny-nemekből létrehívott.
Tiámat szörnycsapatai vezetésével az istenek egyik elsőszülöttjét, Kingut bízza meg, akivel sem Éa, sem Anu nem mer szembeszállni. Egyedül Marduk vállalkozik az ütközetre, de az a feltétele, hogy ha győz, teljhatalmú legyen, akinek parancsát mindenkinek követnie kell. Az istenek ebbe beleegyeznek, megáldják Mardukot, s elkezdődik a csata.
A nagy küzdelemben Tiámat belegabalyodik ellenfele hálójába, a szelek szétfeszítik száját, megtöltik bensejét, s Marduk leteríti a szörnyet nyilával. A győztes aztán kettévágja Tiámat holttestét, ennek egyik feléből az égbolt lett,



másik feléből a föld. A megláncolt Kingu ereit pedig felvágják, és Marduk megalkotja az embert.
Tiámat teremtő energiái igen hamar pusztítóba fordulnak, az ősi tenger tele lesz démoni lényeggel. Márpedig az akkádok szerint a világ ebből a démoni anyagból keletkezett, ezt töltötte meg isteni erővel a teremtő Marduk. jegyzet1
Az indiai változat
Az ősi indiai történetek is elmesélik a fényes istenség és a démon küzdelmét. A védikus korban Indrát tisztelték az istenek királyaként. A vihar és a háborúk istene volt ez a szőke, aranybőrű, fenséges lény, aki igen kedvelte az istenek mámorító italát, a szómát, ebből merítette erejét nagy tetteihez. Ezek közül az egyik legnagyobb az volt, hogy megszabadította az embereket Vritrától, aki aszállyal sújtotta a földet. Vritra (akinek neve azt jelenti: beborító) gonosz és önző, óriási kígyódémon volt. Azt tervelte ki, hogy minden vizet megkaparint magának. El is szívta a vizeket, rabságba ejtette a felhőgulyákat, s az aszály éh- és szomjhalállal fenyegette az embereket. Kétségbeesett könyörgések szálltak az istenek felé, hogy mentsék meg a földieket a gonosz Vritrától. Ez időben született Indra, akit a panaszok rögtön tettvágyra sarkalltak. Felhörpintett annyi szómát, amennyi száz tehénnel felért, s az italtól oly erőre kapott, hogy kitöltötte a két világot. Magához vette félelmetes mennykőfegyverét, amit Tvastri, a kézműves isten kovácsolt, s kétfogatú kocsin, nagy kísérettel hadba vonult Vritra ellen. Elfoglalta a démon 99 erődjét, majd magával a szörnnyel kezdett csatázni: végül villámfegyverével, a vadzsrával sújtott le Vritrára. A felhőgulya kiszabadult, és a víz lezúdult a földre.
A mítosz egyes változatai szerint Indra minden aszályos évben megismétli ezt a hőstettét. Más elbeszélésekben inkább a szörnynek kedvez a szerencse: lenyeli Indrát, s csak az istenek közbeavatkozására hányja ki, majd Indrának menekülnie kell. A különféle történetek is azt bizonyítják, hogy Indra folytonosan küzd a gonosz, démoni, viszályt hozó erőkkel, a dánavákkal, akik megbolygatták a dévák és aszurák (istenek és démonok) közötti egyensúlyt.
Álljon itt egy Indrához szóló himnusz részlete a Rig Védából, Weöres Sándor fordításában:
Indra hőstetteit vágyom dicsérni, első csodáit a mennykő urának.



Sárkányt ölt, ezzel utat tört a víznek, mert a hegyek hasát felhasogatta.
A szirten heverő sárkányt megölte. Dörgő mennykövét Tvastar készítette. Mint bőgő tehenek, vizek rohantak, mind valahányan tengerbe siettek.
A bika-erejű, szómát emelve, az ünnepségen ivott az italból, aztán villám-nyilat vett a magasztos, megölte a kígyók elsőszülöttjét.
A keresztény hagyomány sárkányölői
Az Ószövetségben több helyen is felbukkan a Leviatán, ez a kígyószerű, tengeri szörnyeteg, s utalásokat is találunk arra, hogy az Isten megküzd vele:
„(az Isten) Lehelletével megékesíti az eget, keze átdöfi a futó kígyót” Jób 26:13
„Ama napon meglátogatja az Úr kemény, nagy és erős kardjával Leviatánt, a futó kígyót, Leviatánt, a keringő kígyót, és megöli a sárkányt, mely a tengerben van.”
Ézs.27:1
Gustav Doré - Leviathan, 1865
Az bibliai ősi kígyó aztán a végidők harcánál is jelen van:
"És lőn az égben viaskodás: Mihály



és az ő angyalai viaskodnak vala a Sárkánnyal; és a sárkány is viaskodik vala és az ő angyalai;
De nem vehetének diadalmat, és az ő helyök sem találtaték többé a mennyben.
És vetteték a nagy sárkány, ama régi kígyó, aki neveztetik ördögnek és a Sátánnak, ki mind az egész föld kerekségét elhiteti, vetteték a földre, és az ő angyalai is ő vele levettetének."
Ján.Jel. 12.7-9
Pacino di Bonaguida, 1330
Angers-i gobelin 1373 - 1382
A sárkány, illetve a kígyó a keresztény világszemléletben is a gonoszt, Isten ellenfelét, az ördögöt testesíti meg. Szent Mihály („ki olyan mint az isten”), az



égi seregek vezetője, a fény hercege száll szembe a sötét erők hadaival, ő vezeti ezt az örökké megújuló csatát.
id Hans Lou, 1500 körül
Mivel Lucifer fellázadt az Isten ellen, Mihály és seregei letaszították a mennyből. A Jelenések könyve pedig az újbóli csatát, az újabb földre vettetést meséli el (lásd a fenti idézetet).
A keresztény hagyományban „Dániel tanúsága szerint ő serken föl majd az Antikrisztus napjaiban, és ő védelmezi, oltalmazza a kiválasztottakat (Dán 12,1). Ő harcolt a sárkánnyal és angyalaival, s az égből levetve nagy győzelmet aratott rajtuk. Ő vitatkozott az ördöggel Mózes testéről, mert az elő akarta adni a testet, hogy Isten gyanánt imádják a zsidók. Ő veszi át a holtak lelkét, és az örvendezés paradicsomába vezeti őket. Hajdan a zsinagóga fejedelme volt; ma az Úr az Egyház fejedelmének állította. Mint mondják, ő sújtotta csapásokkal az egyiptomiakat, ő választotta szét a Vörös-tengert, ő vezette a népet a pusztában, és ő vezette be őket az Ígéret Földjére. A szent angyalok seregében ő Krisztus zászlótartója; az Úr parancsára majd ő öli meg az Olajfák hegyén az Antikrisztust. Mihály arkangyal szavára támadnak fel a halottak, s ő mutatja meg az Ítélet Napján a keresztet, a szögeket, a lándzsát és a töviskoronát.”
jegyzet2



Szent Mihály mentette meg Dánielt az oroszlán barlangjában, ő beszélt Mózeshez az égő csipkebokorból, s a Tízparancsolatot is ő adta át a Sínaihegyen. Ő volt Jézus és Szűz Mária védelmezője, míg a földi világban éltek. A magyar néphagyományban úgy tartották, Szent Mihály kíséri az emberi lelkeket a halál után. A halott emberre több helyen azt mondták: „megrúgta Szent Mihály lova”.
A szellemtudomány tanításaiban szent Mihály a „gondolatok tüzes fejedelmeként” jelenik meg. Régen az agy és a gondolkodás is egészen másmilyen volt, mint amilyennek ma ismerjük. Az embereknek mintha angyalok súgták volna a gondolatokat, nem maguktól jutottak eszükbe a dolgok. Mihályt tartják a fő Kozmikus Inspirátornak. Az ember azonban folyamatosan változott, egyre mélyebbre süllyedt a földi létbe, az anyagba, és így a gondolatai is egyre inkább a fizikai agyhoz kötődtek. Ez viszont azt is jelentette, hogy egyre önállóbbá válhatott. Az angyalok visszahúzódtak, s az embernek mindinkább szabadságában állt eldönteni, hogy mit gondoljon valamiről. Az arany- és ezüstkor emberének gondolkodása még lélekkel és szellemmel áthatott volt, viszont nem volt önálló. A mai kor feladata és nagy lehetősége éppen abban rejlik, hogy megőrizzük önállóságunkat, viszont gondolatainkat újra áthassuk lélekkel és szellemmel. Az ember természetesen akadályozó lényeket is kapott útitársul, olyan szellemeket, akik gátolni akarják fejlődésében, vagy abban, hogy igazi Önvalójára ismerjen. Rudolf Steiner Ahrimánnak hívja azt az ellenerőt, aki a gondolatokon keresztül próbálja az embert mindinkább az anyagba ragasztani. Mihály feladata viszont pontosan az, hogy segítse az anyag csapdájába esett, halott gondolkodást felemelni, és újra szellemi erőkkel áthatni. jegyzet3 A harc tehát az anyagba záró, hideg értelem és a felemelő, szabadsággal és szeretettel áthatott tudatosság között zajlik. A csata örök. Az égben, a földön, minden emberi lélekben.
„Ó szent Mihály, leborulok elébed. Kardos angyal, kinek a fény arája, kinek nevével élek, fényes angyal, önts hevet belém, kígyóval csatázni, önts hitet belém, ördöggel vitázni s erőt, birkóznom ez örök varanggyal.” Babits Mihály
A csodás Mihály-jelenések hatására a katolikus egyház szentté avatta az arkangyalt (aki egyébként már arché szintre lépett). Mihály soha nem öltött emberi alakot, ám van egy másik szent, akit Mihály földi megjelenítőjének szoktak tartani: Szent György.



Rogier van der Weyden - Szent György 1432
A legenda szerint kappadokiai György a római hadsereg magas rangú tisztje volt, és Diocletianus császár alatt szenvedett vértanúságot 303-ban. A sárkányölő mondája a 11. században fonódott össze a vértanú történetével. A Legenda Aurea meséli el részletesen a sárkány megölését és a királylány kiszabadítását. Ezek szerint volt egyszer egy sárkány, aki a líbiai Silena városhoz közeli tóban lakott. A szörnyeteg rettegésben tartotta a várost, és miután az emberek összes jószágukat a sárkánynak áldozták, saját gyermekeiket kellett a fenevadnak elküldeni, hogy az ne pusztítsa el az egész várost. Végül a király lányára került a sor, ám ekkor érkezett meg György is a tóhoz, és megmentette a remegő leányt. Keresztet vetett, s a sárkányt, aki épp kidugta fejét a vízből, jól megsebesítette dárdájával. Felszólította a királylányt, hogy vesse rá övét, és vezesse a városba. A sárkány úgy kullogott utánuk, mint egy kutya. A városban nagy ijedelem támadt, amikor meglátták a szörnyet, ám György kihirdette, hogy ő az isten küldötte, és megmentésükre érkezett. Ekkor a király egész népével felvette a keresztséget, s György pedig kardjával megölte a sárkányt. György egyrészt a keresztény lovag mintaképe, másrészt minden keresztény emberé, aki megküzd a gonosszal.
Kurukshétra mezeje



Az a külső és belső történet, ami az eddig említett népeknél a hős és a sárkány harcának metaforáját öltötte magára, az egyik rendkívüli jelentőséggel bíró indiai eposzban, a Mahábháratában is megjelenik, csak másfajta, árnyaltabb szimbolikával. Körülbelül 200 000 verssor meséli el a nagy Bhárata nemzetség fiainak egymás között dúló testvérháborúját. Röviden így szól a történet:
A Hold nemzetség nemes Bharata és Kuru leszármazási ágát az a veszély fenyegette, hogy magtalanul kihal, miután Vicsitravirja utód nélkül, fiatalon távozott az élők sorából. Vjásza, a család vezeklésben élő, fenséges szentje azonban anyja kérésére megtermékenyítette a két özvegyen maradt királynét. Így született meg Pándu és Dhritarástra. Mivel azonban a királynőket irtózás és rettenetes ellenszenv fogta el a rút és ápolatlan szent ölelésétől, és Dhritarástra anyja lehunyta szemét kötelessége teljesítésekor, a gyermek vakon született. Pándu anyja pedig viszolygásában halottsápadtá vált, így gyermeke arca mindig oly halovány volt, mint élettelen test a holdsugárban. Dhritarástra vaksága miatt Pándu lett az uralkodó. Dhritarástrát felesége egy isteni kegy folytán száz fiúgyermekkel ajándékozta meg, a legidősebbet Durjódhanának nevezték. Pándu király viszont egy átok miatt nem ölelhetett asszonyt, ezért nem lehetett gyermeke. Első felesége, Pritha egy szent tanácsára az istenekhez fohászkodott gyermekért, akik meg is áldották őt. Legelőször Szúrjától, a Naptól nyert szépséges fiat, de félelmében, hogy jóhíre csorbát szenved, sorsára engedte a kisded Karnát, aki egy kocsihajtó fiaként nőtt fel. Hogy mégse maradjon utód nélkül Pándu királyi faja, az istenek könyörületességéből Pritha három fiat szült: Judhistirát Dharmától, az igazság urától, Bhímát Vájutól, a Szélkirálytól, Ardzsunát pedig Indrától, a mennyek fejedelmétől. Mádri, Pándu másik felesége egy ikerpárnak adott életet: Nakulának és Szahadévának. A hercegek együtt nőttek fel, mestereik keze alatt remek harcosokká váltak. Ám egyre többször kerültek összetűzésbe Dhritarástra és Prithá fiai. Legfőképp Durjódhana lelke telt meg féltékenységgel és gyűlölettel, s ezt öccseiben is felszította. Karna – bár származását mindenki alacsonynak hitte, Ardzsunában talált ellenfélre. A vetélkedést és gyűlöletet csak tovább szította, hogy jog szerint Judhistirát tették meg trónörökösnek, amikor Pándu halála után Dhritarástra lett a király. Durjódhana összeesküvést szervezett, és el akarták veszejteni a Pándavákat. Az aljas merénylet nem sikerült, ám a hercegek anyjukkal száműzetésbe kényszerültek. A földönfutók sokfelé bolyongtak, erdőről erdőre, városról városra. Démonokkal birkóztak, emberekkel ismerkedtek, majd egy vetélkedőn elnyerték Draupadi királylány kezét, aki Prithá végzetes mondata miatt valóban mind az öt ifjú felesége lett. Ország világ előtt kiderült, hogy a Pándavák mégsem haltak meg. Volt, ki örült ennek, ám Durjódhana és szövetségesei szívében újra gyülekezni kezdett a



sötétség. Az irigység, féltékenység és gyűlölet férge tovább rágta húsukat. Összeült a királyi tanács, Durjódhana orvul el akarta veszejteni ellenségeit, de ezt minden nemes érzésű harcos elvetette. A bölcs öregek arra intették a háborgó lelkű ifjakat, hogy találjanak békés megoldást, különben az egész Bharata és Kuru nemzetség fogja kárát látni a vetélkedésnek. Megoldásnak az tűnt, hogy osszák ketté a birodalmat, így mindenki békében uralkodhat a maga földjén. A Kuravák erre járhatatlan rengetegeket és kietlen, terméketlen földet adtak oda a Pándaváknak, míg ők továbbra is Hasztinapurban uralkodtak. Prithá fiai gondos munkával gyönyörű, virágzó birodalmat építettek a pusztaságban, megalapították Indrapasztha városát, s a nép szerette és tisztelte uralkodóikat. Krisna tanácsára Judhisthira felvette a Világ Uralkodója címet, amihez be kellett mutatni a nagy királyi áldozatot, a rádzsaszúját, s ez csak az összes többi uralkodó hozzájárulásával és behódolásával volt lehetséges. Az ünnepség rendben megtörtént, Dhritarástra és a Kaurava hercegek is részt vettek a nagy eseményen, ám a dölyfös Durjódhana csak színlelte nyugalmát és beleegyezését. Dühe, gyűlölete, irigysége nem ismert határt, s szövetségeseivel újabb cselt eszeltek ki ellenfeleik elveszejtésére. Judhisthirának egyetlen gyenge pontja volt, mégpedig a játékszenvedély. Ezt kihasználva, barátságot színlelve Durjódhana meghívta unokafivéreit udvarába, kockajáték mérkőzésre. Sakuni jól értett a hamis játékhoz, így mindent, amit lehetett, elnyert Judhisthirától. Birtokot, vagyont, hatalmat, de még Draupadit és egyéni szabadságukat is. Az öreg bölcsek már látták, hogy sötét fellegek gyülekeznek a birodalom felett, különösen, amikor Draupadit aljasan megszégyenítve levetkőztették, és szolgai munkára kényszerítették. Végül egy utolsó játék eredményeképp szabadságukat visszakapták, de tizenkét évre a vezeklők életét élve a vadonba kellett bujdosniuk, majd a tizenharmadik. évben teljes ismeretlenségben egy királyt szolgálniuk. A tizenkét év sok nélkülözéssel telt, de bőven találtak kalandot is a Pándava hősök. Isteni fegyverekhez jutottak, Ardzsuna megjárta a mennyei birodalmat, Bhima különféle hőstetteket hajtott végre, Judhistira bölcsessége révén húzta ki szeretteit a bajból. A tizenharmadik évben Viráta király udvarában töltötték szolgálatukat, és sikerült mindvégig eltitkolni származásukat, így végül szabadulást nyertek. A bölcsesség erősebb volt szívükben az indulatnál, s igyekeztek kibékülni a Kauravákkal. Egykori birodalmukból csak öt kis falut akartak kérni jelképesen, de a békeköveteket Durjódhana gorombán elutasította. Az ifjú Kauravák minden bölcs intése ellenére hajthatatlanok maradtak. A harc elkerülhetetlenné vált. Lázas készülődés kezdődött,mindenki szövetségest keresett magának. Durjódhana még Krisnát, a Pándavák jó barátját is felkereste, hogy segítségét kérje. Ardzsuna ekkor épp ott tartózkodott, s Krisna felajánlotta a választást: az egyik fél megkapja teljes seregét, a másiknak viszont ő lesz a fegyvertelen kocsihajtója. Ardzsuna



gondolkodás nélkül Krisnát választotta, aminek Durjódhana nagyon is örült. Kuruksétra mezején felvirradt a harc napja. A két tábor csatasorba rendeződött, a Kauravák seregét az öreg Bhisma, a Pándavákét pedig Dhristadjumna vezette. A harc előtti reggelen hangzott el Krisna Ardzsunának szóló szózata, amit Bhagavad Gíta néven a világon mindenhol nagy tiszteletben, s szent tanításnak tartanak. Megkezdődött a harc, s tizennyolc nap alatt több millió katona vesztette életét. Véres küzdelemben sorra buktak el a nagy hősök, Bhísma, Dróna, Karna. Az utolsó nagy összecsapás Bhíma és Durjódhana között folyt. Bhíma óriásit vágott Durjódhana combjára, s a csont eltört. Ezzel beteljesedett sorsa. Ám mielőtt kilehelte volna lelkét, bosszúra szólította fel Dróna fiát, Asvatthámant, aki az éj leple alatt lemészárolta a békésen alvó Pándava tábort. Siralmas reggel virradt az életben maradottakra. Zokogott az öreg Dhritarástra, ki elveszítette mind a száz fiát, jajgatott Draupadi, kinek fiai az éjszakai mászárlásban estek áldozatul, s remegő lábú, megőszült asszonyok járták a rettenetes csatateret fiaikat, férjeiket kutatva, siratva. Végül Dhritarástra magához hívatta az öt Pándavát, s könnyek között békét kötöttek. A holt hősök teste elhamvadt a mágják tüzében, Dhritarástra feleségével és fivére nejével, Prithával az erdőbe vonult vezekelni, Judhistira pedig szomorúan, kötelességből ismét a trónra ült. Nem sokáig uralkodott azonban, lelke szabadulásra vágyott. Az uralkodást unokájára, Pariksitra hagyta, az öt Pándava fívér Darupadival pedig felkerekedett, hogy a Halál elé menjen. Hosszú vándorút után látták meg a fenséges Méru hegyet, de hogy a hegy lábához érjenek, át kellett kelni egy hatalmas sivatagon. A forró homokban sorra buktak el a hősök, meghaltak, mire elérték volna a megdicsőülést. Egyedül Judhisthira ért az út végére, ahol egy utolsó próbát kiállva megnyílt az ég, s az istenek hódolattal járultak elé. Pándu fia felemelkedett, s a mennyben ismerős lelkekkel találkozott, még Durjódhana is élvezte az istenek vendégszeretetét, csak legközelebb álló szeretteit nem lelte. Judhisthira annyira vágyta látni testvéreit és feleségét, hogy a rettenetes pokolba is hajlandó volt alászállni utánuk. Igazságtalannak érezte azonban, hogy a dölyfös rokon a mennyben trónol, míg erélyes fivérei büdös, sötét vermekben szenvednek. Úgy döntött, ott marad, ahol szerettei vannak, szeme nem kívánja istenek csarnokait látni. Ekkor hatalmas fény töltött be mindent, eltűnt a pokol, s megjelent Dharma és Indra. Judhisthira megtudta, hogy mivel minden élő cselekszik, tetteiből egy egy fa hajt ki, és senki sem kerülheti el, hogy leszüretelje a gyümölcsöket. Aki kevés jót cselekedett, kevés jutalmat nyer, és fordítva. Senki sem bűntelen, ezért még magának Judhisthirának is alá kellett szállni a pokolba, ahogy Durjódhanának is voltak erényei, ezért megízlelhette a mennyei örömöket. Édes a béke a kínok után, ám keservesebb a gyötrelem, amely az üdv békéjét követi. Végül a Pándavák tündöklő fényben emelkedtek Indra csarnokaiba, s az öröklét



fenséges ragyogásában köszöntötték az istenek Bharata megdicsőült nemzetségét. jegyzet4
Az eposz csúcspontja a Kurukshétra mezején lejátszódó csata. Kik küzdenek meg itt egymással? Miről szól a háború? Ez az allegorikus történet szolgál a Bhagavad–Gíta keretéül. Ardzsuna, a remek harcos Krisnát, Visnu isten megtestesülését választja kocsihajtójának, s ezáltal tanítványa is lesz a Magasztosnak. Amikor Ardzsuna a csatára gyülekező ellenség soraiban megpillantja rokonait, egyszerre elgyengül, és elmegy a kedve a harctól. Erre Krisna elmondja tanításait, melyek magukba sűrítik a védikus tudás esszenciáját. A Bhagavad-Gítát szerte a világon szentírásként olvassák, tanítják, sok mester fűzött hozzá magyarázatot. Egy kriya jóga mester, Paramhamsa Hariharananda értelmezése közelebb hozza a nyugati emberhez is a szimbolikus történet jelentését. Ő úgy magyarázza, hogy Ardzsuna jelképez minden szellemi úton járó keresőt, aki vezetője segítségével a szabadulást keresi. De az élet csatamezején, ahogy erőt vesz rajta a negatívumok és gyengeségek elleni küzdelem, Ardzsuna azt kívánja, jobb lenne elkerülni a csatát, mert még annyira kötődik a világhoz. Dhritarastra, a vak király neve jelentheti azt: aki a test királyságának a fenntartója. Ám ez kérdő mondatként is hangozhat: és ki is valójában a test fenntartója? Krisna, az Isten. Ám a legtöbben nincsenek annak tudatában, hogy az Isten irányít minden cselekedetet, sokkal fontosabbnak tartják saját tudatukat. Vakok tehát azok, akik önmagukat nem a lélekben keresik.



Testünk a kurukshetra (kuru= munka kshetra=mező). Állandóan valami munkát végzünk, és felemésztődünk benne. Az alsó öt csakránk ez a munkamező. Amikor tudatunk ebben az alsó öt központban időz, az embert a pénz, a szex, az étel, a büszkeség és a kétely köti le. A dharmakshetra az a hely, ahol az élő lélek lakozik. Ez a hetes kereszteződés (seven crossing) vagyis a tobozmirigy, a lélekközpont.
Draupadi öt fia a Pándavák lényegi kivonata, ezek azok az alsó csakrákban lakozó erők, amelyek segítségével a biológiai erők legyőzhetőek, és felfedezhetjük, hogy minden Istentől ered. Pénz kell az élethez, de ha a legfelsőbb energiaközpontból figyelünk, akkor rájövünk, hogy Isten adja a pénzt. Élvezhetjük a szexet, de fent maradva átéljük, hogy az öröm is Istentől jön... Az öt Pándavának egy felesége van: Draupadi. Ő az öt elem shaktija, az az életenergia, ami az öt elemből származik. A név jelentése: leggyorsabb cselekvés. A kuru hercegek a rossz tulajdonságokat testesítik meg, azt, amikor az embert felemészti a materiális világ: az emlékek, a pénz, az érzéki élvezetek, a státusra törekvés, a függőség, a félelem, az elme gyengesége, az ambíció, a tudatlanság. A csata tehát jó és rossz, tudás és tudatlanság között folyik. jegyzet5
A sárkány megszelidítése
Mindannyiunk lelkének Kurukshétra mezején csatározás indul, amidőn autónkban ülve dühödten goromba szitkokat szórunk a délutáni dugóban, vagy irigykedve gondolunk szomszédunk szép új villájára, ismerősünk üzleti, magánéleti sikereire, rosszindulatú pletykákat terjesztünk, gőgösek vagyunk vagy többre tartjuk magunkat másoknál, és a többi. Mihály arkangyal mindenki lelkében ott őrködik, bátorságot önt belénk, kitisztítja tudatunk, hogy alacsonyrendű energiáinkat magasabbra emeljük. A csata újra és újra kiújul, ahogy Hórusz és Seth is évtizedeken, vagy tán évszázadokon keresztül harcolt egymással, és nagyon nehezen jutottak dűlőre, ki is örökölje Ozirisz trónját. Maat, a mindenütt jelenlévő békesség és igazság Apophis kígyóval, a kettősséggel és illúzióval harcol. Talán bennünk is van egy Seth-Apophis, egy alantasabb ösztönlény, aki nem hajlandó megbocsájtani, aki haragtartó és irigy, és van bennünk egy Hórusz, aki össze van kapcsolva az isteni energiákkal. Mind a két rész ott van bennünk, s szabadon dönthetünk, hogy reagálunk egy helyzetben. A régiek szerint minden tudás a csillagos égre van írva. Ha megnézzük az oroszlán csillagképet, amely a szeretet, az uralkodás és a teremtés minőségéről



mesél nekünk, észrevehetjük, hogy az oroszlán a vízikígyón tapos. A kígyó, vagy más néven Hydra az égbolt legnagyobb csillagképe. A görög mitológiában Heraklész második próbatételként küzd meg a lernai Hydrával. A vizikígyó az ösztönerőket jelképezi, s az oroszlán azt a minőséget mutatja, hogy az ember képes uralni ezeket az erőket. Akkor léphet az oroszlán uralkodói szintre, amikor önmagát is képes már uralni. Mert hogy is vezethetné a király a népét, ha nem ismeri és nem tudja irányítani önmagát? (Ardzsuna harci szekerét Krishna hajtja a Kurukshétrán, a hős így győzhet: az isteni tudatosság kezében van az érzékek lovaira vetett gyeplő. Karna, Ardzsuna méltó ellenfele viszont elbukik. Ő a gőgös Salja királyt kényszeríti fogatába kocsihajtónak.) A szakrális királyságokban az uralkodó nagyon is tudta, honnan jött, melyik az igazi hazája. Tudta, hogy isteni eredetű, és azzal is tisztában volt, hogy mindenki az. Erre kellett emlékeztetni a többieket is. Ő volt képes arra, hogy az isteni energiákkal, a tejút energiáival táplálja a népet, emelje a nemzetet.
Amikor az uralkodó képes uralni a belső erőket, akkor kapja meg a varázserőt, s a Hydra hozza el neki a varázseszközöket. Az egyik ilyen eszköz a Serleg csillagkép, amelyet a Hydra mellett, az Oroszlán csillagkép alatt láthatunk. A serleg nyitott a felső és az alsó világok felé is. Ahol a serleg két kelyhe összeér, ott egyesül a tudás, és ott jelenik meg az örök élet. A király a serlegből tudja táplálni a népét: örök élettel. jegyzet6



„Ha vágyaidat kényezteted: párzanak és fiadzanak. Ha vágyaidat megölöd: kísértetként visszajárnak. Ha vágyaidat megszelidíted: igába foghatod őket és sárkányokkal szánthatsz és vethetsz, mint a tökéletes hatalom maga.” Weöres Sándor
Jegyzetek:
1. Szász Ilma értelmezésében Tiámat az ősanyag, az őskáosz, Apszu pedig az ideák világa. Amikor e kettő keveredik, megszületik Anu, az égisten, a kauzális világ ura. Az ő fia, Éa lesz az asztrális világ vezetője (ő bénítja meg varázskörével Apszut, vagyis asztrál környezetben az ideák hatékonysága legyengül). Marduk pedig a mentális világ ura, vagyis az ő hatalomra jutásával az elme veszi át az irányítást. Kingu a tudattalant, a szellemiségtől elszakadt asztrálvilágt, a Hold-erőket testesíti meg, s az ő véréből alkotja meg Marduk az
emberiséget. vissza a szöveghez
2. Jacobus de Voragine: Legenda Aurea vissza a szöveghez
3. Lásd még: Váradi Tibor: Szellemtudomány 2, Bistey Zsuzsa: Rudolf Steiner él, Rudolf Steiner: Michael küldetése vissza a szöveghez
4. Dr Baktay Ervin csodálatos Mahabharata elbeszélése nyomán. vissza a
szöveghez
5. Részletesebben lásd: Paramahamsa Hariharananda: The Bhagavad Gita in the Light of Kriya Yoga című könyvében. vissza a szöveghez
6. A csillagos ég titkairól Paksi Zoltán mesél a Tiszta Hangok Rádióban:
http://radio.tisztahangok.hu/archivum/04_asztrozofia_01oroszlan
Illetve itt: http://www.asztrozofia.hu/ vissza a szöveghez
Irodalom:
Arthur Cotterell, Rachel Storm - The Ultimate Encyclopedia Of Mythology, Hermes House, 2002 Hoppál, Jankovics, Nagy, Szemadám: Jelképtár, Helikon, Budapest, 2000



Trencsényi – Waldapfel: Mitológia, Gondolat, Budapest, 1983 Veronica Ions: Indiai Mitológia, Corvina, Budapest, 1991 Mircea Eliade: Vallási hiedelmek és eszmék története I., Ozirisz, Budapest, 1994 Szász Ilma: Az Örökéletnek beszéde, Paradigma könyvek, Sindbad Kiadó, Budapest, 1999 A keresztény művészet lexikona, Corvina, Budapest, 1986 Szentek lexikona, Dunakönyv Kiadó, 1994 Kákosy László: Ré Fiai, Százszorszép Kiadó, Budapest, 1993 Egyiptomi és Mezopotámiai regék és mondák (Dobrovits Aladár és Kákosy László) Móra, Budapest, 2001 Váradi Tibor: Szellemtudomány 2 Napfényes Élet Alapítvány, Budapest, 2008 Bistey Zsuzsa: Rudolf Steiner él, Arkánum szellemi iskola Kiadó, 1998 Rudolf Steiner: Michael küldetése, Genius Kiadó, 2008 Dr. Baktay Ervin: Mahábharata, Tericum, Budapest 1994 Paramahamsa Hariharananda: The Bhagavad Gita in the Light of Kriya Yoga Volume 1 Ariane and Christian Delacampagne: Here be dragons – A fantastic bestiary, Princeton University Press, Princeton and Oxford, 2003 Karl Shuker: A sárkányok természetrajza, Atheneum Kiadó, Budapest, 2007 Weöres Sándor: A teljesség felé
Interneten elérhető irodalom:
A sárkány a vallástörténetben - http://dragon.unideb.hu/~baloghs/vallast/sarkany.html
Ókori lexikon: http://mek.oszk.hu/03400/03410/html/index.html
Egyiptológia: http://www.thekeep.org/~kunoichi/kunoichi/themestream/egypt_column.html
Szt. Mihály: http://jelesnapok.oszk.hu/prod/unnep/szent_mihaly_gabor_es_rafael_foangyalok
Szt. György: http://jelesnapok.oszk.hu/prod/unnep/szent_gyorgy_napja#BHI/legenda0042
Jacobus de Voragine: Legenda Aurea: http://mek.oszk.hu/04600/04626/
A csillagos ég titkai: http://tisztahangok.wordpress.com/2008/08/26/asztrozofia-paksi-zoltan-rovata/ http://www.asztrozofia.hu/