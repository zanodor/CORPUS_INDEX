---
master_file: "[[@DummerthDezsoAlmosa]]"
---
# Index for Dümmerth Dezső – Álmos, az áldozat.pdf

NNCL649-3D1v2.0
DÜMMERTH DEZSŐ
ÁLMOS, AZ ÁLDOZAT
PANORÁMA



UTAZÁSOK A MÚLTBAN ÉS A JELENBEN



Lektorálta
KISS DÉNES LÁSZLÓ GYULA
Grafika
BÁNÓ ATTILA
Térkép
BICZÓ TAMÁS
A szerkesztés lezárva: 1985. június 10-én.
© Dümmerth Dezső, 1986
ISBN 963 243 325 4 ISSN 0133-7327
Felelős kiadó: Prof. Dr. Árky István
85/2233 Franklin Nyomda, Budapest Felelős vezető: Mátyás Miklós igazgató Felelős szerkesztő: Szabó József Műszaki vezető: Orlai Márton Műszaki szerkesztő: Bedé Tamásné A borító és kötésterv: Bánó Attila Terjedelem: 7 (A/5) ív + 16 grafika



TARTALOM
Az olvasóhoz 7 Bevezetés 9 A Turul-monda és a történetírás 12 Kurszán és Bulcsú 20 Emese álma: a szöveg 34 Emese álma: a tartalom 47 Álom és elragadtatás 58 A kettős gyökerű magyarhun-hagyomány 70 Attila reménye: Irnik és a dinasztia 90 Álmos, a hódító 99 A magyar szakrális fejedelemség 106 A karizma 117 Az áldozati személy 122 Irodalmi tájékoztató 128 Függelék 133



AZ OLVASÓHOZ
Méltán csodálkozhatnak az olvasók, miért írtam újból Álmosról, a magyarok első fejedelméről, mikor az Árpádokról szóló könyvemben már hosszabban foglalkoztam vele. Új adatok kerültek talán elő? Vagy ismételni akarom önmagamat? Új adatok nem kerültek elő. De új és kártékony szemléletnek a veszélye kezdett fenyegetni már évekkel előbb, mikor az azóta elhunyt, nagyérdemű és kiváló régész, Fettich Nándor téves következtetésre jutott: egy zempléni sírleletben Álmos sírját vélte felfedezni. Az ügyből sajtószenzáció lett, melyet a tudományos vita, a cáfolat halkított el. Utoljára a kérdésben mindenképpen illetékes László Gyula oszlatta el a téves képzeteket, hogy nem Álmos sírjára bukkantak a kutató régészek. A szenzációkeresés azonban, felkapva a „királyölés” szertartásának „bűnügyi” jellegű izgalmait – valamiképpen a nagyközönség egy részét is érdekeltté tette a vitában. Zavaros képzetek kezdtek elterjedni arról, hogy Árpád miképpen „ölelte meg apját” – és történelmünk egy részlete mintha egy detektívregény olcsó izgalmait kínálta volna. 1983-ban egy könyvkiadó felkért, írjam meg Álmosnak, az áldozatnak történetét. Hiába próbáltam elhárítani a megtiszteltetést. Pedig tudtam, hogy semmiféle napihír jellegű szenzációval nem szolgálhatok. A kitartó unszolásra mégis megírtam ezt a kis tanulmányt. Arra gondoltam ugyanis, hogy talán éppen azzal tehetek valami szolgálatot a művelődés iránt érdeklődő közönségnek, ha az ismert adatok mélyebb vizsgálatával megpróbálom feltárni az igazság nagyobb teljességét. Ebből az is kiderül, hogy a bűnügyi esetek kedvelőinek másfelé kell tájékozódni. De arra is gondoltam, hogy a történetkutató munkájában is van izgalom és nyomozás, és ezt a kutató-nyomozó történetírói munkamódszert igyekeztem az olvasók számára egy kissé megvilágítani. Csakhogy itt az igény messze túlvezet a puszta sírlelet és a gyilkolás szenzációján. Ez a „gyilkosság” -Álmos halála – egyúttal egy születés problémája is, és régmúlt, de magasabb rendű eszmék felé vezet, mint egy „krimi” látóköre. Abban bíztam, hogy a kéziratot sürgető kiadó meg fogja érteni ezt az álláspontot is. Nem így történt. A kéziratot visszakaptam. Végül is eddigi munkáim kiadója, a Panoráma volt az, mely vállalkozott az eredeti kézirat



megjelentetésére, melynek szövegén semmit sem változtattam, így kerül most az olvasók elé. Budapest, 1985. május 21. A szerző



BEVEZETÉS
Amikor 1896-ban, a magyar honfoglalás ezredik évfordulóján felállították a Hősök terén ma is látható, lovas szoborcsoportot, a hét vezér alakjának megformálásában a magyar történelem legősibb forrásainak számító krónikák híradásait vették alapul. Ezekben maradt fenn, hogy a magyarok megtelepedése mai hazájuk területén (pontosabban még az 1920 előtti határokat jelentő történelmi ország területén, a Kárpát-medencében), a IX. század végén, 896 körül történt. Itt olvasható az is, hogy a magyarok nemzeti szervezete ekkor egy hét törzsre oszló szövetségből állt. Ezek között a legelőkelőbb és legtekintélyesebb a nemzetnek nevet adó Megyer, illetve Magyar törzs főnöke, Álmos volt, akit mindnyájan vezérlő fejedelmükké választottak. A krónikák egyes szövegeiben azonban az a feljegyzés is szerepel, hogy: „Álmos apát Erdélyben megölték, ő ugyanis nem mehetett be Pannóniába”. Utána pedig arról adnak hírt a szövegek, hogy Álmos halála után fiát, Árpádot választották meg fejedelemmé, akinek mindenki engedelmeskedett, és akinek vezérlete alatt az új haza teljes elfoglalása megtörtént. Ennek ellenére az ezredéves emlékmű szoborcsoportját megszemlélve, a hét vezér között hiába keressük Álmost, akit éppen az egyik legfontosabb forrás, Anonymus szerint a többi törzsfő vérszerződéssel választott meg vezérlő fejedelemmé. Helyette csupán fia, a teljes honfoglalást végrehajtó Árpád lovas alakja látható a talapzaton. Mi az oka, hogy az első magyar fejedelem, Álmos alakja teljesen kiszorult a honfoglalás emlékművéről? Súlyosan esett a latba egy kívülálló, külföldi forrás megemlékezése. VII. Konstantin bizánci császár ugyanis néhány évtizeddel a honfoglalás után, 948-ban vendégül látott udvarában két magas rangú magyar követet. Az egyik Tormás volt, Árpád fejedelem dédunokája. A másik Bulcsú vezér, a magyaroknak akkor rangban a harmadik méltósága. A velük való beszélgetés tanulságait a császár belefoglalta ismert művébe, „A birodalom kormányzása” című munkájába. Ebben, más népek mellett, hosszabban megemlékezik a magyarokról is. ír a hét törzsről, ír a magyarok fejedelmeiről, és részletesen elmondja, hogy a magyarok első fejedelme Árpád volt. Igaz – írja –, hogy már ennek apját, Álmost is ajánlották fejedelemmé választásra, de ő már öreg volt és



„jobbnak tartották”, ha a „tekintélyesebb” Árpád lesz a legfőbb méltóság birtokosa. Mindez még az előző hazában, Etelközben történt, ahol a magyarok a kazár kagán fennhatósága alatt laktak, és a kazár kagán pártfogása alatt lett Árpád első fejedelemmé. A kazár függés pedig csak akkor szűnt meg, amikor a besenyők megtámadták a magyarokat, elűzték őket Etelközből, és ezek új hazát keresve rátaláltak a Kárpát-medencére. A tárgyilagos megfigyelő szerepében fellépő, írásműveket alkotó, tudós uralkodó szavai mindenképpen hitelesebbnek tűntek a tudomány előtt, mint a magyar krónikák eltérő szövegei, hiszen ezekben bőven lehetett gyanítani megbízhatatlan, mondái elemeket. Mivel pedig ez a bizánci elbeszélés egyenesen „alkalmatlannak” mondta Álmost az uralkodásra, teljessé vált az indokolás, hogy személyéről felesleges külön is megemlékezni a honfoglalás emlékművén.
A TURUL-MONDA ÉS A TÖRTÉNETÍRÁS
Álmosról azonban a krónikákban egy olyan legendás elbeszélés maradt fenn, mely igen fontosnak mutatja személyét. E szerint születését anyjának rendkívüli álom adta tudtára, sorsával együtt, mely szerint uralkodni fog, de népét más hazába vezeti, ahol nagy hatalmú dinasztia: „dicső királyok” fognak származni még tőle. Ezenfelül Anonymus (a Névtelen jegyző) „Gesta Ungarorum” című, a XII-XIII. századforduló viszonyait tükröző munkája határozottan el is mondja Álmosról, hogy ez a sorsa betelt, mert ő lett a magyarok első fejedelme, aki népét a Kárpát-medence határáig vezette, a hongfoglalás művét önként átengedve fiának, Árpádnak. A krónikák csoportjából a Zágrábi- és Váradi Krónika is határozottan állítja különben szűkszavú szövegében, hogy a magyarok első fejedelme Álmos volt. A köztudatba azonban mégsem került át évszázadok folyamán ez az emlékezés. A krónika-családok fő szövegének a Budai- és Képes Krónika közléseit vették tekintetbe a XV. században. Ott a „Turul-mondának” vagy Álmos anyja nevéről „Emese álmának” nevezett rendkívüli sors jóslat szerepel ugyan, de magának Álmosnak személyéről csak annyit mondanak, hogy a honfoglaló Árpád fejedelem apja volt, és a honfoglalás kezdetén megölték Erdélyben, mivel „ő ugyanis nem mehetett be Pannóniába”. S mivel 1473ban ez a hiányosabb szövegű krónikavariáns jelent meg először



nyomtatásban is Budán, valamint Thuróczi János ítélőmester is e szövegek alapján foglalta össze a maga krónika-variációját, az évkönyvszerűen száraz, az elbeszélő részekben kurta Zágrábi – Váradi Krónika híradásával senki nem törődött. Anonymus szövege pedig sokáig azért nem hatott, mert az egész középkoron át, csonkán maradva lappangott és csak a XVII. században került elő, nyomtatásban pedig csak 1746-ban jelent meg Bécsben. Erre az időre azonban Magyarország történetét már több szerző is összefoglalta a régi variációk alapján: vagyis nem tudva arról, hogy Álmos fejedelem volt. Ezzel a szöveggel és tartalmával nem sokat foglalkozott eddig a kutatás. A romlatlanabb szövegváltozat a Budai- és a Képes Krónika-variációk révén került a humanista kor évszázadába. Thuróczi János krónikájából vette át a magyar történetírást már a krónikás műfajon túlhaladó olasz Antonio Bonfini, Mátyás király udvari történésze. Bonfini szövege pedig, a XVI. század folyamán nyomtatásban többször is megjelent, Thuróczi krónikájával együtt, s így alapjává lett az újkorba vezető magyar történeti feldolgozásoknak, így került el az első, modern szellemű, jezsuita magyar történetkutatóhoz is, Inchofer Menyhérthez, aki Rómában élve, a magyar egyháztörténet kereteiben írta meg – már nem a humanisták művésziretorikai lendületével, de gondosan idézett forráshelyek dokumentumanyagára támaszkodva, hazája történetét. Csonkán maradt művének első kötete 1644-ben jelent meg Rómában. A másik, középkori magyar forrás, mely a Turul-mondát fenntartotta, Anonymusnak a XIII. századból származó gestája, amely – mint említettük – hosszú ideig lappangott kéziratban. Csak 1746-ban adta ki először nyomtatásban Johann Georg von Schwandtner Bécsben, mint az ismeretes, a magyar történelem forrásai között. Éppen abban az időben, mikor a magyar kritikai történetírás már a felvilágosult racionalizmussal ötvöződött, és Pray György, a másik nagy magyar jezsuita történetíró munkásságában csúcspontra jutott, Az a magyar jezsuita történeti iskola, amely Inchofer hátrahagyott kéziratainak és újabbaknak gyűjtésével a XVIII. század folyamán kialakult, már szerette elhagyni azokat a mesés, mondái elemeket, melyekben a krónikák többnyire bővelkednek. A logikát és tényszerűséget keresték. Ezek után nem csodálatos, ha a XVIII. század első felében író Timon Sámuel, bár Inchoferhez hasonlatosan művét jól dokumentálta forrásanyaggal, csak a külföldi és főként a latin krónikaírókra, annalesfeljegyzőkre ügyelt. A magyar szóhagyományra egyáltalán nem: Emese álmát, Álmos személyének jelentőségét meg sem említette. Nyilvánvaló,



miért: Thuróczi és Bonfini álomtörténetét nem tartotta tudományos anyagnak, Anonymus kiadását pedig Timon már nem érte meg. De hiába keressük a Turul-monda említését az utána következő nemzedékben, az Anonymust már jól ismerő és rá gyakran hivatkozó Pray György művében is. Megemlíti ugyan, hogy Álmos egy „álomról” kapta a nevét, de Timonhoz hasonlóan nem tartotta feljegyzésre érdemesnek az álom tartalmát. Valószínű, hogy Anonymus szövegének megismerése sem buzdította, inkább visszatartotta. A „dicső király-leszármazóiról” előre álmodó Emese története nem illett bele a racionális oknyomozó, a latin, a magyar és az összehasonlító nyelvészetben a keleti török-ugor szófejtéssel foglalkozó Pray György munkásságába. Annál is inkább nem, mivel ő már jól ismerte a bizánci forrást, Konstantin császár művét, melyben ugyancsak szó van Álmosról és Árpádról, a fejedelem-választásról is, de a Turulmonda ott egyáltalán nincs megemlítve. Pray volt első történetírónk, aki már korszerűségre törekvő, modern kritika igényével dolgozott és összehasonlította forrásait, s úgy találta, hogy Emese álmának mondái hagyománya nem vehető komolyan a tudós Konstantin császár feljegyzései mellett. Csupán Pray kortársa és – a különben tévedésektől sem mentes Desericzky Ince piarista tanár, a neves őstörténeti adatgyűjtő látta érdemesnek 1760-ban megjelent művében újból említeni Emese álmát. Érdekes, hogy Desericzky, akinek az utókor-mivel Prayjal általában nem szerencsésen vitázott – egyetlen érdeméül szinte csak a Ricardus fráter-féle Qulianusnak a keleti magyarokhoz való útjáról szóló) jelentés első kiadását tekinti, abban is első, hogy legalább jegyzetben, egy összehasonlító megjegyzéssel utalni próbál Emese álmának mitikus jellegére, és egyetemes történeti helyére, ő hívja fel először a figyelmet, hogy Rufus Curtiusnak Nagy Sándor-életrajzában hasonló motívum található: mikor is Sándor születését anyjának, Olympiának, egy varázserejű lénnyel, egy sárkánykígyóval való nászából eredeztetik. A felvilágosodás kora azonban nem kedvezett a mitikus témáknak. Csak a XIX. század derekán, s ekkor már nem Magyaroszágon, hanem Franciaországban, Amadé Thierry talált alkalmat arra, hogy ismét foglalkozzék a témával. Arra figyelmeztetett, hogy az álomban szereplő nagy folyam és Attila nevének jelentése: Etel – Etyl – „nagy víz” – világos összekötő kapcsot jelent Attila és Álmos között. Emese fia eszerint Attila „reinkarnációja”. Thierry azonban a romantikus kor történésze volt, és az újabb irányzat, a pozitivizmus ismét nem látott összefüggést a mondák, az álmok és a valóság ridegebbnek mutatkozó tényei között. Különösen az



Attilával való összekapcsolás, a régi magyar hunhagyomány került a századvégen és a huszadik században erős kritikai fénybe, és ebbe már idegen nemzetek, szomszéd országok kutatói is beleszóltak, nem mindig érzelemmentes, tárgyilagos felfogással. Bár az idegen környezet, a Habsburg-monarchia korára következő politikai helyzet, Magyarországon ismét arra adott volna alkalmat, hogy nemzeti, sőt nacionalista érzéknek is beleszóljanak a tudományba, valójában ez nem túlzottan érvényesült a történetírásban. Annyira nem, hogy Hóman Bálint, e kor reprezentatív történetírója, 1928-ban megjelent Magyar Történet című munkája első kötetében idézi ugyan a Turulmondát, de Konstantin császár szövegével összehasonlítva, és így közli utána saját álláspontját: „A magyar hagyomány a tudós császár elbeszélésével szemben a fejedelmi ház legendás hírű ősét, Álmost teszi meg fejedelemmé ... A fejedelem választás helye, időpontja, s az első fejedelem személye tekintetében Konstantinosz jó forrásra, Árpádházi Tormás elbeszélésére támaszkodó előadásának kell hitelt adnunk.” Így fogalmazódott meg hosszú időre továbbra is az a vélemény, amelyet tulajdonképpen már Pray György kezdett megszilárdítani. Mivel Konstantin császár elbeszélése – úgy látszott – ellentétes a magyar hagyománnyal, amely Álmos jelentőségét kiemeli, a történettudomány inkább a krónikák hagyományát hanyagolta el. Pedig már 1917-ben új hangon szólalt meg Róheim Géza. Éppen ő, aki nem a szorosan vett történetírás, hanem – Freud hatására – inkább a pszichoanalízis oldaláról közelítette meg első ízben a kérdést, Emese álmát nem mint „mesét” kezelte, hanem lélektani háttérbe állítva, nagyon is komoly összefüggésekre hívta fel a figyelmet (Ethnographia, 1917. évf.). Róheim volt az is, aki elsőnek látott szoros összefüggést Álmos rendkívüli születése és halála (megöletése) között, az egyetemes néprajz és történelem, valamint a szakrális királyság intézményeinek világszerte ismert példáit sorakoztatva fel. Felhívta a figyelmet a források ingadozására abban a tekintetben, hogy Álmos, vagy Árpád volt-e az első fejedelem, és – anélkül ugyan, hogy történeti forráselemzést végzett volna – a lélektani valószínűség és a magyar „kettős királyság” létezésére hivatkozva kockáztatta meg a feltevést: Álmos nem csupán első fejedelme, de – mint a magyarok sorsának hordozója, szentként tisztelt király is volt, akit végül a más népeknél is meglévő, pogány rítus szerint, a magyarság jövőjének érdekében feláldoztak. Mindez azonban a két világháború közötti idő történetírásában



visszhangtalanul maradt. A történerkutatók továbbra is kitartottak Konstantin császár szövegének megdönthetetlen hitele mellett, amelyben éppen arról van szó, hogy nem Álmos, hanem Árpád lett az első fejedelem, és amelyben a Turul-monda még nincs megemlítve.
KURSZÁN ÉS BULCSÚ
Álmosnak mint történeti személynek jelentősége tehát egyre inkább zsugorodni kezdett, egyre inkább nem volt több, mint „Árpád apja”. Az a csodás eredetre valló elbeszélés, amely a krónikákban fennmaradt, és amely Álmos születésének rendkívüli körülményeit beszélte el – Emese álma, illetve a Turul-monda –, valóban nem kapott több szerepet, mint bármely érdekes monda, vagy mese. Egy időben sokat szerepelt ugyan ifjúsági könyvekben mint a régi, magyar mesevilág egyik darabja. Később mint „király-mondának” még ez a meseszerepe is elhalványult a népi emlékezetnek nem a rendkívülit, a meseszerűt, hanem a reális mindennapok adatait és tényeit többre becsülő kultusza mellett. A tudományos kutatás pedig egy időre egészen megszűnt foglalkozni Álmos személyével. Különösen azóta, hogy az ötvenes évektől – igaz, csak egyetlen kutató egyéni véleményében – az a feltételezés került felszínre, hogy az egész Turul-monda, Álmos és Árpád honfoglaló személyével együtt csak a XIII. században élő gestaíró Anonymusnak utólagos ötlete volt, melyet a többi krónika is tőle vett át. Ebben az időben – bár e vélemény a kutatók körében is elszigetelt maradt – iskolakönyvek és lexikonok is kezdték átvenni az új nézetet. Pedig ez csak azon az előre elgondolt feltevésen alapult, hogy a magyar források eleve elfogultak a nemzet saját történelmével szemben, ezért adataikkal a kutatóknak nem is érdemes komolyan foglalkozni. E sajátságos felfogás szerint mindig csak a távolálló, és ezen „megbízhatóbb, elfogulatlanabb idegenek” adatai a hitelesek, így került sor e tudós magánvéleményben arra, hogy a honfoglalás után ötszáz évvel író egyik bajor humanistának egyébként más területeken is megbízhatatlan, de még a görög mondavilággal is kevert megállapításai között szereplő egyik adata nagyobb hitelre emelkedjék, mint a honfoglalással egyidejű szóhagyományokból származó, és annál csak néhány száz évvel későbbi feljegyzések. Az a bajor író, Aventinus, aki saját honfitársainak megfigyeléseit használta forrásul, a magyar



honfoglalás korának egyik másodfejedelmével, alvezérével tévesztette össze a főfejedelmet, és azt jegyezte fel, hogy a magyarok „királya” a honfoglalás idejében Kússzál volt. Kurszán néven a bizánci és magyar források is emlegetnek egy vezért, de csak mint Árpád alacsonyabb rangú vezértársát, illetve a hét vezér-törzsfő egyikének fiát (Kusid néven is, ha ezzel a névformával esetleg azonosítható). A XVI. században író és kizárólag a német évkönyvek adataiból merítő Aventinus már a XVIII. században munkálkodó jezsuita Timon Sámuelt is megzavarta. Aventinus nyomán írta Timon is azt, hogy Kurszán, a hadak élén haladva, a magyarok főkirálya volt. De Timon ezt még úgy magyarázta, hogy Kurszán is Árpád családjába tartozott, éppen hatalmánál fogva. Timon tévedését már Pray György kiigazította, figyelmeztetve György barát folytatójának bizánci kútfőjére is, ahol Kurszán mint másodrangú, Árpád után következő vezér szerepel a felsorolásban. Pray azonban ellenvéleményként, még Konstantin császár feljegyzéseire is hivatkozott Timonnal szemben. 1958-ban Győrffy György is Timon példáját követte, amikor Kurszán érdekében ismét Aventinusra kezdett apellálni mint fontos forrásra. Csakhogy ő már Kurszánt nem az Árpád-család tagjának tartotta – és ebben nagyon igaza volt –, hanem Anonymus nyomán, a nála a hét vezér között felsorolt Kende fiának. A szerző azonban nem elégedett meg ennyivel, hanem feltételezte, hogy Anonymus szándékosan, utólag változtatta meg a magyarok egész bejövetelének méltóságrendjét Árpád javára. E szerint Kurszán mint szakrális főkirály, azonos lett volna azzal a német forrásokban szereplő Cussal „rex”-szel, akit 904-ben a bajorok egy lakomára csalva, társaival a határszélen lemészároltak. Csak ezután szerezte volna meg Árpád a főhatalmat. Győrffy így Anonymust és Konstantin elbeszélését is egyaránt elvetette. Az elsőt „mint dinasztikus hízelgőt” – Konstantin szövegét pedig azért, mivel Árpádházi Tormás bizonyára „alaptalanul kérkedett” családja „dicsőségével”, mikor úgy állította be, hogy Árpád volt a magyarok első fejedelme. Ezek után már-már azt hihette a forrásokat nem ismerő olvasó, hogy nem csupán Álmos alakja, hanem fiának, Árpádnak a honfoglalást végrehajtó nagy haditette is csupán utólag kitalált mese, és az összes magyar krónikaírók nem voltak egyebek, mint hazugságokat ismételgető, udvari hízelgők, szemben a mindig „tárgyilagos” idegenekkel. Végül is, a szélsőségek után vissza kellett térni a középútra. Arra az álláspontra, mely – amennyire képes – igyekszik mindenfajta elfogultságot elkerülni. Egyúttal azonban azt is fel kellett ismerni, hogy a



tárgyilagosságnak nem okvetlenül feltétele a kívülállás, amely sok tájékozatlanságot takarhat. Ismét fel kellett tehát fedeznünk, hogy a nemzethez való közelállás sem minden esetben elfogultság, hanem éppen a hiteles adatok jobb megismerésének ösztönzője. (Itt utalok felfogásom első megfogalmazásaira két tanulmányomban, ahol a források részletes kritikájával tárgyaltam ezt a problémát: Filológiai Közlöny, 1971. évf. és Az Egyetemi Könyvtár Évkönyvei 1972.) Aventinus és forrásai, a német krónikások éppen azért bizonyultak megbízhatatlannak, mert a magyar hadvezetés és a kormányszervek felépítését sem ismerték, illetve azt nyugati mintára képzelték el. A magyar hadrendszer ezzel szemben a kazároktól és a türköktől örökölt hadvezetés egyenes folytatása volt. Egy nagyon fontos, a nyugati szokástól teljesen eltérő sajátosságban egyeztek velük ugyanis a hunok és a többi, lovasharcos steppei népek. Ez a fontos sajátosság pedig az volt, hogy kagánjuk, vagyis szakrálisan tisztelt főfejedelmük sohasem haladt a seregek élén, hanem teljes visszavonultságban tartózkodott, éppen személyének értéke miatt. Fia, öccse vagy más családtagja ellenben, ezek közt elsősorban a trón örököse, mindenképpen elöl haladt, együtt a hódolt népek vezéreivel. A seregek élén lovaglók között tehát nagy rangkülönbségek adódtak, amit a tájékozatlan külföldiek nem tudtak. Csak a keleti forrásokból, főleg a kínai évkönyvekből és bizánci, örmény írók kiegészítéseiből ismerjük ezt az eltérő szokást. Akiket a nyugati népek a magyar seregek élén megfigyelhettek, azok sohasem a főfejedelmek voltak, hanem vagy a trónörököst látták, mint eleinte Árpádot – s ha mellette még valakit, akkor a hadban elöl járó katonai segédnépnek: a kabaroknak a főnökét, az alárendelt törzsek vezérét. Ezért kell az Árpád után második helyen említett Kurszánban is a kabarok főnökét látnunk. Árpád és Kurszán együttes szereplése egy bizánci forrásban világosan arra utal, hogy ekkor még élt az idegen követek előtt nem mutatkozó, visszavonult szakrális főfejedelem: Álmos. Valóban, az adat 894-ből, a honfoglalás kezdete előtti évből való. Az a híradás pedig, hogy Kurszánt egy külföldiekkel közös lakomán ölték meg a határszélen, a legvilágosabb bizonyíték arra: nem lehetett szakrális fejedelem, hiszen ez a főkirály még alattvalói körében sem alacsonyította le magát közös „lakomára” – nemhogy engedett volna alacsonyabb rangú idegenek meghívásának, ráadásul messze a saját székhelyétől. A magyaroknak az az első vezérlő fejedelme, akiről Anonymus oly hosszan megemlékezik, akit Konstantin is nevén említ, és akiről a magyar krónikák egy szóhagyományon alapuló és elveszett gesta nyomán tudtak:



Álmos volt. A felderített történeti valóság szerint ma úgy látjuk, hogy jobban hihetünk Anonymusnak, aki ugyan csak a XIII. században, de a magyar és családi hagyományok alapján írta gestáját, mint a Bizáncban adatokat feljegyző, tudós Konstantin császárnak. Nem azért, mintha a császár műveltségét vonnánk kétségbe, hanem egyszerűen azért, mivel vizsgálódásaink szerint, mint ezt más helyen már elmondottuk – végső soron Konstantin is szóbeli hagyományból, a magyar követek előadásából merített, leginkább éppen az Álmos személyét érintő feljegyzéseiben. Arra már nem volt módja, hogy a követek előadását kritikailag ellenőrizze. Pedig erre nagy szükség lett volna. Egyes történetkutatók, mint például Czeglédy Károly, arra már korábban rájöttek, hogy ebben az előadásban a kangarnak nevezett besenyők támadása a magyarok ellen nem a történelem időrendjének megfelelően szerepel. Konstantin úgy írta, mintha ezek a kangar-besenyők Árpád fejedelemmé választása idején támadták volna meg a magyarokat, mintegy kényszerűen kiszakítva a kazár fennhatóság alól, új haza keresésére ösztönözve őket. Bizánci és arab kútforrások adataival egybevetve viszont kiderült, hogy a magyarok sem Árpád, sem apja, Álmos idejében már régen nem éltek kazár függés alatt. Sőt, az arab írók kifejezetten azt jegyzik fel, hogy „a kazárok régebben körülsáncolták magukat a magyarok és más, környező népek ellen”. Ez a kazár fennhatóság létezett ugyan, de 830-ban, mikor Álmos alig több, mint tízéves gyermek volt, a magyarok már annyira felszabadultak a kazárok alól, hogy azoknak Sarkéi erőd építésével kellet védekezniük egykori alattvalóik – valószínűen a magyarok – megújuló támadásai ellen. A kangarok pedig kétszáz esztendővel előbb éltek, mint Álmos, ők sem űzhették tehát ki a magyarokat előző hazájukból. A császár feljegyzésében a kangar-besenyők támadása összeolvadt más besenyő törzsek támadásával, amelyek 895 körül – mégpedig bizánci szövetségben valóban az etelközi hazából való kiköltözésre kényszerítették a magyarokat. Konstantin adatai tehát nem mindenben megbízhatóak. Ha azonban erre gondolunk, akkor arra is kell gondolnunk, hogy a 948 körül Bizáncban járó magyar követek sem a teljes valóságot közvetítették. Mert ha a kétféle besenyő támadás összetévesztését nem is a magyarok számlájára írjuk, mit kezdjünk a kazároktól való függésnek oly erőszakolt hangsúlyozásával? Az egész előadás modorával, amelynek révén Árpád apjának, Álmosnak mint a fejedelemségre „alkalmatlannak” a szerepe ennyire eltörpül, és Árpád is csak mint a kazároktól függő uralkodó szerepel? És miért lesz éppen a legelőkelőbb szerep a kazár nő férjéé,



Levedi vajdáé, aki csak nagylelkű félreállásból engedi át a teret Álmosnak, majd az ő „alkalmatlansága” után Árpádnak? Mi szüksége lehetett Konstantin császárnak erre a kazárbarát beállításra, amely a magyarok kárára ferdíti el a valóságot? Ezt ő, aki a kazárokat már nem ismerhette, aligha találta ki. De Árpádházi Tormás sem beszélhetett valótlanságokat saját őseiről, éppen azok kárára. Annál feltűnőbb viszont és még a magyar törzsek felsorolásából is az derül ki –, „első törzseknek,, a kabaroknak a kazárok közül kiszakadt törzsei számítanak, mert ők a „legvitézebbek és legbátrabbak”. Az idegenek: a kazár származásúak tehát bátrabbak a magyaroknál is, többet érnek náluk: magyarán ez ennyit jelent. S mindezeket magyarok mondanák önmagukról, külföldi követségben, kisebbítve saját szerepüket és az akkor is felettük uralkodó Árpád-dinasztia tekintélyét? Itt kap nagy jelentőséget az a felismerés, hogy az egyik követ, Bulcsú vezér neve kazár eredetű és maga is kazár származású volt, mint erről már ugyancsak írtam. És ebből az következik, hogy Bulcsú bizánci szerepében sem volt más, mint a kazároktól származó kabarok főnöke. Éppen az „első törzsnek” túlzott dicséretével árulta el magát. Konstantin császár, aki nem volt eléggé járatos a steppei népek hadrendjében, elhihette azt, amit mi már – összevetve a harcos, lovas népek szokásairól fennmaradt hiteles forrásainkat – jól tudunk. „Elsőnek” nem azért haladt egy törzs a hadban, mert a legvitézebb volt, hanem elővédszerepe, csekélyebb jelentősége miatt. Ezek a harcos steppei népek mindig a hódoltatott törzseket küldték maguk előtt, hiszen még később a tatároknak is ez volt bevált harci módszerük, hogy önmagukat, az értékesebbnek tartott elemet kíméljék. Ha tudjuk, hogy a bizánci császár előtt a kabarok főnöke beszélt a magyarokról és ezek történetéről, akkor egyszerre világossá válik, ami a századok homályában már elmosódott. Bulcsú nem magyar, hanem kazárkabar, aki a magyarokat is a saját népe szemszögéből tekinti, és riválisnak tartja. Ennek otthoni környezetben, az Árpád-dinasztiának bár már csak névleges, de mégis létező, központi hatalma miatt, nem adhat ilyen nyíltan hangot. Otthon, magyar földön nem állíthatná, hogy a kabarok azért mennek elöl a hadban, mert ők a legbátrabbak. De megragadja az alkalmat, hogy külföldön, ahol magyar tanúk nélkül, úgy látszik Tormás jelenlétének mellőzésével, csupán egy tájékozatlan tolmács jelenlétében beszélhet a tájékozatlan császárnak, a saját népének dicsőségét hirdesse. Ezért szükséges a magyarok kazár függését eltúlozni, ezért kell Árpád jelentőségét is kicsinyíteni, ha lehet. Ilyen tendenciájú előadás keretében Álmosról legszívesebben szót sem



ejtene. De ott van mellette Álmos és Árpád egyik leszármazottja, a dinasztiát képviselő Tormás herceg, aki el is mondja az uralkodóház pontos genealógiáját. Ezenfelül Árpádról még Konstantin apja, Bölcs Leó császár is tudott, hiszen követei még tárgyaltak vele. Álmos és Árpád történeti személy, a magyar szóhagyomány mondavilága mellett a bizánci források ezt kétségtelenül igazolják. De miért nem került sor arra, hogy Álmos rendkívüli, csodás származásáról, az új hazába vezető, fejedelmi szerepéről is beszéljenek? Erről csak Tormás beszélhetett volna, de a gyér adatok azt mutatják, hogy a dinasztia jelentősége ebben az időben már oly csekély, hogy a bizánci udvarban Tormás alig jutott szóhoz. Csak a genealógiáról számolt be hitelesen, minden másról Bulcsú beszélt, „Turkia (értsd: Magyaroszág) harmadik fejedelme” – mint a szöveg mondja, ő volt a magasabb rangú követ, és ő keresztelkedett meg ekkor Bizáncban, a császár kedvére, s ezért kapta a patríciusi rangot is. A külföldi hadjáratokat ez időben valóban ő vezette, fegyvertényeit, vitézségét ismerték a szomszéd népek. Árpád jelentéktelenné vált utódairól ekkoriban külföldön nem tudtak semmit. Pedig a Turul-monda ősi, sámánisztikus tartalma elárulja, hogy ez nem a későbbi, keresztény kor terméke. De Bulcsúnak gondja volt rá, hogy a császár csak a kabarok-kazárok elsőbbségéről való adatokat tudja meg, az Árpádok jelentőségéről szinte semmit. Még azt is hangsúlyozza a Bulcsútól sugalmazott bizánci szöveg, feltűnően kétszer is, hogy „ez előtt az Árpád előtt a türköknek más fejedelmük sohasem volt. Csak valamiféle vajdák uralkodtak felettük.” Egyébként, hogy Bulcsú „álnok és megbízhatatlan” természetű volt, később a görög krónikák is panaszolják (Skylitzes). Nem véletlen, hogy ennek a sugalmazott bizánci szövegnek nem csupán Anonymus mondott ellent, hanem a Zágrábinak és Váradinak nevezett krónika szövege is, amelyben pedig csak száraz felsorolások találhatók. A Turul-mondát ez a Zágrábi Krónika sem említi, de világosan leírja a mondatot: „A magyarok első fejedelme Álmos volt... öt követte a fejedelemségben fia, akit Árpádnak neveztek.” S ez az a krónika, mely az Árpád-család genealógiájában későbbiekben is pontos és jól tájékozott: amelyik kijavítja a többi krónika romlott, vagy szépített szövegét, és azt is elárulja, hogy a Szent István után trónra kerülő Endre és Béla nem Szár László herceg, hanem a megvakított Vazul fiai voltak. A magyar krónikaszövegek, ha nem pontosak is minden adatukban, de pontatlanságukkal is tanúskodnak arról, egymást kiegészítve, hogy a jóból



és a rosszból egyaránt megőriztek emlékeket. Míg az egyik szöveg a lázadásban nem vétkes Szár Lászlót teszi meg a további Árpádok őséül, a másik elárulja, hogy ez az ős a lázadó Vazul volt, aki a jelek szerint Szent István életére tört. S míg ugyanez a szöveg elhallgatja a Turul-mondát, a másik elbeszéli, hogy Álmos anyjának, Emesének csodás álma volt rendkívüli és más földön uralkodó utódairól, elsősorban fiának különleges foganásáról. És hogy írójánál mennyire nem volt tudatos a mondák szövése és a történések feljegyzése, a krónika, anélkül, hogy utalna még egyszer Álmos különös előjelek között történt születésére, haláláról ezt jegyzi meg: „Álmos apát Erdélyben megölték, ő ugyanis nem mehetett be Pannóniába.” Gyérek, szűkszavúak ezek az adatok, de rövidségükben is sokatmondóak a kutató számára. Annyit mindenképpen elárulnak, hogy Álmosnak ott volna a helye a hét vezér között középen, mint először megválasztott, vezérlő fejedelemnek, a szobortalapzaton. De ha tovább vizsgálódunk, és más tudományágak ismereteit is segítségül hívjuk, akkor Álmos alakjában, az ő személyét nyomon kísérve még valami többet is megpillanthatunk a magyar nemzet történelméből, ami szerteágazóbb a puszta politikai történetnél.
EMESE ÁLMA: A SZÖVEG
A Turul-monda ránk maradt szöveg-variációi így hangzanak:
ANONYMUS
(XIII. századi kézirat Pais Dezső fordítása).*1 3. Az Úr megtestesülésének nyolcszáztizenkilencedik esztendejében Ügyek ... nagyon sok idő múltán Magog király nemzetségéből vezére volt Scitiának, aki feleségül vette Dentü-mogyerben Ónedbelia vezérének Emese nevű leányát. Ettől fia született, aki az Álmos nevet kapta. Azonban isteni, csodás eset következtében nevezték el Álmosnak, mert teherben levő anyjának álmában isteni látomás jelent meg héja-forma madár képében, és mintegy reá szállva teherbe ejtette őt. Egyszersmind úgy
* Megjegyzendő, hogy a fordításban szereplő „turulmadár” kifejezés helyett az eredeti, latin „astur” = „héja” szót adjuk. A későbbiekben úgyis kiderül, hogy itt valóban a Kézai Simon által említett „turul”-ra kell gondolni.)



tetszett neki, hogy ménéből forrás fakad, és ágyékából dicső királyok származnak, ámde nem a saját földjükön sokasodnak el. Mivel tehát az alvás közben feltűnő képet magyar nyelven álomnak mondják és az ő születését álom jelezte előre, azért hívták őt szintén Álmosnak. Vagy azért hívták Álmosnak – ami latinul annyi, mint szent, – mivel az ő ivadékaiból szent királyok és vezérek voltak születendők. 4. ...apja, Ügyek, Magóg király nemzetségéből eredt. 5. Akkor a választásuk arra esett, hogy majd Pannónia földjét keresik fel. Erről ugyanis a szállongó hírből azt hallották, hogy az Attila király földje, akinek az ivadékából Álmos vezér, Árpád apja származott.
BUDAI-KÉPES KRÓNIKA
(XIV. századi kézirat, ősibb szövegezés alapján – Geréb László fordítása, módosítva, az eredeti szöveg szerint) !*2* Eleud, Ugek fia Szkítiában Eunodbilia leánytól egy fiút nemzett, kit Álmosnak neveztek el arról az eseményről, hogy anyjának álomban úgy tűnt, egy madár, héja formájában jőve, őt teherbe ejtette, és hogy ménéből egy sebes patak indult meg, de nem a saját földjén sokasodott meg. Ezért történt, hogy ágyékából dicső királyok származnak. Mivel pedig a sompniumot nyelvünkön alm-nak mondják, és hogy maga a születés álom által volt előre bejelentve, ezért hívták őt magát Álmosnak, ki volt Eleud, ki volt Ugek ... ki volt Etele ... ki volt Hunor ... ki volt Nemroth ... fia.
Az elmondottak után vegyük elő ismét a Turul-monda ránk maradt kétféle, bizonyos eltéréseket mutató szövegét. A szöveget magát eddig filológiailag még senki nem vizsgálta, csak amennyiben a krónikák és Anonymus gestájának keletkezési idejéről folytak kutatások, viták. Ezek végső eredményeként annyi bizonyosra vehető, hogy a szövegek közül Anonymusnak a XVII. században felbukkant, és először csak a XVIII. században kiadott gestája a régibb, mivel ő, aki „az elhunyt Béla király jegyzőjének” mondja magát – bármelyik Béláról legyen is szó – a XIII. századnál később nem írhatott. Ezzel szemben a Budai Krónikának a Sambucus kódexre visszamenő szövege és a Képes Krónikának Nagy Lajos király korához szilárdan köthető eseményei mindkettőről elárulják, hogy legalábbis befejezésre
** Ebben a fordításban az „Ezért történt, hogy ... kezdetű mondat a latin szöveghűség („Ideoque factum fuit”) miatt került a pontatlanul alkalmazott „azt jósolták” kifejezés helyére.



valamennyi krónikavariáns csak a XIV. században került, hiszen még az Anjou-dinasztiauralkodásának első eseményei is beletartoznak. A magyar őstörténet és az Árpád-kor eseményeire vonatkozóan azonban azt is bizonyosan tudhatjuk, hogy sem Anonymus, sem e krónikák nem jelentik történelmünk első megszövegezését. Ha a gondos szövegvizsgálatok már évtizedek óta nem mutatták volna is ki egy őskrónika, esetleg több ősszöveg egykori létezését, Ricardus domonkos fráternek a keleten maradt magyarokról és Julianus útjáról szóló római jelentése, amely közvetlenül 1241 előtt kelt, még hírt ad egy létező Gesta Ungarorum-ról, melyben IV. Béla király és írástudói még olvashatták a feljegyzést a honfoglalás előtt tehát Álmos idejében, vagy azt még megelőzően keleten maradt magyarokról. Mivel erről sem Anonymus, sem egyetlen más krónika nem beszél, Julianus fráter viszont megtalálta a keleti magyarokat, akikről 948-ban már Konstantin császár is értesült és írt Bulcsú és Árpádházi Tormás elbeszélése alapján – nyilvánvaló, hogy Anonymus és krónikáink szövegei nem a legrégibbek és hiányosak is. Abban tehát bizonyosak lehetünk, hogy a régi szöveg – legalábbis a keleti magyarokról szóló adataiban – bővebb volt. A még élő szóhagyományok alapján olyan információt is tartalmazott, amely hitelesnek bizonyult. Az egyéb részleteket illetően azonban már csak találgatásokra, illetve óvatos következtetésekre, feltételezésekre vagyunk utalva. Ilyen körülmények között állította fel még 1948ban Győrffy György azt a tételt, bizonyos szöveg-összehasonlítások és a szövegek keletkezésének ideje alapján, hogy a Turul-mondát csupán Anonymus toldotta a szöveghez egy már meglévő, totemista hagyományból. A XIV. században leírt krónikaszövegek pedig őt másolták. Ha ez utóbbiak hiányokat is mutatnak, ez csak a felületes másolás eredménye. Ez a feltételezés legfőbb érvnek azt tartotta, hogy az Árpádok későbbi „dicső királyainak” emlegetése már eleve kizárja a monda Álmos kori keletkezését. A XIII. században „gyártott Anonymus-féle irodalmi ötlet” magyarázatául Győrffy ugyanazt a hipotézist használta, mint az összes többi, magyar krónikáshagyomány elvetésénél. E szerint mindez, Árpád honfoglaló fejedelemségének és az Attila-származásnak emlékével együtt csupán hízelgés és utólagos, hamis dicsőségkeresés volt az Árpád-ház részére, részeként a „Kurszán főfejedelemségének eltagadására” irányuló igyekezetnek. E szöveg-összehasonlításban tűnt fel az érvek között egy filológiai természetű észrevétel is: mégpedig az, hogy Anonymus szövegében az Emese ágyékából fakadó forrás említéséhez kapcsolódik a „dicső királyok”



jövendő származása. Ez viszont a krónikákban logikailag összefüggéstelenül hátramarad, s előbb esik szó a víz más földre folyásáról. Győrffy szerint ez értelmetlen, mert „a víz más földre folyó útjából nem következik logikusan a dicső királyok származása”. Következésképp számára ez is bizonyíték, hogy a krónikák Anonymust másolva megcserélték a sorrendet és rontották a szöveg értelmét. Ez a – Győrffy által megragadott-mondatrészcsere indította el saját vizsgálódásaimat. A kétféle szöveget egymás mellé helyezve kitűnt, hogy Anonymus valóban, minden indokolás nélkül, együtt említi a forrás fakadását és a dicső királyok származását az álomban. A krónikák szövegeiben viszont a forrás fakadása után pusztán arról van szó – amit Anonymus csak később említ –, hogy a kiömlő víz nem a saját földjén sokasodott meg. Ezzel a megállapítással lezárul a mondat, és az álomleírás után egy új megállapítás kezdődik: „Ezért történt, hogy ágyékából dicső királyok származnak.” Győrffy úgy gondolta, hogy a krónikák értelmetlenné rontva másolták le Anonymus szövegét, aki még világosan írta, hogy Emese a kiömlő folyammal együtt a tőle származandó dicső királyokról is álmodott. A magam értelmezésében azonban éppen az lett világos, hogy a krónikák szövege a logikusabb. Szerintük ugyanis Álmos anyjának álma a forrás fakadásával és a növekvő víznek más földre folyó útjával véget ért. Az új mondat, mely „ezért történt, hogy” szavakkal kezdődik, már csak értelmezi az álmot. S ebből az értelmezésből az is világossá vált, hogy itt nem maguk a krónikások értelmeznek, másolnak, vagy rontanak, hanem híven közölnek egy náluknál régibb szöveget, amelyben szó szerint így állhatott. Az értelmezés csak az álommal lehet egyidős, mert ezt csak nem sokkal utána, a hivatásos álomfejtők, a jósok, a papok, illetve a papokat pótló sámánok értelmezték. Ezek „jósoltak” a dicső uralkodó-ivadékokról, arról, amit az álom jelentett. Nem a krónikák tették tehát „értelmetlenné” a szöveget, hanem inkább maga Anonymus, akinél ez a világos megkülönböztetés elmarad, s úgy tünteti fel, mintha Emese álmodott volna „a dicső királyokról” is. Az álom, a kiömlő vízzel, sokkal egyszerűbb, de egyben felfoghatatlanabb is volt az álmodó nő számára, ezért kellett „hozzáértőknek” értelmezni. Ilyenformán az egész történet már nem annyira „mesés”, mint Anonymusnál lett, aki elrontott egy, a maga és a krónikák koránál sokkal távolabbi múltba utaló, régebbi szöveget.
A filológiai szövegvizsgálat bármennyire pontos is, csak úgy lesz megbízható, ha mindazt, amit kihámozunk belőle, összehasonlítjuk kortörténeti, vallástörténeti és néprajzi ismeretekkel. Nem kell



logikátlansággal gyanúsítanunk a szöveget, ha ismerjük a korabeli hiedelemvilágot és azoknak az „álmoknak” típusát, melybe ez a fogantatásképzet is tartozik. Ha figyelemmel kísérjük, miben különbözik még Anonymus szövege a krónikáktól, akkor azt látjuk, hogy kizárólag bővítésekben, kiegészítésekben, amelyek a jelentőséget fokozzák, a szituációt magyarázzák. Az első ilyen különbség, hogy Anonymusnál olvasható egyedül Álmos anyjának neve, Emesu alakban. A krónikák nem nevezik meg. Második és ez lényegbe vágó különbség – Anonymus a „pregnanti terhes” szó beszúrásával abba az irányba tereli a figyelmet, hogy Álmos anyja már várandós állapotban volt, mikor arról álmodott, hogy a héjamadár alakjában megjelenő Turultól méhében fogan. A krónikák egyáltalában nem beszélnek arról, hogy előzőleg már terhes lett volna: az ő ismertetésük egyedül az álombéli foganásról szól. Harmadik különbség, hogy Anonymus két helyen is betoldja az álomlátomáshoz az „isteni” jelzőt, hogy minden kétséget eloszlasson az álom magasabb rendű tartalmáról. Végül pedig csatol egy egészen új mondatot, amely ugyan az ő megfogalmazása, de ez sem látszik puszta „saját ötletnek”. Először a krónikákkal megegyezően azt mondja, hogy az álombéli jelzésről hívták a megszülető fiút Álmosnak. Aztán így folytatja: „Vagy azért hívták Álmosnak, azaz szentnek, mert szent királyok és hercegek voltak születendők tőle.” Figyelemre méltó tehát, hogy a „vagy” (vel) szóval Anonymus maga is elárulja, mikor olyan gondolatot ír le, amelyet nem talált a mintául szolgáló szövegben. Anonymus tehát csak fokozza betoldásaival egy meglévő, s alapjában egyszerű szöveg elbeszélését, melyet a krónikák meglehetősen sietősen, minden sallang és felesleges magyarázkodás nélkül beszélnek el. Sőt, inkább az a benyomás, hogy a szöveg már megkopott, azért oly rövid. Még a megjelenő héja jelentőségét sem magyarázza, csak egy másik, ugyancsak XIII. századi krónikás, Kézai megjegyzéséből tudjuk, hogy ez a madár, turul néven az Árpádok címerállata, következésképpen totemőse volt. A turult említő Kézai viszont éppúgy szükségtelennek tartja elmondani a totemre utaló álmot, mint egy évszázaddal később a Zágrábi-Váradi Krónika. Mindez arra mutat, hogy a történet már a XIII. században sem volt élő hiedelem a dinasztiában, pusztán csak ősi szóhagyomány emléke. Anonymusnak, a gestaíró keresztény papnak már annyira nem voltak tájékozott értesülései a totemekhez fűződő hiedelem lényegéről, vagy annyira el akarta felejtetni azokat, hogy ugyancsak kerül minden bővebb



magyarázatot. De egy fontos dolgot mégis elárul: azt, hogy akit „Álmos”-nak – nem a mai értelemben álmosnak, fáradtnak, hanem álommal rendelkezőnek, vagyis álommal megjelöltnek tartottak, az annyit jelentett, mint a keresztény értelemben vett „szent” jelző. A szöveg-összehasonlításban fellelhető nyomok arra utalnak, hogy Anonymus és a krónikák nem ismerhették egymást, hanem közösen merítettek egy ősibb szövegből, valószínűen a régi gestából. Azzal a különbséggel, hogy Anonymus, a maga fejlettebb írói tehetségének megfelelően stilárisan, és a tartalom szempontjából is „javított” valamit a szövegen, míg a krónikák a szóhagyományokra jellemző megkopottságban, egyszerűségben, „eredetibb formában” konzerválták. Azt a feltételezést tehát, hogy keresztény papok a XIII. században „kitaláltak” volna az uralkodó dinasztia eredetéről egy pogány, totemista mítoszt, sem a szövegek, sem a lélektani-logikai meggondolás nem támogatja. Hiszen az Árpádok már a XII. század végétől „a szent királyok nemzetsége” elnevezéssel illették magukat (az „Árpád-ház” megjelölés utólagosan, a XVIII. századi történetírásban született). A keresztény tanítástól és a keresztes hadjáratok révén éppen ekkor kialakuló nemzetközi, keresztény világpolitika irányától vezettetve egészen a kun befolyás alá kerülő IV. László felserdüléséig, tehát 1272 utánig, a dinasztia nem pogány őseire, hanem az 1083-ban hivatalosan szentté avatott István királyra és Imre hercegre, valamint a III. Béla korában, 1192-ben szentté avatott László királyra volt büszke. „Hízelegni a dinasztiának” – csak e keresztény szentek kultuszával lehetett volna, hozzá csatolva 1235-től a nemzetközi hírnévre jutott Erzsébetet, II. Endre leányát, a thüringiai őrgrófnét. A kelet felé mutató ősvallás emlékeinek feléledése egyedül legfeljebb az Attilakultusz révén volt lehetséges. Valóban a XIII. századi krónikaszövegben ekkor kezd a hun-magyar azonosság gondolata szerepet kapni. De Anonymusnál még nincs meg ez a gondolat sem. Ő csak a dinasztia Attilától való származásának emlékét őrzi. A pogány emlékeket feltámasztani akaró IV. László udvari papja, Kézai Simon az, akinek krónikájában először találjuk meg a hun-magyar azonosság gondolatát. De igen jellemző – mint megjegyeztük –, hogy Kézai viszont a Turul-mondát meg sem említi. Az is feltűnő, hogy Anonymus sem a Turul-mondával kapcsolatban utal az Attilától való származásra, és a krónikák sem. Mindez arra bizonyíték, hogy a magyar keresztény krónikaírók már nem láttak összefüggést Emese álma és Attila őstisztelete között, ezért nem is használták ki az alkalmat, hogy a két gondolatot összekössék. Ha büszkék voltak is természetesen a múltra, mint ahogy minden nemzet igyekezett



saját múltjára mindig önérzettel tekinteni, a magyar krónikásoknak, e történetíró elődöknek a középkorban egyszerűen nem volt szükségük merőben új „ötleteket” gyártani: hiszen a készen kapott hagyomány anyaga eléggé gazdag volt. Sőt, még éppen Anonymus az, aki írásában a szóhagyományt mint „a parasztok csacska meséit” lenézi, tehát igyekszik függetleníteni magát a „mesevilágtól”. Mindezt meggondolva, természetesen nem hagyhatjuk figyelmen kívül a középkori ember sokszor tudatos, sokszor naiv kompiláló hajlamát, de ezeket mindig a helyükön kell keresnünk. Már az a puszta tény, hogy Anonymus a saját szövegébe beletoldotta Emesével kapcsolatban a „terhes” szót – tehát, hogy álomlátása már terhes állapotában történt –, elárulja, hogy ez esetben valóban törekedett a saját elgondolása szerinti „keresztény erkölcs” nevében változtatni, magyarázni. Másfelől azonban éppen e változtatással árulja el, hogy az eredeti szövegben nem lehetett szó Álmos anyjának megelőző terhességéről, hiszen az álomlátás értelme éppen az álomban való fogantatáshoz és a totemista képzethez kapcsolódik. Anonymus ezzel azt is elárulta, hogy ő nem akart totemista mondát elbeszélni, és a totemizmus lényegével már nem is volt tisztában. Csak külső, kényszerítő ok: az uralkodó család iránti – nem hízelgés, hanem tisztelet kötelezte arra, hogy ezt a mesés színezetű mondát elbeszélje. De úgy igyekezett előadni, hogy Álmosnak csak „álombéli”, de nem valóságos apja volt a Turul, a madár alakú állatős: a totem. Másrészt azonban a rendkívüli álom jelentőségéről is sejtett valamit, mikor azt „isteni” látomásnak, az álom kijelöltjét pedig „szent”-nek tartotta.
EMESE ÁLMA: A TARTALOM
Ezen a ponton, miután a szöveg régi eredetét, szóhagyományon – ősi szóhagyományon – alapuló mivoltát, véleményünk szerint tisztáztuk, érkezünk el a filológiai vizsgálódástól a monda társadalmi, néprajzi és lélektani háttere, értelme felé, arra az útra, amelyet már Róheim Géza említett tanulmánya megmutatott. Róheim nem volt történész, ezért történeti forráskutatásokra sem vállalkozott, csupán megjegyezte, hogy feltűnő a forrásokban az ingadozás: Árpád, vagy Álmos volt-e a magyarok első fejedelme? S ehhez fűzte hozzá, hogy ő az utóbbit tartja valószínűnek, és ezt a feltevését a



Turul-monda pszichológiai vonatkozásaival igazolta. Róheim nem hagy kétséget gondolatmenetének forrásai felől, mikor azt a múlt század végének és a huszadik század elejének két jelentős mítoszés lélektankutatójára vezeti vissza. J. G. Frazer és Siegmund Freud megfigyelései és elméletei még ma is jelentősek, s különösen Freud eredményeit nemcsak a tudomány, de az irodalom, művészet területén is felhasználta a kulturális fejlődés, Róheimnek a Turul-monda álommotívuma adott alkalmat arra, hogy a primitív népeknél megfigyelt totemtisztelet, valamint a szakrális királyság intézményeiből kiindulva, összehasonlításokat tegyen. Ő hívta fel tehát a figyelmet néprajzi tanulságok alapján, hogy mit is jelent tulajdonképpen Emese álmában a turulmadár megjelenése? Módszere nem történetkutatás, hanem a jelen néprajzi és orvosi kutatásaiban jobban megismert emberi személyiség viselkedésének vizsgálata és hiedelmei alapján való visszakövetkeztetés a történeti állapotra. Ennél a módszernél – tekintve a történeti források elégtelenségét magyar vonatkozásban – magam sem találtam jobbat. A magyarságéhoz leginkább hasonló társadalmi keretek és hiedelmek között élő népek példáit kutatva, az egyetemes, emberi személyiség vonatkozásaira kell tekintettel lenni. Mivel ma már a freudizmus sem a legmodernebb elmélet, és egyoldalúságai egyre szembeszökőbbek, természetesen Róheim eredményei sem tekinthetők minden vonatkozásban szilárdaknak. Viszont írása mindenképpen kapunyitást jelent a lélektan világa felé, s alkalmat ad arra, hogy mindaddig, amíg újabb kutatások újabb elgondolásokat nem hoznak, az alábbiakban megkíséreljük a felhasznált irodalom és példák nyomán a saját véleményünket ismertetni Emese álmának jelentőségével kapcsolatban. Az adott társadalmi keret a primitív népeknél éppúgy, mint később, fejlettebb fokon, a törzsi szervezetben élő népeknél, így a közvetlen honfoglalás előtti magyarságnál is, a vérségi leszármazás alapján nyugvó nemzetségi társadalom. Ez nem más, mint egyetlen közös őstől származó családcsoportok összessége. A halász-vadász, gyalogos finnugor népekre éppúgy jellemző ez a keret, mint a lovon ülő, a szabad steppéken nomád, vagy félnomád életet folytató, törökös jellegű, harcos népekre. De ide tartoznak más, távolabbi területek népei is, az irániaktól, hinduktól a mongolokon át a kínaiakig és az alaszkai indiánokig. Csak a fejlődés fokozataiban vannak különbségek, későbbi elmosódások, de úgy látszik, mintha ez a szervezet, mint legősibb csoportosulás, az emberiség közös



megnyilvánulása volna. Hiszen nyomaiban már az antik időkben magas kultúrfokot elérő görögöknél, etruszkoknál, rómaiaknál is fellelhető mint kezdeti, ősi állapot. Sőt, a legrégibb, fennmaradt írásos kultúrjegyeket hagyó nép, a sumerok körében ez a vérségi leszármazás szerint való sajátos csoportosulás már az emberi történelemnek messze időszámítás előtti évezredeiben azt mutatja, milyen fontosságra jutott kezdettől e családcsoportok együttélésében a vezetésre emelkedő, a társadalom élére kerülő uralkodóknak, a királyoknak a családja. A leszármazás fontossága már itt, az általunk eddig ismert kezdetek kezdetén összeolvad a vallásos hiedelmekkel: egy a földi lét felett létezőnek hitt magasabb világ, az ég fogalmával. A királyi családok eredete az égbe visz, az istenség körébe, és a királyok maguk is félig istenek, istenkirályok, mikor megjelennek. Innét van, hogy a dinasztiák származását mindig bizonyos misztérium, titok veszi körül, amelynek lényege az, hogy az égből leszálló férfias erőtől egy földi nő fogan, s kettejük fia az „istenkirály”, a szakrális tiszteletben részesülő személy, aki azért méltó az uralkodásra, a társadalom, a nép vezetésére, mert csak félig származik e világról, lényének másik része égi, azaz isteni. Ez a sumeroknál is már fellelhető hit, s ez élteti és emeli magasba nem csupán Babylon, Egyiptom uralkodóit, hanem a népvándorlás korának germán törzseit is, ahol a főistentől, Wotantól származó törzsfők „isteni családfáit” a régészeti kutatások is megtalálták. A ma is élő, primitívebb fejlődési fokon álló népeknél – akár Afrikában, akár Ázsiában – ugyancsak megfigyelhető a nemzetségi őstisztelet, és ennek a földi kereteken túlvezető, mágikus gyökere. A különbség abban rejlik, hogy a gondolkodás fejlettségétől függően melyik népnél mit jelent az „ég”, illetve a „túlvilág” fogalma. Míg a nagy, antik kultúrák népeinél az ég földi mintára elképzelt, rangsorba állított és az emberekhez hasonló istenek lakóhelye, addig alacsonyabb fejlettségi fokon az „ég” fogalma eléggé elmosódik. Szibériai népeknél, de a régi kínaiaknál is találunk arra példát, hogy az „ég” nem másvilág, csupán egy burok, amely a kezdetleges képzetek szerint a földet körülveszi. Ennek megfelelően a túlvilági lényekről való képzetek is alacsonyabb fokúak. Hitviláguk nincs, ami azt jelenti, hogy nem ismernek istent, vagy isteneket és kiépített erkölcsi rendszert, de azért számukra is létezik „túlvilág”, jó és ártó szellemek formájában. E szellemek azonban nem istenek, sőt olykor nem is ember, hanem állat alakúak. Nem is a külső megjelenésük a fontos, hanem a lényegük: a varázserő, amellyel segítségére, vagy ártalmára lehetnek a földön élő embernek. De még ez az alacsonyrendű szellemhit is



kapcsolódik az ősök tiszteletéhez. Hiszen többnyire az elhalt ősök szellemeiről van szó, akik képesek arra, hogy védelmezzék leszármazóikat. De képesek időről időre arra is, hogy újjászülessenek egy-egy utód képében. Az újjászületés-mítosz tehát a vér mítoszához kapcsolódik. Míg a magas kultúrfokú sumer, és a hozzá hasonlatos civilizációk egy istenségben látják ősüket, vagy legalább dinasztiájuk ősét, addig a vadászó, állattenyésztő, kezdetleges kultúrfokú ember az őt környező természeti világban, az állat alakjában leli fel védelmezőjét. Ezt az állat-ősök varázserejét tisztelő hiedelmet nevezzük totemizmusnak. S ebben a körben találta meg a múlt század végén Frazer is azt a primitív törzset, melynek példáját Freud is átvette „Totem és tabu” című könyvében, s mely Róheim figyelmét is felkeltette. Frazer példájában ugyanis a Turul-mondához nagyon közeli újjászületés-képzet olvasható. E szerint „az arunták megszüntetik a fogantatásnak a nemi aktussal való összefüggését. Ha az asszony anyának érzi magát, akkor abban a pillanatban a legközelebbi szellemtanyán lakó, újjászületésre váró, elhalt ősök egyikének szelleme hatolt a testébe, és ő fog, mint az asszony gyermeke, megszületni.” Még közelebbi a hasonlóság, ha ehhez a Wundt-féle pszichológia egyik meghatározását idézzük a totemről a néprajzi kutatások alapján: „A totemállat a leheletleiek állattá-alakulásának származéka. Lélekállatok: a madarak, kígyók, gyíkok, egerek, amelyek gyorsmozgásúak, levegőben való roptuk, vagy más meglepetést, irtózást keltő tulajdonságuk folytán alkalmasak arra, hogy a testet elhagyó lélek hordozóit lássák bennük”. Ez természetesen csak egy vélekedés a sok közül, de jelzi azt az irányt, amelybe az újjászületés-képzetek tartoznak. Más kutatók, utazásaik tapasztalatainak alapján arról számolnak be, hogy az állatoknak is rangsoruk van, és a sasféle madarak – ahová a héja: a turul is tartozik mindig a királyi nemzetség totemjei, ősei. A sasmadár magas rangjára éppen az „előmagyaroktól” nem messze lakó egyik török népnek, a burjátoknak egyik mondája figyelmeztet, amely megint csak közeli rokona Emese álmának. E szerint a jó szellemek a sast küldték a fölre, hogy ő legyen az emberek sámánja. Már ez a megjelölés is mutatja, hogy a monda a papi és varázslói szerepkört betöltő, ég-föld közötti közvetítő megszületéséről, az eurázsiai steppék népeinek sámánjáról szól. A sas azonban nem tudott az emberekkel beszélni, kiűzte ugyan a rossz szellemeket, de tanácsot adni, szólni nem tudott. Ezért kérésére a szellemek úgy segítettek rajta, hogy egy



fa tövében alvó asszonyhoz küldték, akire rászállt és teherbe ejtette. Az asszony hamarosan megszülte a fiát, aki a „Bölcs Fekete Sámán”, illetve „Felszentelt Fekete Sámán” nevet kapta, és ő lett az első emberi sámán. Róheim, aki ismerte ezeket a mondákat, még közöl egy oszmán-török „Turul”-mondát is: az ős neve itt is turul (a név nem finnugor, hanem török eredetű). Emlékeztet egyben Kyros méd király születésének előzményeire is, melyet Herodotos, a görög történetíró jegyzett fel. E szerint Astyages király azt álmodta, hogy Mandane nevű leányának ágyékából folyam fakadt, mely valóságos tengerré dagadva egész Ázsiát elöntötte. Azután Astyages másodszor is álmodott: ekkor leányából szőlőtő sarjadzott, mely ugyancsak óriási fává növekedett Ázsia fölött. Az álomfejtők megfejtették az álom jelentését, úgy értelmezve, hogy a király leányának születendő fia olyan hatalom birtokosa lesz, amely nagyapja trónját is megdönti. Mindezek alapján Róheim a freudi lélektan hatása alatt erősen naturalisztikus magyarázatot adott a Turul-mondára. Szerinte az tipikus szülési álom, amelyben a kiömlő folyam a magzatvizet jelenti. Ez a pszichológiával egybekötött fiziológiai analízis azonban éppoly tévúttal fenyeget, mint a másik végletben Győrffy György, aki szerint Anonymus egyszerűen Herodotosnál olvasta Kyros király születésének előzményeit, és innét vette át a víz motívumát Emese álmához. Azért hangsúlyozza ezt, mint mondja, mert más, a Turuléhoz hasonlatos mondát „nem ismerünk”. De miért merített volna Anonymus éppen Hérodotoszból, aki a középkorban egyáltalán nem volt közkézen forgó szerző. Hol van erre bizonyíték? Akkor már időben és térben közelebb fekvő mondát is említhetnénk, a frank Fredegar-krónikából, amelyet a VII. században állítottak össze ugyancsak régi hagyományokból. Itt is találunk egy megtermékenyítésről szóló királyi eredetmondát, éppen a frank királyi ház, a Meroving-család eredetével kapcsolatban. A monda szerint a családot megalapító Merovech fogantatása úgy történt, hogy anyja a tenger partján tartózkodott. Ekkor egy sertésformájú tengeri lény merült fel a habokból és teherbe ejtette. Ez éppen olyan totemisztikus magot rejtő királymonda, mint amilyen Álmosé. Ha másképpen is, de még a víz motívuma is szerepel benne. Ezeknek a különféle időkből és különféle helyekről való mondáknak ismeretében le kell tennünk arról az eléggé elterjedt filológusigyekezetről, amely olykor a vizsgálódásokat jellemzi, s ha hasonlóságokat talál, azonnal hatásokra, átvételekre, másolásokra gyanakszik, anélkül, hogy erre bizonyítékot lelne. Nyilvánvaló, hogy itt is, mint oly sokszor más vonatkozásban, párhuzamos jelenségekről van szó. Egy ősi, közös hiedelem különböző



motívumairól, variációiról. Kétségtelen: Emese álmának tartalma a totemizmus hiedelemvilágából származik. Abból a felfogásból, hogy férjének nemzetsége a turul-, a héjaőstől származik, és e sasféle madár alakjában testesül meg. Ez azonban egyáltalán nem bizonyíték arra, hogy Emese korában a magyarság ősei a primitív népek szintjén éltek és állatokat tartottak őseiknek. Az állat alakú ősök képzeteivel nagyon óvatosan kell bánnunk. Vannak ugyan kutatók, akik egyenesen vallják, a fejletlen népeknek valóban oly kevés ismeretük van az emberi fogantatásról, hogy elhiszik e képtelen biológiai kapcsolatot. Nem téveszthetjük azonban szem elől, hogy éppen a primitív népeknél a varázsló, a sámán az, aki a különleges élet-halál ismeretek tudója, és a vérségi alapon szerveződő primitív társadalom is, törzsfőnöke mellett őrá hallgat mint a legfőbb tekintélyre. Érdemes azt is megjegyezni, hogy sok esetben a varázsló és a főnök, a sámán és a király – egyazon személy. Valószínűleg ez az igazi, ősi forma a társadalom megszervezésében: az égből küldött király, mint a sumérek esetében, ugyanolyan közvetítő, varázserővel rendelkező, kivételes személy, mint szerényebb viszonyok között a betegségeket gyógyító, a jövendőt megmondó és az ártó szellemeket elűző sámán a maga népe körében. Ha tehát állat alakú ősökről van szó, a nép ezekről is a sámán és a varázsló útján szerez tudomást. E varázslók és sámánok pedig, amint az újabb és gondosabb néprajzi megfigyelésekből tudjuk, alakváltó álmokról, elragadtatásokról számolnak be, amelyekben emberi személyek változnak át állatokká és megfordítva. Ezekben a képzetekben nem szabad modern, európai vagy éppen biológiai osztályozást keresnünk. Az állatős – lényege szerint – éppúgy szellem, tehát az embernél magasabb létmódú jelenség, mint akár egy szörnyeteg vagy egy tündér. Állat alakja csak arra szolgál, hogy valamilyen jellegzetes tulajdonságot domborítson ki: erős, mint a medve, szilaj, mint az oroszlán, az „égből jön”, mint a madár. Tehát nem szellemi szintkülönbséget, az ember elállatiasodását, hanem – bár mindenképpen primitív szinten –, a varázserő hatalmát fejezi ki. A társadalmi fejlődés magasabb fokán pedig e totemista képzetek mint puszta szimbólumok kezdenek szerepelni. Messze esnek ugyan a keresztény angyalok szárnyas képzeteitől, de az „égbe repülő” vagy az „égből üzenetet hozó” és újjászületésre váró sasféle madár, a turul már mindenképpen egy magasabb rendű, szárnyas küldött. Utalhatunk itt a héber Ószövetség könyveire, például Izajás próféta látomásaira, ahol a legfejlettebb egyistenhit képzete mellett is megjelennek különféle, szimbolikus üzenetet hordozó, nemegyszer szárnyas állatok. S mindehhez



meg kell jegyeznünk, hogy a sámánszertartásokból ismert átöltözésekben maga a sámán sem azért ölt magára állatbőrt, vagy erősít a vállaira szárnyakat, hogy emberből állattá süllyedjen, hanem – amennyiben nem ártó (vagyis „fekete”) sámán – egy magasabb rendű jótevő küldetésre, emberek gyógyítására, népe védelmére vállalkozik.
ÁLOM ÉS ELRAGADTATÁS
A vérségi alapokon nyugvó nemzetségi társadalom hiedelemvilágában tehát, mint az elmondottakból is kitűnik, nem csupán a szellemekben, és így az ősök szellemében, kísérő, oltalmazó szerepében való hit volt lényeges vonás, hanem az a meggyőződés is, hogy e szellemek időnként képesek a női testbe hatolva, emberként újjászületni. Ezt a hiedelmet ez az újjászületés-eszme kapcsolja szorosan a sámánizmushoz. A totemizmus maga nem elég ehhez: azt teljesen kitölti az állat alakú szellemekhez és a varázsoláshoz fűződő kötelék. De már itt, a primitív társadalomban is megkezdődik egy vékony fonálon a kiválasztás elve: amikor a varázsló átadja „tudományát” utódjának. Mert ebben nincs „demokrácia”: népakarat, vagy esetlegesség, de magának a varázslónak akarata sem érvényesülhet. Legalábbis megint csak a néprajzi kutatásokra támaszkodva – az a kép rajzolódik ki előttünk, hogy a népek hiedelme szerint mindig maguk a szellemek választják ki a varázslót, a sámánt, majd ennek utódját. A varázslást nem lehet „tanulni” – a sámánnak soha nincs olyan segítsége, tanítványa, aki tőle tanulva folytatná majd a „mesterséget”. A modern ember előtt természetesen talányosnak tűnnek ezek a dolgok. De érthetővé válik valamennyire, ha arra figyelmeztetünk, hogy a varázslás, a sámánkodás nem pusztán megszerzett tudásanyag, hanem eredendő képesség is. Olyan, mint például a művészetek egyes ágaihoz való tehetség, az írás, a rajzolás, a színjátszás, a zene, vagy a tánc képessége. Az ilyen művészeket éppúgy nem lehet más embereknek „kijelölni”, „megválasztani”, mint a sámánokat. (Erre a művészi tehetséggel való hasonlóságra különben már – saját kutatásai alapján Diószegi Vilmos is felhívta a figyelmet. Ha más területen, egyes következtetéseivel nem is tudok egyetérteni, ezt a megállapítását találónak érzem.)



S ha már ennél a hasonlatnál tartunk, az is nyilvánvaló, hogy itt bizonyos idegérzékenységről, és a gének szerepéről van szó, amelyeknek igazi működését még a mai orvostudomány sem tisztázta. Ezek a sámánok akik feladatukat, mint például a jövendölést, a gonosz szellemek kiűzését a teljes nyilvánosság előtt végzik, a kívülálló szemlélők számára – amint utazók, kutatók leírásaiból értesülünk – álomba merülnek, vagy pedig az álomhoz hasonlatos, önkívületi állapotban „nyerik értesüléseiket a szellemektől”. Viselkedésük, élményeik, mint újabban megállapították, sokszor hasonlatosak a kábítószer-élvezőkéhez. Ez tetszetős és természetes magyarázat lenne, s való igaz, hogy e varázslók ismernek bizonyos füveket, anyagokat, amelyeket olykor használnak is, önkívületük fokozására. A megmagyarázhatatlan „produkciók” azonban – mint például elveszett tárgyak „meglátása”, bekövetkező dolgok „megérzése”, vagy az úgynevezett „halottlátás”, vagy éppen a gyógyító képesség – nem vezethetők le pusztán kábítószerek, füvek élvezetéből. Ezeket csak arra használják, mint az alkotóművész esetleg az alkoholt, a már jelentkező „ihlet” fokozására. Vagy a sportoló és a „dopping” szerepe kapcsolható hasonlatként még ide. De ezzel az is kitűnik, hogy az ilyen mesterséges „fokozás” nem szükségszerű, és mindig megfigyeltek eseteket, hogy a sámánok rendkívüli víziói és „mutatványai” éppúgy függetlenek a külső beavatkozástól, mint az igazi sportoló teljesítménye a doppingtól. A megfigyelők a természeti emberek különleges, születési adottságairól beszélnek, s mellette erősen hangsúlyozzák a környezet, a magány, a különleges időjárási viszonyok fontosságát. Más dolog egy nagyvárosban, zakatoló gépek, állandó „tömegkommunikáció” közepett élni, ahol sokszor a saját, önálló gondolatok koncentrálása is nehézségekbe ütközik. És más dolog elhagyott, végeláthatatlan pusztákon, vagy erdőkben élni, esetleg végtelen vizek, tengerek mellett. Vagy ott, ahol a nappalok és éjszakák nem váltakoznak szabályszerűen, hanem fél évig tart az éjszakai sötétség, és fél évig a nappal. Még ma is olvasunk arról, hogy bizonyos távoleső földrészekre elutazó, józan és modern gondolkodású szakemberek a természeti magányban kísérteties alakokat látnak, vagy éppen csak „úgy érzik”, mintha valaki volna velük, de nem látnak senkit. Feltűnő tehát az érzékek, a látás, hallás kiélesedése, mint mikor például egymástól több óra járásra levő expedíciós csoportok „látják és hallják” abban az órában és percben, hogy társaik feléjük indulnak (például Shakleton, Heyerdahl beszámolói, legutóbb pedig egy sarkvidéki cseh expedíciós csoport tagjai a „féléves éjszakában”). Más dolog természetesen az, hogy mennyi ebből az érzéki csalódás és



mennyi a valóság. Ennek elemzése nem a mi feladatunk. Itt csak annyit kellett mindezek felemlítésével megállapítanunk, hogy nemcsak ügyes zsonglőrök, a közönséget „átejtő” bűvészek vannak és voltak a múltban is, hanem olyan emberek is, akik a maguk számára szilárd, megdönthetetlen valóságnak tartják azokat az élményeket, amelyekben részesülnek. Az is kétségtelen, hogy bizonyos feltételek mellett e rendkívülit produkáló embereknek megvan a maguk közönsége is, akik hisznek a részben előttük zajló, részben pedig csak elbeszélt eseményeknek, közléseknek. Ezekkel a gondolatokkal közelítettük meg azt az embercsoportot, akiket „álomlátóknak” nevezhetnénk. Már az eddigiek is mutatják, hogy ha olykor nehezen húzható is meg a határvonal a mindennapi alvás álmai és az „elragadtatásos” álmok között, de ilyen különbség létezik. Most, amikor az álomról beszélünk, tudjuk már, hogy – ha meg akarjuk közelíteni Emese álmát és korát – nem a modern ember felvilágosult racionalizmusából kell kiindulnunk. Hiszen éppen ez okozta, hogy a Turulmondával igazában nem tudott mit kezdem a józan dokumentumok feltárásához szokott történetkutatás. Mesét látott benne, puszta mondát, s ha ezt nem, akkor egyszerűen írói kitalálást. Az őstisztelő nemzetségi társadalom keretei között azonban – amikor még a mindennapok szemlélete is mágikus gyökerű volt – az emberek nem mesét, hanem éppen a valóság megerősítését látták, érezték mindig az álomban. A sámánok hatalma éppen ezen a felfogáson alapult. De tekintetbe kell vennünk, hogy még hosszú évszázadokkal később, a kereszténység korában is tovább éltek ezek a hiedelmek – sokszor ellepleződve már –, az ősi, mágikus gondolkodás jellegzetességei. (Nem szólva itt arról, hogy magának a keresztény vallásnak misztikája is ismer víziókat, s más, rendkívüli jelenségeket, ha nem állítja is ezeket a középpontba.) Egészen a felvilágosodás koráig számítható annak az időszaknak a tartama, melyben az emberek a „természetfeletti”-nek nevezett világhoz viszonyítva, vallásos szemszögből ítélték meg mindennapjaik eseményeit. A kereszténység előtti korban pedig a mindennapi cselekedetek átszövődése a mítosszal, a bűvös erők, jó és ártó szellemek befolyásával, magától értetődőnek hatott. Az ember – talán így mondhatnánk – ekkor még semmit nem tulajdonított a saját erejének. Mindenben felsőbb hatalmak beavatkozását, segítségét vagy akadályozását látta. Ilyen felsőbb hatalmak irányították a nemzetségi társadalom egész életét is, az ősök védőszellemeinek képzeteivel együtt. Ilyen képzetek mellett, a társadalom élén járó családok számára egyenesen szükségszerű volt a



közös ős dicsősége. A totemizmus primitív korától távolodva, egyre inkább az vált követelménnyé – és ez a fejlettebb, antik kultúrákban már korábban is megfigyelhető –, hogy a család ősének rendkívüli erővel megáldott hősnek kell lennie, akire az utódok büszkék lehetnek, és akinek halála utáni oltalmazó erejében és újjászületésében – hinni lehet. A család folytatódásának ezért nagy fontosságot tulajdonítottak. S ha rendkívüli képességű ifjú növekedett fel egy-egy famíliában, akkor bizonyosak voltak abban, hogy a régi, kiváló ős szelleme éledt benne újjá. (Halvány nyomokban efféle képzetek még a mai közgondolkodásban is fellelhetők.) Hiszen maga a sámánság is nagyon sokszor így „cirkulált” egyes családokban, valóságos sámánnemzetségeket alakítva ki. A hajlamok, képességek- ezt megint csak mai néprajzi megfigyelésekből következtethetjük vissza nagyrészt szinte sohasem mechanikusan, apáról fiúra öröklődtek, hanem kiszámíthatatlanul. Egy-egy kiváló sámánősnek csak az unokája lett esetleg megint sámán, hogy aztán később megint, egy másik ágon való fiának, vagy leányának gyermeke, unokája, vagy akár dédunokája következzék. Az élethivatás eldőlésének sorsszerű pillanataiban játszanak nagy szerepet ezek az Emese-féle álmok. Mert a kiválasztás különféle. Van, amikor az ifjú sámánjelölt – legyen akár fiú, akár leány – úgy ismeri meg hivatását, hogy betegségbe esik. Először maga sem tudja, mi a baja, hozzátartozói még kevésbé. Hivatják a sámánt, aki az orvosi feladatokat is betölti, ez pedig a szellemektől tudja meg, hogy a beteg gyermektől azt kívánják az „égi hatalmak”: legyen sámán, mert csak akkor fogja visszanyerni egészségét. A legérdekesebb, hogy a rendelkezésünkre álló adatgyűjtések szerint a jelöltek nagyon sokszor tusakodnak kiválasztásuk ellen, egyáltalán nincs kedvükre a sámánkodás. Ilyenkor – az elbeszélések szerint – a szellemek újabb betegségekkel sújtják őket, egészen addig, amíg meg nem törik akaratukat. De előfordul az is, hogy a jelölt idegrendszere összeroppan, és ha sokáig ellenáll, elméjében megzavarodik, sőt meg is halhat. (Diószegi Vilmos.) De történik úgy is, hogy a szellemek csak „megérintenek” egy-egy kiválasztottat, felhívják, de végül is békén hagyják. Megelégszenek azzal, ha az eredetileg kiválasztottnak az ivadéka, a gyermeke lesz a közvetítő a szellemvilág és a földi világ között. Főleg asszonyokról tudunk ilyen történetet, hogy álmukban megjelenti nekik a szellem – rendesen a családnak egy régen elhalt őse –, hogy helyettük az ő gyermekük lesz a kiválasztott. Ilyen sokféle példa birtokában nehéz eldönteni, hogy Emese álma



pontosan melyik típusba tartozik. De azt bizonyosra vehetjük, hogy az álom megtörténte eredetében nem mese, hanem korabeli valóság. A honfoglalás előtt álló magyarság viszonyai között, az őstisztelő nemzetségi társadalom vérségi kötelékébe tartozó nő, házasságával saját családjával minden kapcsolatát elvesztette, és egészen férje – mint a legutóbbi időkig igen jellemző szóval mondták Magyarországon, ősi módon: az ura családjához tartozott. Szálláshelyén, a jurtában örökösen égett az áldozati tűz az ősöket jelképező bálványalakok előtt, s ott függött mindenekelőtt az oltalmazó nemzetségi totem, ebben az esetben a turul, a héjamadár szárnyas jelképe. Az őstisztelet központisága révén az emlékezés elevenen élt a családokban. Nemcsak a totemfán volt feljegyezve a nemzetség elágazása, az összes jelentős ősökkel együtt, hanem szájról szájra, nemzedékről nemzedékre járt a kiváló tetteket végrehajtó ősök, rokonok emlékezete. Egy ifjú asszonynak, ha nagy megbecsülést akart, azon túl, hogy az ura kiváló, a legfőbb vágya az lehetett, hogy közös gyermekük is kiváló, sőt, ha lehet, még kiválóbb legyen. (Ezek a kívánságok nem is szorulnak bővebb magyarázatra, hiszen, ha megváltozott formában, de ma is élnek.) E körülmények között Emese álma sokkal több volt annál, hogy egyszerűen csak, orvos-pszichológiai módon „szülési álom”-nak minősítsük. A lélek tudatában és tudatalattijában egyaránt felhalmozott hiedelmek és kívánságok hatása alatt ez az álom őt is úgy lephette meg, mint „a szellemvilággal való érintkezés” a sámánok példájára. (A sámánjelöltek tudvalevőleg nők is lehettek. Sőt, férfi sámánok is, elragadtatásos álmaik közepette nemet változtathattak a szellemekkel való érintkezésben, mint erről egyes gyűjtött adatok megemlékeznek.) Emese a maga jelenét áttörő álmában nem csupán a szülést, hanem még előtte, a megtermékenyülést is átélte. A szövegnek ez a vonatkozása arra utalhat, hogy Álmos anyja „a szellemvilággal érintkezni képes kiválasztottak” közé tartozott, és hogy e kiválasztottság a fiára szállt át. A rövidre fogott, szinte vázlatos szövegből nehéz lenne kielemezni, várta-e már gyermekét, vagy csak az álom után vette észre várandós állapotát, de ez nem is túlságosan fontos. A gyermeke test és vér szerint mindenképpen az apáé volt, Ugek vezéré, aki maga is a Turul nemzetségből származott. Az álomban érkező Turul a közvetlen ős, csak ennek az apaságnak érvényét erősítette meg. És még valamit: azt, hogy utóda az apánál különb, a régi ősre hasonlító, nagy hatalmú fejedelem lesz. Ezt az első tekintetre talán „különös” jóslatot a megjelenő folyam jelképéből sejthetjük meg. Az álomban kiömlő folyammal kapcsolatban,



amely idegen földön növekszik naggyá, nem a „magzatvíz”-re kell gondolnunk, mint azt Róheim tette, de nem is Astyages királynak álmára leányáról, amit Hérodotosz írt le, hanem sokkal közelebbi hiedelemvilágra. Az ősmagyarokkal rokon fajtájú, életmódú mongol-török törzsekből való ujgur és karluk példákra, ahol a mítoszokban a víz szimbóluma mindig a nagy hatalmat jelöli. A magyar „tenger” szónak a vízzel szintén összefüggő „tengersok”, „tengernyi” származékából meg is sejthetünk valami kapcsolatot ezzel a fogalommal. Az ég-föld közötti sámánisztikus hatalom és a gyakorlati életben megnyilvánuló politikai hatalom között – az „istenkirályok” mintájára – mindig volt összeköttetés. Különben nem lenne érthető, miért kiáltott fel egykor a VII. században – a kínai évkönyvek szerint – a nyugati türkök kagánja, Tchou-lo, akinek birodalmába annak idején a magyarok ősei is tartoztak: „Az égen és a földön és minden helyen, ahol a nap és a hold világít, még sohasem volt, hogy a kagán ne lett volna szent ember.” Mikor Emese beszámolt különleges álmáról, bizonyos, hogy a Turul érkezésének és a „megsokasodó, de más földre kanyargó víz”-nek látomásából olyan jóslatot kapott, hogy születendő fia nagy hatalmú fejedelem lesz, aki még más, hatalmas királyoknak is életet fog adni. De nem azon a földön, ahol most vannak, hanem ahová majd a születendő fiú el fogja vezetni népét. Ennek a jóslatnak halvány nyomaként maradt meg Emesére vonatkoztatva a krónikák szövegében ez a kis mondatrész: „Ezért történt, hogy ágyékából dicső királyok származnak.” Mert az álom elsődleges értelme Álmos születésének bejelentése volt. Ezt a forrásszövegek is elismerik, mikor az Álmosnak adott nevet összefüggésbe hozzák azzal a ténnyel, hogy születését álom jelezte. Csak másodlagos értelemben csatlakozott hozzá mintegy folytatásként, hogy nem csupán ő maga, hanem a tőle származó dinasztia is hatalmas lesz. Ezt a finom különbséget mosta el Anonymus, mikor a krónikák szövegében hívebben megőrzött, csak a patakra, a későbbi folyamra vonatkozó: „megsokasodik” („multiplicaretur”) egyes számú állítmányt átváltoztatta többes számú „sokasodnak el” („multiplicarentur”) állítmánnyá – mert ő már, a régi vallásnak a mítoszértelmezésével nem lévén tisztában, és azzal nem is nagyon törődve, úgy értelmezte, hogy Emese álmában a „dicső királyokat” is látta. A szöveg ősiségének tanúbizonyságát őrzi a krónikák szövege, amelyben csak a patakról-folyamról való álom van benne. A másodlagos következtetés, az értelmezés már – az álomfejtők véleménye – külön mondatba tartozik. S ez erősíti azt a tényt is, hogy tipikus, dinasztikus



eredetmondával van dolgunk, amelynek lényege éppen az, hogy a születendő utódokat már előre magasztalja, hogy fényes jövőt jósoljon egy még nem is létező dinasztiának. Emese álmához is ilyen jóslat fűződött az ősi korban, melyet Anonymus, aki maga már „a dicső királyok korában” élt, természetesnek vett, és nem igyekezett az eredeti emlékezést betűhiven visszaadni.
A KETTŐS GYÖKERŰ MAGYAR HUN-HAGYOMÁNY
Mindezek után azt kell látnunk, hogy az Emese álmában megjelenő „megsokasodó víz” önmagában is nagy hatalom szimbóluma, ugyanúgy, mint a közeli karluk, újgur és mongol példákban, és ugyanúgy, mint Astyages király látomásában. A Turul által elindított nagy folyóképzet azonban mint ezt ugyancsak említettük – már a múlt századi romantikus francia történész, Amadé Thierry feltevései szerint Attila neve felé mutat. Az Attila = Etele = etyl = víz név-etimológiát ugyanis Thierry már ismerte, s ezért tartotta – tudván a krónikáknak azt a hagyományát, hogy az Árpád-ház Attila családjából származott – Álmost az álom alapján „Attila reinkarnációjának”, azaz újjászületésének. A kérdéssel mi is találkozunk. Nemcsak az ősi magyar hagyomány régisége miatt, amelyet nem lehet egyszerűen kikerülni, magyarázat nélkül hagyni, hanem azért is, mert Róheim lélektani-pszichoanalitikus indítású fejtegetései ugyancsak sort kerítenek erre a kérdésre. Fejtegetései érdekesek és messzevezetők, talán nagyon is messze vezetők a forrásokhoz, dokumentumokhoz ragaszkodni akaró történetkutatók számára. A freudi „mélylélektan” szimbólumvilága, amelynek segítségével Róheim felidézi a folyómederbe temetkező hun fejedelem emlékét, és általában a szokást, hogy a szakrális királyokat bizonyos esetekben vízbe temették – ismételjük, érdekes, különösen mikor az Emese álmában megjelenő folyót az Attila sírmedre felől érkező víz folyásával kapcsolja össze, tehát a temetést a születéssel, a halált az újjászületéssel. De utólagos, huszadik századi elméleti konstrukciók, ha egyéb adatok nem támogatják, mindig azzal a veszéllyel fenyegetnek, hogy túlságosan sokat, és túlságosan, feleslegesen bonyolított sejtelmeket próbálnak halmozni a régi



szövegek egyszerű álomleírása köré. A történetkutató, hogy kellő józanságát igyekezzék megőrizni, legokosabb, ha ismét visszatér az egyedüli, szilárdnak megmaradt kiindulóponthoz, a bármikor olvasható szövegekhez. Tény az, hogy valamennyi magyar történeti forrásainkban szerepel valamilyen formában az a dinasztikus eredethagyomány, hogy Álmos és az Árpád-ház Attilától származott. De azt is fontos tudni, hogy egyik forrás sem kapcsolja össze ezt a hagyományt nyíltan a Turul-mondával. Egyedül Kézai Simon krónikájában – a XIII. század nyolcvanas éveiből – lelhető fel annyi kapcsolat, hogy Attila címerében a turult mint családi jelvényt szerepelteti. Ennél a résznél pedig megjegyzi, hogy a magyarokat ez a jelvény – a héjamadár képével ellátott pajzs – egészen Géza fejedelem idejéig képviselte. De ez is közvetett utalás, hiszen Kézai maga a Turulmondát nem beszéli el. Az a hosszú vita, amely a magyar történetírásban még a múlt század végén kezdődött, és amely az elveszett, ősi krónika, illetve krónikák „családfáját” igyekezett összeállítani, megnyugtató módon a mai napig sem dőlt el. Csupán annyi vehető bizonyosra, hogy krónikáink és Anonymus jelenlegi szövegük szerint – nem ismerték egymást, hanem párhuzamosan merítettek egy meglévő ősforrásnak nevezhető szövegből. Erre az a bizonyíték, hogy töredékesen, egymást kiegészítő hagyományokat őriztek meg, de annak nincs nyoma, hogy a régebbi Anonymust a későbbi szövegezésben fennmaradt krónikák lemásolták volna. Ezt már említettük is, a Turul-mondával kapcsolatban. Most mindezt az Attila-hagyománnyal kapcsolatban is meg kell ismételnünk. A legrégibb szöveg, Anonymus gestája szól a legrészletesebben Álmos fejedelemségéről, sőt személyéről és még külső megjelenéséről is. Ezzel együtt többször is megismétli, hogy Álmos fejedelem Attila nemzetségéből származott, a magyarok a Kárpát-medencét mint a hun király örökségét foglalták el, és az összes, itt lakó népek nemcsak személyes bátorságuk, hanem Attila emléke miatt is nagyon féltek tőlük és részben önként meghódoltak. Sőt Attila korából az ő népének egy töredéke is itt élt még, a székelyek, akiknek nyelvét megértették, és akik azonnal hozzájuk csatlakoztak. Ennyit mond Anonymus, de a Turul-monda leírásánál Attila nevét meg sem említi. Egyébként a magyaroknak a hunokkal való „azonosságáról” sem beszél, csupán a dinasztia származásáról. Kézai ellenben, néhány évtizeddel – esetleg egy évszázaddal is Anonymus után már egészen természetesnek tartja, hogy a hun és a magyar ugyanaz a nép, ennek megfelelően kettős honfoglalást ír le, s eközben



szerepelteti a „koronás” turulos címert, mégpedig Attilától Gézáig folytatólag. Egyébként nála ez az egyetlen utalás, amely az Árpád-család származására vall, Kézainak nem a dinasztia eredete az igazán fontos, hanem a hun és a magyar nép azonossága. A XIV. századból fennmaradt szövegek közül a már többször emlegetett Budai Krónika és Képes Krónikacsalád, láttuk, hogy egyszerűbb szövegezésben, de elejétől végig elmondja Emese álmát, utána pedig egy kompilált ősnévsort közöl Álmos felmenőiről, egészen a bibliai Noé idejéig. Ebben a névsorban „Etele” formában szerepel Attila neve is, és a krónika elején ott találjuk ugyanazt a „hun történetet” mint magyar előzményt, a kétszeri honfoglalással, akár Kézainál. Feltűnő azonban, hogy az Árpád-házi királyok koráról szóló szövegrészben többé semmi szó sincs Attiláról, hivatkozás, tekintélyemlegetés formájában sem. De az is feltűnő, hogy magáról Álmosról sem esik többé szó. Arról sem, hogy fejedelem lett volna. De azt megtudjuk, hogy a honfoglalás kezdetén Erdélyben megölték, mert „nem mehetett be Pannóniába”. Anonymus viszont, aki Álmosról oly részletesen beszél, haláláról és halála módjáról egyetlen szóval sem emlékezik meg, csupán Árpád megválasztását írja le, de nem Erdélyben, hanem a „castrum Hungnál” (Ungvárott). Figyelemre méltó, hogy Anonymus úgy beszéli el: Álmos fejedelem önként, még életében ruházta át a hatalmat fiára, Árpádra. Mintha itt csillanna fel valami az igazságból is, amely egyezik Bulcsú elbeszélésével. Álmos átengedte a hatalmat fiának, Árpádnak. De nem azonnal, hanem csak akkor, mikor már az új hazába vezette népét és megöregedett. Úgy tűnik tehát, mintha Anonymus el akarta volna titkolni Álmos megöletését. Mintha nem ismerte volna a rituális királyfeláldozás szertartását. Illetve, ha ismerte is, szegyeiké ezt a pogány szokást. Másrészt viszont a XIV. századi krónikák elejére illesztett hun történet, amely a maga nemében valóban Kézai másolásának tűnik, mintha nem alkotna szerves egészet a későbbi Árpád-kori résszel. Sőt ez a hun történet is három részre osztható. E három részből csak a második vonatkozik igazán Attilára. Ennek adatai levezethetők a korabeli ismert történetírókból, főként Jordanesból. Az Attila megválasztása előttinek feltüntetett „hun” harcok azonban semmiféle ismert forrással nem egyeztethetők össze. A harmadik részben leírt, Attila halála utáni események a Csaba-mondával ugyancsak ismeretlen forrásúak. Nagyon feltűnő, hogy a hunokról oly részletező – egyébként történeti szempontból felében itt is ellenőrizhetetlen – leírásokat a magyar történeti részben meglehetősen kurta, száraz szövegek követik. Még a legnagyobb



és leghatalmasabb Árpád-házi királyok sem kapnak többet a későbbiekben néhány sornál. Ez is mutatja, hogy a XIV. századi krónika több kezű szerkesztés folytatása, kiegészítése, amelyben a híven megőrzött régi részletek váltakoznak elveszetteket pótló és újonnan hozzáillesztett szövegekkel. Ilyen régi részletnek látszik például a Turul-monda, és újabb szerves csatlakozás nélküli résznek a hun történet. Figyelemre méltó azonban, hogy Álmosnak Attilától való leszármazása itt közvetlenül a Turul-monda elbeszélése után olvasható, de csak az ősnévsorban, minden különösebb megjegyzés nélkül. A negyedik forráscsoport a krónikáknál is régibb „annales” (évkönyvek) nevű műfaj képviselője, a Zágrábi- és Váradi Krónika ugyancsak XIV. századi kézírásban fennmaradt szövege. Ebben nyoma sincs hun történetnek, Attila-Árpád-genealógiának, de a Turul-mondának sem. Mégis figyelemre méltó, hogy itt Álmos kiemelten mint a magyarok első fejedelme szerepel, akit a szöveg szerint „talán nemessége és erényei” miatt választottak meg. A honfoglalással kapcsolatban pedig, a hunok említése nélkül, ebben az egészen rövid, legszárazabb szövegezésben is az van megemlítve, hogy a Kárpát-medence elfoglalása „örökség jogán” történt. E források keletkezésének pontos időrendjére, irodalmi vagy szóhagyománybeli mintáira nem derült fény. Csak sejthetően igaz az a vélemény, hogy végső soron a szájhagyományból származik minden, ami az írásbeliség előtti korra vonatkozik: tehát a fejedelmek idejére. A „hun történet” utólagosan, mesterségesen kompilált jellege sem lehet vitás, a Noé koráig vezető, Attilát is érintő ősnévsorokkal együtt. A probléma azonban mégsem annyira egyszerű, mint a kutatók egy része látja, amikor e kompilált szövegek tartalmi lényegét is elvetendőnek tartja. Nagyon meggondolkoztató, hogy írásmodor és műfaj szerint a legrégibb feljegyzéseken alapuló szövegnek a XIV. századi változatban fennmaradt Zágrábi-Váradi Krónika mutatkozik. Az, amelyik nem említi sem a Turulmondát, sem Attilát. Száraz, ténymegállapító igyekezete leginkább hasonlít a Szent István korától nyugati latin mintára nálunk is meginduló, kolostori évkönyvek modorára. Az író szigorú fegyelemben élő szerzetes, sem neveltetése, sem kora nem sugalmazza számára a fantázia színes képeit, a lírára való hajlandóságot. Emese álmáról talán már csak azért sem ír, mert magát a témát is erkölcstelennek tartaná. A hunok pedig oly régen j ártak itt, és oly pogány, templomrabló, kolostorpusztító hírük maradt, hogy nincs is velük mit dicsekedni. De az igazság kötelez, és a hazugság bűn. Ezért mellőzve, ami mellőzhető, legjobb tudása szerint csak azt írja, ami az



események rögzítéséhez tartozik. És ebben a szigorú rostában éppen két olyan állítás marad benne, amelyet e krónika legszélső ellenpólusának, a regényesen, színesen, fantáziadúsan író Anonymusnak művében is olvasni lehet. Az, hogy a magyarok első fejedelme Álmos volt, és hogy népe „örökség jogán” foglalta el mai hazáját. E kifejezés, hogy „örökség”, nem vonatkozhat másokra, csak a hunokra és Attilára, hiszen a többi, örökséget említő szöveg is az Attilahagyományra vonatkozik. Bármennyit tulajdonítunk tehát önkényes változtatásnak, színezésnek a sokat gyanúsított, és a valóban nem is egyszer gyanúsítható Anonymusnak, a forrásoknak e nagy különbözőségük mellett is fennmaradó közös motívuma az Árpád-háznak Álmossal kezdődő hagyománya és az Attilától való leszármazás emléke, mint kezdeti, szilárd mag. Nézzük most az érem másik oldalát. Ha azt mondjuk, hogy ez a mi saját, „elfogult” hagyományunk, tárgyilagos idegenek révén kell ellenőrizni mindent, mégpedig annak alapján, hogy szomszédaink, illetve kezdetben ellenségeink, akiket fegyverrel nemegyszer legyőztünk, mit mondanak? A legfejlettebb tudású frank-német krónikások, évkönyvírók, Reginótól a magyar követekkel személyesen is találkozó Liutprandon, Widukindon, Theotmar püspökön, Querfurti Brúnón keresztül egészen Viterbói Gottfridig? A válasz erre is egyöntetű. Több-kevesebb részletességgel, de ellenkező állítást elő sem hozva, e nyugati írók azt mondják, hogy a magyarok a Kárpát-medencében korábban lakó avarok utódai, ezek pedig a hunoké. Szinte refrénszerűen tér vissza az a kifejezés a szövegeikben: „A hunok ... az avarok, akiket most magyaroknak hívunk ...”. A különös az, hogy míg a „kalandozások” és „rablóhadjáratok” leírását, a magyaroknak a hunokhoz és avarokhoz hasonlított „vadságát” történetkutatóink egy része oly magától értetődően elfogadja mint tárgyilagos idegenek bírálatát, ma már szinte egyöntetűvé vált a hunokkal, avarokkal való rokonságnak gondolatát még a frank-bajor-szász krónikák adataiban is tévedésnek tartani. A szokásos érv az ilyenkor, hogy ezek az idegenek „tájékozatlanságból” tartották a magyarokat Attila örököseinek, mert pusztító lovasrohamaikban nagyon hasonlítottak hozzájuk. Mikor pedig előkerülnek olyan német krónikások feljegyzései, akiknek személyesen is volt alkalmuk magyarokkal érintkezni, észjárásukat, gondolkodásukat megismerni, mint az említett Liutprandnak, Widukindnak, vagy Theotmar merseburgi püspöknek, akkor az elutasító érv mellett úgy szól az indoklás, hogy ezeket



maguk a magyarok tévesztették meg saját „téves” vagy éppen „dicsekvő” hagyományaikkal. Való igaz, a steppei népek diplomáciája sok cselfogást ismert, erről bizánci íróktól is értesülünk. Voltak például álavarok Bizánc szomszédságában, akik valójában nem is voltak avarok, csak azért vették fel a nevet, hogy rettegjenek tőlük a bizánciak. De az ilyen adatok mindig egyes esetekre vonatkoznak. Nincs még egy példa arra, hogy egy népet évszázadokon át, következetesen, összes ismerőik és ők is magukat hunavar hagyományok örököseinek tartsák, és közben nem derül ki, hogy semmiféle közük nincs a hunokhoz és avarokhoz. A kérdést természetesen bonyolítja, hogy a XIII. században megjelent hun–magyar azonosság gondolata mindenképpen lehetetlen, összehordott, pontatlan és képtelen adatokra épült. Felismerhető benne az a törekvés is, hogy itt a nemzet uralkodó osztálya, a nemesség, közvetlen vérségi alapon kívánná a maga régiségét hangsúlyozni. De mindaddig, amíg Magyarország függetlensége és nemesi társadalmának berendezkedése fennállott, ez a törekvés, mint minden uralkodó osztálynak hatalomra és dicsőségre való törekvése – voltaképpen természetes is volt a maga középkori naivságával együtt. Más nemzetek sem voltak kevésbé naivak, elég csak arra a hagyományra gondolnunk Franciaországban, hogy a frankok a trójaiaktól származnak. Ha tisztán akarunk látni a kérdésben, mindenfajta elfogultságot el kell hárítanunk. A nemesség elfogultságának elhárításáról már nagyon sok szó esett, a magyar nemesek osztályuralma rég az elmúlt időké. De az elfogultságok nem szűntek meg eltűnésükkel, hiszen ma is élnek a földön népek- nemesség nélkül is –, amelyek lehetőleg mindenkinél dicsőségesebb múltat igényelnek maguknak. Ami pedig saját részünkről ma a naivság veszélyével fenyeget, nem az a feltételezés, hogy esetleg nemzetünk bizonyos elemeinek, illetve csak talán első dinasztiánknak köze volt a hunokhoz. Az egyetlen helyes törekvés mindig az igazságot keresni és mindenfajta naivságot kerülni. Attila hagyománya ellen mindmáig a legkomolyabb érv a nagy időbeli távolság az ő kora és a magyar honfoglalás között. Természetes, hogy mindenfajta tudományos kutatás, amely nem akarja feladni a forráskritika módszerét, négy évszázad távolságát puszta szóhagyományok és mondák alapján nem hidalhatja át. Minden ilyenfajta szándék már eleve reménytelen. Hiszen még az sincs tisztázva, milyen időponttól kezdve beszélhetünk magának a magyarságnak mint népnek megszületéséről.



Mindenekelőtt talán éppen Álmos fejedelem származásának vizsgálata a legjobb alkalom arra, hogy tisztábban próbáljunk látni ebben a sokat vitatott kérdésben. A források értékét is világosabb fényben mutatja – a magam véleménye szerint-, ha megkülönböztetést teszünk. Vizsgálódásaim szerint ugyanis más a hun hagyomány, és más az Attila-hagyomány. Itt nincs dolgunk a hun hagyománnyal. Ezalatt a krónikák kompilált „hun történetét” kell érteni, amelyről más helyen már bővebben írtam. Itt csak azt ismételhetem röviden: ennek a mesterkélt hun történetnek semmi köze nincs Attila alakjához, bár az ő emléke élteti. Attila és népe ürügyén azonban minden valószínűség szerint avar, illetve – László Gyula meghatározását használva – „késő avar kori” hagyományok, esetleges mondák, hősi eposzok maradványai kerültek ebbe a XIII. században megkonstruált hun történetbe, és ezt főként a Csaba-mondával kapcsolatban lehet nyomon követni. A hun–magyar azonosság helyett, amely minden egyéb dolgon túl időbeli lehetetlenség is, arra utalnak a nyomok, hogy esetleg az avarok maradványai megérték az Álmos vezette törzsek, illetve Árpád honfoglalását. A régészet által elsőként felvetett kérdéshez a történetírás oldaláról leghatékonyabban Váczy Péter szólt hozzá a közelmúltban. Ő derítette ki végérvényesen, hogy a frank és a kievi évkönyvek híradásai az avaroknak a IX. században bekövetkezett teljes pusztulásáról nagymértékű túlzások. Nem is Nagy Károly frank seregei, hanem Krum bolgár cár hadjárata okozta az avar állam teljes bukását. Népük maradványai még a IX. század derekán is szerepelnek egy császári oklevélben mint dunántúli lakosok, akik a szlávok zaklatásai ellen védelmet kértek. Ezért Magyarország mai nyugati határvidéke mentén jelölték ki szállásaikat. Ehhez legújabban csak annyi hozzáfűznivalóm van, hogy a magyarokat az avarokkal azonosító egyik X. századi német forrás, Widukind (+1004) krónikájának egyik részlete, észrevételem szerint csaknem szó szerint egyezik az Annalista Saxo néven ismert „História regum Francorum” című évkönyvnek a 908. évhez fűzött megjegyzésével. Ez a korabeli krónika, a magyar hadjáratok szomszédságában készülve, kortársként számol be arról, miként pusztították Szászországot a magyarok kétszer is a szorbok (a deleminceknek nevezett szláv törzsek) hívására. Ezt a hadjáratot több német forrás elbeszéli a magyarokra vonatkozóan, mindenütt az „exercitus Hungarorum” megszokott kifejezéssel. A szövegek összehasonlítása Saxo és Widukind esetében azonban mintha írásos, történeti bizonyítékot szolgáltatna arra, hogy a X. század elején, közvetlenül Árpád halála után, a Kárpát-medence „Ungari-”nak nevezett magyarjai mellett még



párhuzamosan léteztek olyan seregek is, amelyeket az Annalista Saxo szövege „Avares”-nek mond, holott együtt harcoltak a magyarokkal. Az Annalista Saxo ugyanis igen jól értesült. Előzőleg ő is emlegeti a Kárpát-medence „avar pusztaságait”, azt a megtévesztő elnevezést, amelyről Váczy mutatta ki legutóbb, hogy azt a benyomást keltette a kortársakban, mintha az avarok teljesen kipusztultak volna Nagy Károly hadjárata után. Ennek ellenére Váczy sem zárja ki, hogy az avarok már nem érték meg a magyarok honfoglalását. Ha azonban az Annalista adatát nem tartjuk tollhibának, akkor feltűnik, hogy elmondja azt is, miszerint ezekre „az avar pusztaságokra Scithiából ungarok telepedtek, a besenyőktől űzetve”. Aztán ennek ellenére, feljegyzéseiben a 908. évhez érkezve azt írja, hogy a delemincek (a szorbok) Henrik szász herceg ellen behívták az avarokat, („Deleminci conduxerunt... Avares”) és pusztításokat vittek velük együtt véghez. Mikor pedig hazatérőben voltak, szembe találkoztak „más magyar csapatokkal” is („alium exercitum Ungarorum”, lásd a Függelékben). Ezek pedig háborúval fenyegették meg a deleminceket, ha nem hagyják, hogy ők is segíthessenek barátaiknak, tudniillik a préda reményében. A delemincek erre kénytelenek voltak még egyszer visszafordulni az új segítő csoportokkal, s „így történt mondja a krónikás –, hogy Szászországot másodszor is végigpusztították”. Csaknem szóról szóra ezt a szöveget vette át Widukind is a szász pusztulásról, de ő már előzőleg írva a magyarokról, úgy fejezte ki magát, hogy „az avarok, akiket most ungaroknak hívunk”. Mikor pedig a delemincek által hívott seregről beszél, azt már nem nevezi a Saxo mintájára „avar”-nak, hanem mindkettőt „ungar”-nak. A szöveg alaposabb figyelmet érdemel. Mert ha Saxo híradását szó szerint érthetjük, akkor az derül ki belőle, hogy a Kárpát-medencét egy és ugyanazon időben lakták még avarnak és magyarnak nevezett népek, és ezek csapatai egymástól függetlenül vettek részt egyes hadi vállalkozásokban. Összeolvadásuk pedig úgy történt, hogy a rájuk telepedő „ungar”-ok miatt már csak rövid ideig nevezték e nyilván kisebb számú népességet „avar”-nak, hiszen akkor már, legalább névlegesen a bizánci császár által is „nagyfejedelemnek” tartott Árpád „ungar”-jainak uralma alá tartoztak. Ha mindezt lehetséges volna kiolvasni ebből az adatból, arra is fény derülne: a nyugati krónikások nem „tájékozatlanságból” és nem „a magyarok által megtévesztve” azonosították az avarokat a magyarokkal, hanem egyszerűen azért, mert egy néppé válásuk jóformán a szemük előtt, közeli szomszédságukban ment végbe. Ez pedig érthetőbbé tenné a régészet sejtéseit, valamint azt, hogyan



kerülhettek avar szájhagyományok, hadi történetek maradványai is, mint Árpád honfoglalásának előtörténete, „hun történet”-nek nevezve, de jellegzetes módon Attila neve nélkül, részint csak „Attila fia Csaba” nevéhez fűződve a krónikákba. Ezzel az adattal egy újabb Anonymustörténet is igazolódnék azokról az „egykori Attila-alattvalókról”, akik a Kárpát-medencében Árpád seregeit fogadták és kalauzolták, velük azonos nyelvet beszélve. S ezzel együtt a székelyek eredetkérdésére is több fény vetülne. A további kérdés, hogy az avarokat miként számíthatták hunoknak, csak az Attila-hagyományból, Attila ivadékainak sorsából érthető meg, akik kiszorultak ugyan apjuk halála után a Kárpát-medencéből, de egy másik írásos feljegyzés – az úgynevezett óbolgár királylajstrom – szerint, az Attila fia Imiktől származó Dulo-dinasztia egyik ágában az avar uralom alatt álló Kárpát-medencébe átmenetileg visszatértek. Éppen a VII. század végén, mikor a magyar krónikák a különben teljesen érthetetlen 677-es évszámot emlegetik. De ezek az adatok már nem a hun hagyomány, hanem egyedül az Álmos nemzetség Attila-hagyománya felé terelik a figyelmet. Úgy vélem, egészen más megítélés alá esik történeti hagyományaink „hun problémája” – ha az elmondottak után a krónikák naivan kompilált, zavaros „hun” történetét elkülönítjük Attila emlékétől. Az Árpádokról szóló könyvemben részletesen próbáltam elemezni azt, amire itt csak újólag utalok, anélkül, hogy egészében újra ismételném. A lényeg annyi, hogy a Kárpát-medencében, Árpád fejedelem honfoglalásával – minden jel szerint kétféle hun hagyomány találkozott és élt tovább a szájhagyományokban. Egyik az avarok – ha úgy tetszik, Anonymus „székelyei” révén –, akik maguk is kevert népesség lévén, 568-ban megalapított birodalmuk kereteiben, több népelem között is megőrizték az egykori hun alattvalók homályosuló emlékeit. Ezek a népelemek Attilának már csak a nevét tartották fenn. De a népi hagyományokban, más esetekben is megfigyelhető módon, a sok emberöltőre visszanyúló emlékek összezsugorodnak. Attila neve alá tehát későbbi események emlékét gyűjtötték egybe, avar kori eseményeket, amelyek párhuzamosak voltak a VII. században keleten onogur-bolgár birodalmat alapító egyik Attilaivadéknak, Kovrauiak és fiainak emlékeivel. S ehhez kell hozzátennünk: az „avar” néven emlegetett hagyományokat nem is az 568-ban beköltözött avaroktól eredeztethetjük. Sokkal inkább számításba jönnek itt a 670-es évektől feltűnő, és a régészek által „késő avar”-nak nevezett új népelemek, amelyek Kovrat onogur-bolgár fejedelem birodalmának bukása után, a negyedik Kovrat fiúval sodródtak ide. Ezek valóban Attila-hagyományú



dinasztia alattvalói voltak. Az a tény viszont, hogy a Kárpát-medencében négy évszázad után is emlékeztek Attilára, a forráskritika számára sem lehet elvetendő, hiszen a hunokkal távolról sem rokon nyugati germán és északi, skandináv népek is emlékeztek rá olyannyira, hogy nevét beépítették népköltészetükbe. Éppen a hun birodalom központjában lévő Kárpát-medence lakói lettek volna ebben kivételek? A különbség csak abban van, hogy itt pusztán a krónikákban közvetve fennmaradt hajdani hősi énekek prózában megörökített töredékes maradványai tanúskodhatnak hasonló súllyal. Továbbélő emlékük azonban erősítést kapott a VII. századi „késő avarok” és a IX. század végi honfoglalás népének hagyományaiban, mikor is Álmos vezetésével egy olyan dinasztia érkezett ismét a Kárpátok peremére, mely Attilától származtatta magát, Kovrat családjához hasonlóan, sőt éppen a család folytatásaként. A honfoglalást követően, a mai értelemben vett magyar nemzet kialakulásával egyidőben, az „avar” törzsmaradványok és az új, magyar-kabar törzsek összeolvadásával a kétféle hun hagyomány, a dinasztikus és a népi eredetű: összeolvadt. Az avar jellegű népi emlékezés, amely Attila égisze alatt csak különféle harcok emlékét őrizte, amelyeknek ráadásul valójában már nem Attilához, hanem Kovrat fia Kuberhez (a „csabá”-nak, vagyis „bolyongó”-nak nevezett királyfihoz) volt köze, sokáig nem került lejegyzésre, szájhagyományként élt tovább. Az Attilától való leszármazás emlékét őrző Árpád-dinasztia alatt azonban éppen az uralkodócsalád hagyománya miatt – központi fontosságra emelkedett, s így olvadt bele a krónikákba, hun történet címen. Szerves részévé azonban ez az avar eredetű népi emlékezés sohasem vált a dinasztia hagyományának, ezért nem kapcsolódott soha a Turul-mondához sem. Megtette viszont ezt – érdekes módon – napjainkban, modern nyelvészeti vizsgálódások alapján Omeljan Pritsak, aki egészen más, a romantikus intuíciókhoz éppen nem hasonlító nyelvészeti fejtegetések útján állapította meg – felújítva Thierry egykori megjegyzését –, hogy Attila neve a keleti uralkodóknál szokásos úgynevezett „trónnév”, tehát szimbólumot kifejező megjelölés, és hatalma nagyságára utalva messze ömlő vizet jelent. Az uralkodók ugyanis uralmuk kezdetén elhagyták régi nevüket, s újat kezdtek használni, amely uralmuk természetét jelezte. A modern kutatás tehát ismét abba az irányba mutat utat, hogy a Turulmonda vízmotívumával az álom eredeti értelmezését az Attilahagyományba ágyazva láthassuk. Az álomfejtők – a sámánok –, ha a Turul nemzetséget egynek tartották Attila nemzetségével, nyilván úgy



értelmezhettek, hogy a nemzetségi ős álombéli megjelenése úrja életre hívja Attilának megtestesülését (reinkarnációját), aki más földre vezeti el népét, és dinasztiájának új hatalma ott növekszik naggyá.
ATTILA REMÉNYE: IRNIK ÉS A DINASZTIA
A józan, mítosztalanító történetkutatás, láttuk, nem tudott mit kezdeni Emese álmával, mert gyanús mesének, esetleg utólag kitalált „igazolás”nak tartotta, amely a kiváló, későbbi Árpád-házi királyok sorát ezáltal kívánta mesterségesen életre hívott, csodás ködbe burkolni. Egészen bizonyos, hogy számosan akadtak uralkodók a történelem folyamán, akik valóban ilyen eszközökhöz folyamodtak, hatalmuk megszilárdítása érdekében. De régi korokról szólva, sohasem szabad elfelejtenünk azt a még nagyobb józanságra intő történetkutatói szemléletet, mely óvakodik attól, hogy a modern gondolkodás sémáit, a racionalisztikus logikát a mitikus korok világába visszavetítse. Emese álmával kapcsolatban azt kellett észrevennünk, hogy ősi, totemisztikus magból ered és sámánisztikus hitvilágtól kísért, de már jóval fejlettebb, őstisztelő nemzetségi társadalom magasabb szintjén jelent meg. Arra vonatkozóan, hogy ennek az Emese-korabeli álomfejtésnek, éppen a dinasztia sorsával kapcsolatos sámánisztikus jövendőmondásnak már évszázadokkal korábban is voltak példái – vagy talán éppen egyenes előzményei –, erre egy hiteles történeti forrás áll rendelkezésünkre. 448-ban, Attila uralmának vége felé, mint ismeretes, Priszkosz rétor, a művelt, görög írástudó, egy bizánci követség tagjaként, meglátogatta a hatalmas hun király udvarát, több napig vendége volt a keleti és nyugati római birodalmat egyképpen adóztató, rettegett uralkodónak, akinek uralma alá nemcsak a hunok és a velük hasonlatos életmódot folytató, mongolos-törökös lovas népek, de germán törzsek is tartoztak. Priszkosz feljegyzéseket készített útjáról, amelyek, ha nem is egészükben, de töredékesen fennmaradtak. Ezek a töredékek azért érdekesek, mert nagyon tárgyilagosaknak tűnnek. Ezenkívül ritka is ez a felvilágosult önfegyelmet az antik idők hanyatlásával már egyre kevésbé ismerő korban. A hunokról beszámoló írások szerzői – és ezt sem szabad elfelednünk, az Attilának alávetett germán népek fiai voltak, elsősorban a gót Jordanes – tehát



emberileg érthetően, de történeti forrásként nem mindig méltányolhatóan, a vérszomjas barbár egyoldalú képét festették meg, mind a mai napig ható érvénnyel Attiláról. Pedig Alarik germán vandáljai mellett – akiknek neve a pusztítások megjelölésére ugyancsak közmondásos lett-az Európát sarcoló, későbbi normann öldöklések történeti ismeretében a hunok sem éppen „a legfeketébb ördögök” lehettek, főleg Attila uralma alatt. Priszkosz leírása, mely a vendéglátó, és bizonyos „emberi” arcvonásokkal is rendelkező Attiláról villant fel képet, több szempontból is tanulságos. Egyrészt azért, mert hitelesen tudósít egy „istenített” légkörben élő uralkodó környezetéről, a saját korában is kivételes tekintélytiszteletről, amelynek keretében a hódoltatott királyoktól körülvett Attila a bizánci követség előtt, aranyat-ezüstöt, drágakövet bőségesen csillogtató lakomát rendezett. A fejedelmi pompa és a nagyvonalú vendéglátás közben kitűnően ábrázolja a rettegés légkörét is, amely érthetően megbéklyózta az alattvalókat, hiszen Attilára, mint egy istenre, még saját fiai sem mertek rátekinteni. De Priszkosz azt is feljegyezte, hogy ez a „barbár” fejedelem a kifejtett pompa közepette puritán egyszerűségével tüntetett. Nemcsak ruhája volt egyszerű, de tányérja és evőeszközei is. És mint egy nagy iskolázottsága király, nem „alacsonyodon le” semmiféle érzelemnyilvánításra. Hallgatagon és komoran ült, még „udvari bolondjának” tréfáin sem nevetett, még csak nem is mosolygott. Lehet, hogy átlagon felüli diplomáciai érzék és érzékenység volt részéről ez egy magasabb „illemtudás” – az embereket lenyűgözni akaró szándék jegyében. De az is lehet, hogy pusztán az „istenkirályság” ősöktől örökölt pózának beidegzettsége. Priszkosz mégis észrevette rajta az „ember” vonásait. Megfigyelte, hogy a szoborszerű, fel nem oldódó arcon egyszerre a derű és megelégedettség fénye villant fel, mikor legifjabb, Irnik nevű fiára pillantott. Ez annyira feltűnt neki, hogy egyik asztaltársától, egy görögül tudó huntól megérdeklődte az okát. S a hun asztaltárs ekkor elbeszélte, hogy Irnik a legkedvesebb fia Attilának, mióta azt jósolták neki, hogy dinasztiáját, ivadékait egyedül ez a fia fogja fenntartani és dicsőségben, további generációkban folytatni. A történelem ismeretében pedig mi már tudjuk, amit Priszkosz, a „jóslat” fenntartója még nem tudhatott: valóban Irnik folytatta tovább Attila örökségét. Ha nem is egészen ugyanazon a területen és olyan nagy méretekben, de apjának halála után, a széteső birodalom keleti részén, a Fekete-tenger környékén az onogur-bolgárok országának feje lett.



Utódairól pedig, a mai napig fennmaradt egy görög nyelvű felirattekercsen az Imiktől folytatódó királylista, mely eredetileg hengeres oszlopra valószínűleg egy totemfa jellegű dinasztikus emlékműre – vésett vázlatos nemzedékrendet tartalmaz. A felirat modern megfejtője, Omeljan Pritsak kiderítette, hogy ez a Dulonak nevezett hun dinasztia nemzedékrendje. A feljegyzés tanúsága szerint Irnik halála után az ő birodalma is felbomlott, és egykori alattvalói az előretörő avarok fennhatósága alá kerültek, de egyik kései ivadéka, Kovrat fejedelem (635-665) személyében ismét az Attila-dinasztia folytatódott. Ez a Kovrat sokban emlékeztetett Attilára. Bizáncban hosszabb időt töltött túszként ifjúkorában, Hérakleiosz császár udvarában, akivel személyes jóviszonyba került. Hazatérve, leigázott népét sikerült felszabadítania a türkök uralma alól, és a bizánci császárral szövetségben politikáját a Kárpát-medence avarjai ellen is fordította. Ez a Kovrat volt az, aki a jelek szerint ősének, Attilának „örökségét” készült rendezni, igyekezvén Don-vidéki birodalmához csatolni a Kárpát-medence területét is. Az avarok ellenállásán azonban terve megbukott, halálával pedig birodalma is több részre szakadt, illetve kazár fennhatóság alá került. Figyelemre méltó, hogy Kovrat még 619-ben megkeresztelkedett Bizáncban, és alattvalói egy részét is keresztény hitre téríttette. Ez időben tudunk onogur püspökségről is. Az onogurok pedig, Attila egykori alattvalói, a szabirokkal szövetségben egyesültek. A magyar követek pedig azt mondták Konstantin császár előtt Bizáncban, hogy az ő népük régi neve hajdan – „erős szabir” volt. Amennyire nyilvánvaló tehát, hogy a Kárpát-medencében kialakuló magyarság egy részét a már itt lakó avar törzsek egészítették ki, annyira egyenes vonalúnak látszik, hogy Attila fia Irnik dinasztiájának uralma alatt húzódtak meg azok az „erős szabirok” is, akik az onogurokkal egyesültek. És ha Kovrat maga nem, de negyedik fia – amint azt Szent Demeter közel egykorú, VII. századi anonim legendájából és Theophanes bizánci író művéből tudjuk, Kuber volt – eljutott Pannóniába, és szereplését „Csaba” néven a magyar krónikák hun történetében sejthetjük felfedezni. A történelem tehát itt igazol egy korai jóslatot, amelyet Priszkosz Attila lakomáján feljegyzett. Bizonyos, hogy Irnik utódai jól ismerték és apáról fiúra gondosan örökítették ezt a jóslatot, amelynek tudata talán még külön ösztönözte is törekvéseiket uralmuk visszaszerzésére. S amikor ez ideigóráig sikerült, úgy vélték, a jóslat beteljesedett. A történetkutatónak pedig mindebből az a tanulság, hogy a történelem folyamata nemcsak a racionálisan megokolható eseményláncokat foglalja magába, hanem a mitikus képzeteket és jóslatokat is. A források kutatója,



ha nem csatlakozik is a sámánjósok hivő közönségéhez, de éppen a józan meggondolások érdekében szem előtt tartja, hogy Attila jósai – ha nem akarták a hatalmas uralkodó kegyeit elveszíteni – mindenképpen szükségesnek találhatták a hun dinasztia jövőjét legalább egyetlen, vékony fonálon, reményteljesnek festeni. Hogy álomfejtésről volt-e szó Irnik jövendő szerepével kapcsolatban vagy nem, ma már nem tudhatjuk. Annyi azonban világos, hogy Emese álmának víziója az ilyen dinasztiajövőt ígérő, reménykeltő jóslatok közé tartozik. Az Irnik személyéhez fűződő jövendölés és Álmos sorsának előrevetítése között éppolyan kapcsolat halvány körvonalai rajzolódnak ki, mint Attila trónneve – a messze özönlő víz – és az Emese ágyékából forrásozó, más földre kanyargó folyam képzete között. Emese férje, Ugek vezér, mint a krónikák írják, olyan nemzetségből származott, mely Attilát tartotta ősének, tehát a jelek szerint Imiket és Kovratot is. A. Pannóniával kapcsolatos újrahódítás eszméje, az „örökség joga” éppúgy szállhatott apáról fiúra egy őstisztelő, nemzetségi társadalom keretei között, mint magának a jóslatnak emléke, hogy Attila fia Irnik utódai „újból fel fognak emelkedni”. A források gyér volta, töredékes természete nem engedi meg a történetkutatásnak, hogy e feltevéseket egyértelműen bizonyító erejűnek minősítse. De elegendő, ha annyit meg tud állapítani, hogy a történelem ismert tényei nem mondanak ellent annak, amit Álmos származásáról feltételezünk, valamint annak sem, hogy a Turul-monda és az Attilahagyomány egy és ugyanazon képzettársításból ered.
ÁLMOS, A HÓDÍTÓ
A Turul-monda szövege, mint már említettük, észrevehetően leegyszerűsített, megkopott formában maradt ránk, és ezen Anonymus néhány színesítő, díszítő hozzáadása sem tudott lényegesen változtatni. A hiányosságot éppen az mutatja, hogy nincs benne világosan leírva az Álmos személyéhez fűződő jóslat, csak homályos következtetésből olvashatjuk ki. Pedig az egész mondát éppen Álmos személye miatt jegyezték fel, és nyilvánvalóan akkor emelkedett igazi fontosságra, mikor őt fejedelemmé választották. Anonymusban tehát nem csupán a gesta „regényes” hajlamait



érvényesítő írót kell észrevennünk, hanem a magyar történelmi hagyományok tudatos fenntartóját is, aki nem 'akarta, hogy elvesszen a honfoglalás vezérlő fejedelmének emléke, ő tartotta fenn Álmos alakjával kapcsolatban a titokzatos „szent” jelzőt, anélkül, hogy nagyobb teret akart volna biztosítani a kereszténység előtti, pogány hagyományoknak. De ő volt az is, aki Bulcsú torzító tendenciájú, bizánci előadásával szemben híven megőrizte Álmos fejedelemségének nem csupán a tényét, hanem azokat a harcokat, katonai hódításokat is, melyeket ez az első fejedelem a „kunok” legyőzése árán vívott ki. Anonymus előadásából világosan kitűnik, hogy Álmos – útban a Kárpát-medence felé – tudatos, hódító fejedelem módjára viselkedett, állandóan növelve hatalmát, és mintegy igazolva azt a rendkívüli álmot, amely születését jelezte. A folyó más földre kanyargó útjában növekedett, „sokasodott”. Anonymus hitelességét a tudományos irodalomban a legtöbb vád éppen azzal kapcsolatban érte, hogy művében olyan népeket szerepeltet, melyek Álmos korában még nem is léteztek, illetve nem azon a földrajzi területen tartózkodtak, ahol a Névtelen Jegyző szerepelteti őket. Ekkor még mindig túlságosan nagy volt a Konstantin császár feljegyzéseinek hitelességébe vetett hit. Legújabban azonban, hogy Konstantin mögül előbukkant a saját, kabar népe érdekében buzgólkodó Bulcsú alakja, a császár feljegyzései már csak erős kritikával használhatók. Ugyanakkor viszont Anonymus ismét nagyobb figyelmet érdemel. Az alaposabb vizsgálódás arra figyelmeztet, hogy az ő adatait sem kell teljesen elvetnünk, csak azért, mert Álmos idejében a később fellépő kunokat szerepelteti. Mint ahogy azért sem kell merőben hitelét vesztettnek tartanunk, mén Erdélyben idő előtt beszél a „vlach”-okról. A „vlach” népnevet ugyanis csak később kapták meg a mai románok ősei, eredetileg egészen más pásztornépeket értettek rajta. Az újabb kutatások pedig már ismerik a bolgár uralom alatt élő és ostorok eredetű „blak” – azóta eltűnt – népet, amelyre Anonymus „vlach”-jai esetleg ráhangolhatók. (Rásonyi László.) Kétségtelen, hogy a gestaíró nem volt modern forráskutató, és mint a krónikások általában, saját korának elnevezéseit alkalmazta nemegyszer, történeti elbeszélésében. Nagyon fontos azonban a mai forráskritikus számára, hogy csak a neveket – jelen esetben a népneveket – vegye gyanúba vagy vesse el, de ne dobja ki sietősen mindjárt az egész történetet is, melyet a régi író leír. A megfigyelhető gyakorlat ugyanis az, hogy a középkori írók „történetietlensége”, „naivsága”, „kritikátlansága” nem abban nyilvánul meg elsősorban, hogy teljesen új „ötleteket” gyártanak, új



eseményeket „agyainak ki”. Ehhez rendszerint a fantáziájuk sem elég nagy. A középkori írók, az évkönyvszerkesztők utódai készen kapott anyagból szeretnek meríteni, önállóságuk nem terjed messzire, hajlamosak új műben is szóról szóra közölni a régi szövegeket. Ha tehát nyilvánvalóan téves adatot közölnek, ajánlatosabb előbb más forrásokkal ellenőrizni történeteik magvát és az eseményláncokat. Ilyenkor a hamis nevek alatt gyakran rábukkanhatunk eltemetett, valódi történetek megkövült rétegeire, amelyek ismét a történelem fényébe hozhatók. Ez a fajta kutatási módszer láttat velünk a krónikák „hun történetének” egy részében is avar kori alapanyagot, a régészeti leletekkel és a Szent Demeter-legenda egyik szövegrészletével összevetve. Anonymus gestájában még több a kutatás lehetősége Álmos fejedelem útjának és a magyarság kazárokhoz való viszonyának kérdésében. Amióta feltételezzük, hogy Sarkéi erődjét 830-ban a kazár birodalom a magyarok ismétlődő támadásai ellen építette védelmül, Konstantin császárnak a kazár függésről szóló elbeszélése nemcsak hogy szóba sem jöhet, hanem ez az adat arra is mutat, hogy a magyarok, már Almos gyermekkora idején, ellenséges viszonyban voltak a kazárokkal. Ezek után az is érthető, hogy Anonymus nem beszél a kazár függésről. Nem „szépíti” az eseményeket, hanem a valóságnak megfelelően írja le. Mivel a bizánci adatokkal egyeztetni tudjuk, hogy a magyarok már támadó hadjáratokat folytathattak a kazár birodalom határai felé és Anonymus maga is beszámol – Álmos vezérlete alatt – egy idegen nép hódoltatásáról, akik a „kunok” semmiképpen nem lehettek, felmerül Konstantin elbeszéléséből a kazárok közül „kiszakadó” kabarok ügye. Itt ugyan úgy olvassuk, hogy ez a kazár néptöredék „önként” csatlakozott a magyarokhoz. Ismerve már azonban Bulcsúnak a kabarok „első” törzseiről és a „legbátrabb” mivoltukról szóló dicsekvéseit, itt is azzal kell számolnunk, hogy ez az „önkéntes” csatlakozás sem fedheti teljesen a valóságot. Ha Anonymus kunjait a kabarokkal helyettesítjük be – és ezt a névcserét Győrffy György már előttünk feltételezte –, akkor a történet valósága úgy módosul, hogy a magyarok előbb legyőztek egy kazár néprészt, és ezek csak e győzelem után hódoltak meg „önként” a magyaroknak. Úgy, amint Anonymusnál, ha némileg kiszínezve is, de a történet lényege szerint megtaláljuk. Ebben az esetben abban sem kételkedünk, hogy a kabarok legyőzése és meghódoltatása Álmos műve volt. így aztán mélyebb indítékát kapjuk annak is, miért volt a kabar származású Bulcsú saját népe hódoltatójának irányában annyira elfogult és miért igyekezett jelentőségét csökkenteni.



Hasonló jellegű megerősítést találunk az orosz évkönyvekben is Anonymus adataira, mely szerint Álmos fejedelem magyarjai a Kárpátmedence felé vezető útjukban Kievet is elfoglalták és birtokukban tartották, még a Rurik testvérek, a későbbi orosz fejedelmi ház fellépése előtt. Itt ugyan nem arról van szó, mintha a Nesztor Krónika is elbeszélné Kievnek a magyarok által való elfoglalását. De vannak a szövegnek helyei, amelyeket éppen egy orosz származású kutató, George Vernadsky vett észre. Ezek az utalások Álmos fejedelem korára vonatkoznak a kievi „magyar hegyről” és egy bizonyos Olma udvaráról és építkezéseiről Kievben. Vernadsky Anonymust látja megerősítve Olma = Álmos kievi említésében. Igaz, a szovjet kutatók ezt az azonosítást nem látják megalapozottnak. Bármennyire sok is a homály Álmos életének eseményei felett, s bármilyen mértékben akadnak is vitatható részei, annyi az eddigiekből kétségtelen, hogy nem ok nélkül maradt fenn a születését rendkívüli módon bejelentő Turul-monda. Látnunk kell, hogy a hagyományok nem keletkeznek indokolatlanul, még akkor sem, ha az idők folyamán túlszíneződnek vagy torzulnak is. Jól meg kell különböztetnünk a dinasztia vagy a nép emlékezetében megőrzött, tiszteletteljes, kegyelettől indított múltba tekintést az olyan ravasz, hatásvadászó elgondolásoktól, amelyeket valamilyen gyakorlati cél elérése érdekében, előre megfontolt megtévesztésül gondolnak ki.
A MAGYAR SZAKRÁLIS FEJEDELEMSÉG
Álmos származásának és születésének körülményei után most rátérünk arra a kérdésre: miféle hatalomhoz is jutott Árpád apja a magyarok fölött? Kiindulásul ismét emlékeztetnünk kell a türkök egyik kagánjának kijelentésére: „Az égen és a földön és minden helyen, ahol a nap és a hold világít, még sohasem volt, hogy a kagán ne lett volna szent ember.” A kagán a steppei népek rendszerében a főkirály neve. Azé a méltóságé, amely a legmagasabb, és akinek senki sem parancsolhat. Konstantin császárnak a magyar követek – nyilván Bulcsú – alapján tett feljegyzései itt is pontatlanok. Azt közli, hogy „Árpád előtt a türköknek más fejedelmük sohasem volt”, hanem „valamiféle vajdák voltak felettük”. Ezzel szemben áll viszont a korábbi keltezésű arab írók híradása, akik azt



írják, hogy a magyaroknak két királya van. Az egyik – a magasabb méltóság – csak névlegesen uralkodik és kendének hívják, a másik pedig a gyula, akinek a gyakorlatban mindenki engedelmeskedik és ő vezeti a hadakat. Konstantin híradásával már nem kell külön foglalkoznunk – ezeknek Bulcsú sugallta, Álmos-ellenes tendenciájára már rámutattunk. Annál fontosabbnak látszik az arab írók értesülése, akik kereskedelmi összeköttetéseik során a magyarokat maguk is ismerhették. Ennek következménye, hogy a náluk emlegetett magyar „kettős királyság” kormányformájához már Róheim Géza is fontos következtetéseket fűzött. A kende uralkodásának névlegességéből úgy gondolta, hogy épp ez a névlegesség bizonyítja: a kende a magyarok szakrális tiszteletben álló uralkodója volt. A névleges uralkodásnak a szakralitással való egybefűzése eléggé elterjedt az általános, nemzetközi irodalomban. Valóban számtalan példát ismerünk arra, hogy a népek legfőbb uralkodóját a vallásos jellegű tisztelet olyan magasságba és visszavonultságba emelte, illetve szorította, hogy minden gyakorlati hatalomtól megfosztva a melléje rendelt második méltóság, az „alkirály”: a hadak főparancsnoka rendelkezett helyette. A kérdés csak az, hogy kivétel nélkül minden esetben ez volt-e a helyzet? Elég csak olyan egyéniségre, mint Attilára gondolnunk. A források mindenhol kiemelik, hogy a hunok legalább annyira „isteni”-nek tartották uralkodójukat, mint a görögök – természetesen más alapon –, de lényegében mégis csak istenítve a bizánci császárt. Priszkosz írja, hogy éppen ezért a követjárás alkalmával csaknem súlyossá váló összeütközés történt hunok és bizánciak között. Attila, aki magát „Isten ostorának” és „Isten kardja” birtokosának tartotta, nem ismervén urat maga fölött, kevélyen őrködött méltóságán – de egyáltalán nem volt háttérbe szorított, „visszavonult” fejedelem, aki helyett mások intézkedtek volna. Az ügyek intézését saját maga tartotta kezében. A szakrális „bábkirályokról” szóló adatokat éppen ezért óvatosabban kell kezelnünk. A gyakorlati hatalomból kiszorított uralkodó valószínűleg csak a hanyatló fázisát képviselte az elhivatott „istenkirályság” korszakának. Az ilyen „istenkirályok” kizárólag a kiváló ős, az istenfi emlékének tiszteletéből éltek, nem is rendelkezve személyes, kiváló képességekkel. Olyan uralkodók ellenben, mint a tetterős, birodalmat szervező Attila, vagy akár az avar Baján kagán a későbbiek során, vagy az onogur Kovrat fejedelem, a legfőbb hatalmat nem adták ki a kezükből. A



kazár kagánról viszont tudjuk, hogy a nyugati türk fejedelmek utódjaként ilyen szakrális bábkirályként élt. Róheim, és ebben hozzá csatlakozva Győrffy, az arab íróknak a kazár kagánról és a magyarok „kettős királyságáról” szóló értesüléseiből merítettek, amikor a honfoglalás előtti időkben a magyarok főkirályát a névlegesen uralkodó kendében látták. Csakhogy az arab írók feljegyzései pontosíthatóak. Míg Ibn Ruszta és Gardízí, Dzsajhani és Al Dzsarmi elveszett régebbi munkái nyomán írtak a magyar kendéről és gyuláról, addig a másik arab szerző, Ibn Fadlan négy méltóságról ír a kazárokkal kapcsolatban. Ő is megemlíti a kendét, méghozzá mint kazár helytartói méltóságot, de a szakrálisan tisztelt kagán után, még csak nem is az első helyen. Ebből világosan kitűnik, hogy a kazároknál a kende tisztsége nem volt szakrális főméltóság. De az arab írók a magyar kendéről sem állítják, hogy szakrális tiszteletben állt volna, csak annyit írnak, hogy uralma névleges. Semmi adatunk nincs arról, hogy bármelyik steppei nép „kendének” nevezte volna főkirályát. Ezt a méltóságot kán vagy kagán néven említik. A kínai évkönyvek pedig – amelyeknek szerzői sokkal behatóbban ismerték e steppei népeket, már az ázsiai hunokat is, akiknek kormányrendszere a jelek szerint mintául szolgált a többi, harcos lovas nép számára, azt írják, hogy a szakrális tiszteletben álló kagán helyett a ténylegesen hatalmat gyakorló főméltóságok között mindig ott volt a trónörökös, a kagán fia vagy unokaöccse, aki a dinasztiát képviseli. Türk példánk is van arra, hogy a „szent” kagán helyett öccse és annak fia vezette a hadakat. A magyarokról szóló első ilyen természetű híradások is ehhez hasonlítanak. Bizánci írók szerint, amikor Árpád és Kurszán idegen követeket fogadtak, egyidejűleg már hadvezéri tisztet viselt Árpád fia is, Levente. Mindez akkor, amikor Álmos, a visszavonult fejedelem még életben volt: tehát 894-ben. Míg ez az Árpád-dinasztiáról szóló bizánci adat pontosan évhez köthető – mégpedig a bolgár hadjárat évéhez –, addig az arab-perzsa írók értesüléseinek időpontja bizonytalan. Czeglédy Károly megállapította ugyan, hogy a bolgárokat már kereszténynek írják le, és ez mindenképpen 864 utáni értesülésekre vall. Elgondolkoztató azonban véleményem szerint az, hogy ezek az arab írók, akik még a IX. század első évtizedeiben élt Ál Dzsarmit másolták, Dzsajhani közvetítésével, a brit nép kormányformájáról olyan régi adatokat közöltek, melyek még a 827. év előtti időkből valók. Ilyen körülmények között nem látszik valószínűnek, hogy a magyar kormányformák adatai frissebbek lennének. Tudjuk, hogy



az arabok közül még a Szent László korában élő Al Bakri is szorgalmasan másolta régi forrásait, tudomást nem véve a magyarok keresztény királyságáról és Karoling-mintára alakult udvari rendjéről, még mindig a kende és a gyula méltóságát emlegetve. Egészen más a helyzet azonban Ibn Fadlan adataival, aki a IX. század elején személyesen utazott Kazária vidékén, és értesülései nem másodvagy harmadkézből valók. Szerinte a kazároknál csak harmadik méltóságrendben következik a kende(r) kagán. A harcos lovas népek gyakorlatának megfelelően ezek a másod-harmadrangú méltóságok seregvezéreket jelentettek, sorrendjüknek megfelelően a hozzájuk csatlakozott vagy hódoltatott népek törzsei fölött. A szakrális méltóságú kazár kagán mellett ilyen csatlakozott nép fölötti vezérséget, helytartóságot jelentett a kazár kormányszervezetben a kende. S ha ezt az arab írók tanúsága szerint a magyarok „névlegesen” átvették, ők, akik valaha kazár fennhatóság alá tartoztak – a névlegessé válással csak az egykori kazár helytartó tisztének eljelentéktelenedését fejezhették ki. Az arab leírás tehát még nem szakrális vezetés alatt írja le a magyarokat. Kormányformájuk, miután fejedelmet választottak, hiteles bizánci forrásból következően nem „kettős” hanem „hármas” tagozódású volt, régi türk példák szerint. Bulcsú maga is az ország „harmadik” fejedelmének mondta magát Bizáncban, és ebben hihetünk is neki, ez könnyen ellenőrizhető, abban az időben jelenkori állítás volt. Egyéb külföldi forrást hiába keresnénk a magyar központi hatalom – a fejedelemség – megalakulásáról. Ez belső ügy volt, és mivel a magyarok ekkor még nem foglalták el a Kárpát-medencét, nem játszottak olyan fontos szerepet, hogy az európai kultúra akkori kizárólagos képviselői, a görög-latin népek írói, diplomatái alaposabban megfigyelhették volna őket. Ez lehet az oka annak is, hogy a távolabb élő arabok, részben régi, részben átmeneti állapotban írták le őket, a kazároktól már elszakadva, független népként, de a Kazáriától örökölt harmadrangú kendehelytartóságnak az elszakadás és nem a szakralitás miatt névleges, de még létező főnöksége alatt. Ezek az arab adatok azonban keverednek újabb megfigyelésekkel is: hiszen nemcsak független népként írják le a magyarokat, de arról is szólnak, hogy ismerik a földművelést és szántóföldjeik vannak, a környező szláv népeken pedig uralkodnak. Hiszen ugyanolyan nagy gondot fordítottak a hadrendre, mint a bolgárok, írta róluk még Bölcs Leó bizánci császár is, Konstantin apja. Ezekben a görög szövegekben a magyarok még „türk” néven szerepelnek. A gyorsan alakuló, mindig új és új törzsszövetséget alkotó, és ennek megfelelően új és új neveket felvevő



nemzetségi társadalmakból összetett népeknek következetes, állandó elnevezését még sokáig hiába keressük, főleg a bizánci irodalmi stílus toposzokat kedvelő gyakorlata miatt. Ezért is olyan nehéz őket nyomon követni a forrásokban. A „türk” elnevezés azonban nem véletlen. Hiszen utaltunk már arra, hogy azok az „erős szabirok”, akiktől a magyar követek még 948-ban is származtatták magukat, az onogurokkal keveredve jutottak türk, majd kazár uralom alá. És mivel a kazárok is a türkök közül váltak ki, a türk méltóságszervezet adatai – más források hiányában – irányt mutathatnak számunkra abban a vizsgálódásban, milyen eszmevilág és milyen gyakorlati feladat jegyében alakulhatott ki az a magyar központi hatalom, a „szent fejedelemség”, amelynek Álmos, hagyományaink szerint – a kiválasztottja volt. A szakrális király „félisten”. A hit, amely személyéhez kapcsolódik, lényege szerint abban áll, hogy nem tekintik egészen földi halandónak. Meghalhat ugyan, sőt meg is ölik: de éppen megöletésének áldozatjellege ahhoz a hithez kapcsolódik, hogy lényében „isteni hasonlóság” van, s e hasonlóság birtokában tér a szellemvilágba vissza, ahonnét tulajdonképpen származott. Természetesen ez a hit az egyes népcsoportok társadalmi és műveltségi állapota szerint igen sokféle színezetű, az isteni hasonlóság eszméje azonban a szakrális király idea minden ismert változatában kimutatható, így a steppei lovasnomádok kultúrkörében is. A türk birodalom uralkodóinak eszméjéről az orkhoni feliratok egyes szavai világosítanak fel bennünket, a VIII. századból. Figyelemre méltó, hogy ez volt az a birodalom, amelynek keretében a magyarság is élt, mielőtt függetlenné lett volna. De fennmaradtak a IX. század elejéről a dunai bolgár kánok feliratai is, akik az Árpádokkal rokon, ugyancsak Attila-hagyományú dinasztia szellemi örökösei voltak. Hasonlítsuk össze e feliratoknak a fejedelmi hatalom eredetét és természetét értelmező kifejezéseit:



ORKHONI FELIRATOK 1) ...az ember fia mind arra teremtetett, hogy meghaljon, mikor az Ég az időt kijelöli számára ... 2) Az Ég rendeléséből, s mert így kívánta az én jósorsom, kagán lettem. 3) Én, az Ég-Istenhez hasonló, az Égtől született türk Bilge
kagán... TIRNOVÓI FELIRATOK 1) ...az ember, ha derékul él is meghal, s más születik... 2) Omurtag kán üvgi a földön, ahol született, az Istentől behelyezett fejedelem... MADARAI FELIRATOK 3) Az Istentől behelyezett, Istenhez hasonló Malamir kán.



Ami ebben az összehasonlításban a legfeltűnőbb, az „isteni hasonlóság” gondolatának mint az uralkodói eszme magjának szívóssága. Nem szabad elfelejtenünk, hogy a három felirat mennyire más körülmények között keletkezett, s milyen eltérő életviszonyok között. Az orkhoni feliratok az ősi, lovasnomád kultúrkörben születtek, a steppéken, a keleti türk birodalomnak inkább Kínához, mint Európához közel álló területén. A tirnovói és madarai feliratok pedig a dunai Bulgáriában, a keresztény Bizánc szomszédságában és annak hatásától megérintve, városlakó, letelepült életformában. Mégis, tévedés lenne a feliratok mondanivalóját eltérőnek tartani, és azt hinni, hogy Omurtag kán földi születésének kihangsúlyozása „reálisabb” elképzelést takar. A születés és a halál földi törvényszerűségeit valamennyi felirat ismeri. Az orkhoni felirat Bilge kagánja sem azt mondja, hogy az „Égben”, hanem az „Égtől” született, ami nagy különbség. Az „Égtől való születés”, mint ő maga értelmezi, az isteni hasonlóságot jelenti. Ugyanezt mondja el magáról a bolgár Malamir kán is, ami világossá teszi azt, hogy az „Istentől behelyezett fejedelem” kifejezést sem a nyugat-európai, keresztény tan istenkegyelmiségi eszméje szerint kell felfognunk, hanem az ősi, pogány szakrális értelemben: az istenhez való hasonlóság eszméjében. Ha ez az eszme az egymástól oly eltérő kulturális és társadalmi viszonyok között élő keleti türkök és dunai bolgárok között még egy évszázadnyi távolságban sem változott meg, úgy bizonyosra vehetjük, hogy a türk-kazár méltóságrendszert átvevő, IX. századi magyarság sem gondolkodott másképpen a fejedelmi eszmét illetően. A Turul-monda mítoszával értelmezve Álmos alakját is „égtől születettnek”, isteni hasonlóságúnak fogta fel. A szakrális királyeszme lényege pedig éppen ebben az isteni hasonlóságban rejlik.
A KARIZMA
A szakralitással azonban még korántsem merül ki az uralkodás eszméje. Hiszen ez csupán csak az intézménynek és megszemélyesítőjének természetére, állapotára vonatkozik. E passzív vonatkozáshoz azonban tartozik egy aktív pólus is: a hatalom gyakorlásának célja és feladata. Tehát



gyakorlati irányulású cselekvés, valami kötelesség elvégzése, amely magának az uralomnak ad létjogosultságot és értelmet. E feladat elvégzése nem következik önként a szakrális állapotból, amely nem egyéb, mint személytelen, vérségi örökség. Az uralkodásra való képességet, a hivatásra való személyes alkalmasságot a karizma ereje adja. A karizmatikus uralkodás eszméjével főként a német művelődéstörténeti iskola foglalkozott sokat már a század elején, és az istenkegyelmiség (Gottes-gnadentum) kifejezést alkalmazta rá. Ezt a szóhasználatot a harmincas évek magyar történetírása is aggály nélkül átvette (Deér József), nem gondolva arra, hogy a meg nem felelő kifejezés használata fogalomzavarhoz vezethet. Az „Isteni kegyelem” fogalma ugyanis jellegzetesen keresztény tanítás, amely a pogány szakralitásfogalommal éles ellentétben áll. A keresztény tanítás szerint a kegyelem isteni ajándék a halandó földi ember számára, amelynek segítségével kijelölt hivatását teljesíteni tudja. Ilyen értelemben tehát alkalmasságra képesítő karizma. Egészen más jellegű azonban a pogány gondolat. Itt is beszélhetünk ugyan karizmáról, hivatásra képesítő isteni erőről, csakhogy ez nem kegyelmi ajándékként érkezik a kiválasztott számára, hanem logikus következménye „isteni hasonlóságának”, tehát „égi származásból” ered. A lényében rejlő isteni rész a pogány karizmatikust élesen elválasztja a többi, földi halandótól, hiszen a mitikus hitben félig egy más létmódba helyezi. Könnyű felismerni, hogy ez a pogány karizma, amely a szakralitás alapján áll, merőben irracionális képzet, hiszen az evilági és túlvilági lét között nem ismer éles határvonalat. Annál élesebb különbséget tesz azonban a kiválasztott (szakrális) és a nem kiválasztott (profán) ember között. A keresztény tanítás ezzel szemben, minden misztikus vonatkozása mellett is, erősebben kötődik a realitáshoz, mikor az isteni és emberi létmódot választja szét élesen, ugyanakkor ember és ember – mint Istentől különböző földi halandók között – nem lát lényeges különbséget. A kiválasztás is csak isteni kegyelmi ajándék, amely az ember létmódját nem alakítja át. A két eszme különbsége természetesen nemcsak a teóriában, hanem a belőle következő gyakorlatban is lényeges. Az isteni kegyelem alapján uralkodó fejedelem személye szerint felelős feladatának teljesítéséért, karizmájának felhasználásáért Istennek. A pogány, szakrális uralkodó ellenben, mivel maga is része az istenségnek, nem tartozik felelősséggel senkinek. Tehát korlátlan úr. Karizmatikus uralkodó eszerint lehet keresztény is, pogány is.



„Istenkegyelmiségi” eszme alapján álló uralkodó azonban csak keresztény lehet, és ezért téves a pogány szakralitás karizmáját, a korlátlan uralkodást „istenkegyelmiségi eszmének” nevezni. Kétségtelen, hogy a keresztény, európai királyeszme sem szabadult meg soha a pogány szakralitás-képzetektől, és e motívumok, különösen a hatalom korláttalanságának kiépítésében játszottak fontos, bár leplezett szerepet. A steppei lovasnomád kultúrkör örökösei, az első fejedelemválasztó magyarok azonban a fejlődés fáziskülönbségeinek megfelelően, még azok között a képzetek között éltek, amelyek valaha az egész emberiségre jellemzőek voltak. Arról természetesen, adatok híján, nem bocsátkozhatunk találgatásokba, hogy Álmos hatalma mennyire volt korlátlan, illetve korlátozott, csak az az egy bizonyos, hogy uralmának szakrális, tehát földöntúli hátterű tekintélye volt. A steppei népek uralkodóiról a rendelkezésünkre álló adatok mind azt mutatják, hogy a fejedelmi karizma lényege egy-egy nép, birodalom megszervezése, annak állandó együtt tartása, kormányzása, megvédése, és újabb hódítások végrehajtása volt. Ezek az uralkodók szokásszerű feladatai, de földön túlra is érvényes, kozmikus háttérrel. A keleti türk Kül-tegin, az orkhoni feliratokban így beszél erről: „ ...fent a türk Ég, és a szent türk Föld-Víz határozott. Felemelte atyámat, Elteris kagánt ... hogy a türk nép ne pusztuljon el, hogy új nép legyen ... őseim törvénye szerint megszervezte és új életre keltette a népet ... mely rabszolgává lett...” A keleti türk uralkodó, Elteris kagán karizmája tehát arra való volt, hogy a kínai császár alattvalóivá süllyedt, egykor szabad türköket újból megajándékozza egy függetlenné lett országgal, amely csak a kagáni méltóság újraszervezésével vált lehetővé. Erről az utóbbi motívumról ugyanott, Tonjokuk felirata beszél: „ ... hétszáz ember vezetője, közülük a legnagyobb a sad volt. Álljatok mellém! – mondta ... bíztattam, hogy kagán legyen. Elteris kagán akarok lenni...” így ment tehát végbe a kínai befolyástól újra függetlenített, keleti türk birodalom megszervezése. A „türk Ég” elhatározásából Elteris, a sad, a régi türk uralkodók ivadéka, újra felemelte népét, és vele a családjában megszakadt címet, a kagáni méltóságot. A kagáni, tehát a főfejedelmi rang jelentette egyben az uralkodó személyének „megszentelődését”, szakrálissá válását is. A főfejedelem: a kagán, vagy a kán léte tehát minden jel szerint a nép idegen uralomtól való függetlenségének biztosítéka. Ugyancsak az orkhoni



feliratokban olvassuk ezeket a mondatokat: „A türk nép ... a kínaiak uralma alatt volt, a türk népnek akkor nem volt kánja. Utóbb elszakadt a kínaiaktól és saját kánt választott. De kánját letéve, újra a kínaiak alattvalója lett. Akkor az Ég így szólott: »Kánt adtam neked, de kánodat elhagyva, alattvalóvá lettél.« S e behódolás miatt az Ég elpusztította őket. A türk nép meghalt, elpusztult, semmivé lett. A türk nép helyén semmi szervezet nem maradt.” A főfejedelem léte tehát a „szervezet”, a rend jele. A rend pedig csak akkor érvényes, ha mentes az idegen befolyástól, vagyis a meghódolástól, a szolgaságtól. Csak így remélhetik az Ég helyeslését és oltalmát is, mivel a földi rendnek a kozmikus, égi rendet kell tükröznie, és a fejedelmi méltóság e felfogásban voltaképpen erre: az égi rendnek földi tükröztetésére való. Álmos is ezt tette, mikor a magyarságot a főfejedelmi hatalom kiépítésével megszervezte, és mint szakrális tiszteletben álló személy, az „ég fia”, népét új hazába vezette.
AZ ÁLDOZATI SZEMÉLY
A király szakralitása, emberfeletti tiszteletben tartása azonban nem csupán dicsőségből és fényből állott. Végső következésében tragikus mélységbe torkollott. A „szentként” tisztelt királyt alattvalói feláldozták, ha ideje letelt, vagy ha a népet valamilyen természeti katasztrófa, éhínség, szárazság érte. De feláldozhatták akkor is, ha súlyos veszteséget okozó ellenséges pusztítás érte a népet. A szokások ebben a tekintetben különfélék voltak. Tudjuk, hogy a kazároknál csak előre meghatározott ideig uralkodhatott a szakrális király. Megválasztásakor zsinórral fojtogatták – ilyen adatunk is van – és közben kérdezgették, hány évig akar uralkodni. Amit a fojtogatástól félönkívületi állapotában mondott, az a szám döntötte el a sorsát. Előbb meghalhatott, de később nem. Ha az általa mondott évek leteltek, feláldozták, mert úgy hitték, megszűnt a varázsereje. Más népeknél a férfierőhöz kötötték a király életidejét, és a feleségektől nyert információ szerint ütött végórája. Maga a képzet, hogy a királyt meg kell ölni – eredetében megint egyetemes, minden népnél jellegzetesnek mondható hajlandóságra



vezethető vissza: az áldozatbemutatásra. Az áldozatbemutatás vallási szertartás, és jelentőségében párhuzamos az álommal és az elragadtatással: érintkezés a földöntúli, a szelleminek vagy isteninek hitt világgal. Míg azonban az álomban egy „önkéntelen” és „odaátról” jövő személyes kiválasztás érvényesül, amely ég-föld közötti közvetítő kapcsolatot biztosít, az áldozatbemutatás ellenkező irányulású. Az áldozatot a földön élő hivők mutatják be engesztelésül annak az istenségnek, amelynek magasabb rendű létében hisznek. Az áldozatbemutatás tehát mindig feltételez valami bűnt is, valamilyen emberek által elkövetett vétket, amelyet jóvá kell tenni. A különböző ismert, vagy felkutatott vallási mítoszokban meg is találjuk többnyire az emberi bűnbeesés emlékét, fogalmát. Az ezzel kapcsolatos képzetek is igen változóak az egyes népek kulturális fejlettségi foka szerint. A primitív szellemhit, a mágia „bűn” fogalma alacsonyabb rendű. Az egyéniség szerepe éppoly homályos benne, mint a társadalomé. Magas kultúrfokon azonban az egyén és társadalom felelőssége kölcsönhatásba lép. Ok és okozati viszony létesül, de nem a logika, hanem a mágikus következetesség, vagy a mitikus látásmód szerint. A királyölés indítékai is eszerint különböznek. A mágikus logika indokolhatja például a király személyes felelősségét, primitív fokon a férfierőtől, vagy elemi csapásoktól függően. A vesztett csatákhoz való kötődés már magasabb kultúrszinten is megmaradhat, különösen olyan népeknél, ahol a harc élethivatás, és a nép sorsával áll összefüggésben. Ilyen nyomokra bukkanhatunk a hunoknál is. Ezekre a csatákhoz, hódításokhoz fűződő mágikus gyökerekre figyelmeztet bennünket az a feljegyzés is, amely szerint maga az „isteni kiválasztottnak” hitt Attila is babonás. Nagy fontosságot tulajdonít csata előtt a jósjeleknek, és soha nem tesz semmi nagyobb vállalkozást papjainak meghallgatása nélkül. De Attilánál sem valamilyen különleges „hun szokás” ez. Ha Livius történeti könyveit tanulmányozzuk, olvashatjuk, hogy a régi rómaiak ugyanilyen „babonásak” voltak, ugyanúgy figyelték a madarak röptét, a feláldozott állatok belső részeit és egyéb jósjeleket. A király feláldozásának szertartása legmagasabb szintű összeköttetéseit azonban tulajdonképpen akkor nyeri, amikor a népért bemutatott, egyetemes jellegű áldozattá válik. A „bűnbak” itt egyszerre megelevenedik, emberi személlyé lép elő, de csak azért, hogy meghalhasson. Ismeretes, hogy állatáldozatok esetében egyes népek a kijelölt állatra, kecskebakra „ruházták át” saját vétkeiket, ezért nevezték el



„bűnbak”-nak. A bűnbak feláldozásával pedig az istenség színe előtt – úgy vélték – lemosták magukról a vétkeket. A szakrális király a legmagasabb értelemben felfogott „bűnbak”. Egy olyan kiválasztott személy, akire ráruházhatok az összes bűnök, nemcsak a maga, de a mások, az alattvalók vétkei is. Ezt a gondolatmenetet követve, megint elérkeztünk a kiinduláshoz, az álomhoz, az elragadtatáshoz. Hiszen igazi áldozatbemutatás, az istenségnek tetsző áldozat csak olyan személy feláldozásával mehet végbe, aki az istenség előtt kedves. Ennek az istenség előtti „kedvességnek” jele a karizma, az isteni kegyelem. A szakrális királyság megvilágításában pedig – ez az álomban kezdődő kiválasztás nemcsak a dicsőségre és a fényes életpályára való kijelölést jelentheti, hanem a tragikus véget is: az áldozatra való kiválasztottságot is. Az összes vallások között legtisztábban és legmagasabb rendű módon a kiválasztottságnak örvendetes és tragikus összefüggését a keresztény hit: Jézus Krisztusnak születése, élete és halála fejezi ki. Itt már nem is egyszerű emberi személyről, egyszerű „emberi királyról” van szó a hit értelmében, hanem olyan személyről, aki Isten fiaként maga is Isten, és azért születik meg emberként is, hogy fájdalmas halálával megválthassa az emberiséget, ő, aki egyszerre isteni és emberi személy, lehet csak elég magas rendű áldozat ahhoz, hogy halálát a világot teremtő és azt fenntartó istenség elfogadja és a bűnbánó emberiség vétkeit eltörölje. Álmos népének hitében keresztény meggondolásokról természetesen nem lehet szó. De a földöntúli világ felé való nyitottság, amely Emese álmával kezdődött, alkalmas volt arra, hogy később, a kereszténység évszázadaiban, a magát „szent királyok nemzetségének” nevező Árpád-ház Álmos alakjában valami előképszerű őst sejtessen, ha csak nagyon halványan és kevéssé tudatosan is, a leszármazókban és az alattvalókban. Abban a formában, hogy Álmosnak a szakrális fejedelemnek – miután betöltötte népe életében a maga karizmáját – áldozattá kellett válnia. Mint ahogy a keresztény hit szerint a szenteknek és vértanúknak Jézus Krisztus áldozatteljes életét kell mintának tekinteniük és ismételniük, az előtte élő áldozatok pedig „előképek” voltak, Álmos életét is ilyen – a kereszténység felvételét megelőző előképjellegű példának tarthatnánk. Származása éppoly rendkívüli volt, mint halála, mikor az új haza határára érkezve, a Kárpát-medence peremén „megölték” alattvalói, hogy „ne mehessen be Pannóniába”. A szakrális fejedelem ezzel betöltötte karizmáját népe életében: miután megszervezte és új hazába vezette a magyarságot, áldozattá kellett válnia. Az ősi hit úgy gondolta, hogy az



istenséghez visszatérő varázsereje az ég kozmikus gyújtópontjában megsokszorozódva, mint igazi égi apának oltalma, most már korlátok nélkül árad ki szüntelenül a századok folyamán utódaira és az általa megszervezett, egész népre.
IRODALMI TÁJÉKOZTATÓ
Az Álmos -fejedelem történetére vonatkozó források szövegkiadásai:
Anonymus: Gesta Ungarorum. Lásd: Scriptores rerum Hungaricarum (szerk. Szentpétery Imre], Budapest 1938.1. vol. A Turul-monda: 38.1. További részek Álmosról: 39-52.1.
Kézai Simon: Gesta Ungarorum. Ugyanott, 152. 1.
Budai és Képes Krónika a variánsszövegekből a Turul-mondára és Álmos halálára: uo. 284-285, 287.1.
Zágrábi-Váradi Krónika: uo. 206. 1.
Az arab és a bizánci írók szemelvényei a magyar gestákkal és krónikákkal együtt magyar fordításban, lásd:
A magyar honfoglalás kútfői (szerk. Pauler GyulaSzilágyi Sándor), Budapest 1900. Újabban: A magyarok elődeiről és a honfoglalásról (szerk. Győrffy György), Budapest 1958. (A Zágrábi-Váradi Krónika szövege még nincs magyarra fordítva.)
VII. (Bíborbanszületett) Konstantin bizánci császár művének görögmagyar szövegű kritikai kiadása: A birodalom kormányzása. (Szerk. Moravcsik Gyula), Budapest 1950.
A hun-türk méltóságszervezetről:/./. M. de Groot: Die Hunnen dér vorchristlichen Zeit. Berlin-Leipzig 1921. A kínai évkönyvek fontos adatait lásd Édouard Chavannes: Documents sur les Tou-kioue occidentaux, Paris 1900.
Attila leszármazóiról az óbolgár királylajstrom kiadásával: Omeljan Pritsak: Die bulgarische Fürstenliste und die Sprache dér Protobulgaren, Wiesbaden 1955. Attila nevéről legújabban ugyanő: Dér Titel Attila. Festschrift f űr Max Vasmer,Wiesbaden 1956.
Az Árpád-kor összes forráshelyeinek gyűjteménye bő szövegközlésekben: Catalogus fontium históriáé Hungáriáé (szerk. Gombos Ferenc Albin), Budapest 1937-1938.1-III. töm. Index: IV. Bp. 1943.



A főbb irodalmat az alábbiakban betűrendben adjuk, azzal a megjegyzéssel, hogy a részletesebb bibliográfia e művek hivatkozásaiban található:
Bonfini, Antonius: Rerum Ungaricarum decades. Basileae (Basel) 1568. (Sambucus-kiadás.)
Czeglédy Károly: A mohamedán források. A magyarság őstörténete, (szerk. Ligeti L.), Budapest 1943.
Czeglédy Károly: A IX. századi magyar történelem főbb kérdései. (Magyar Nyelv, 1945. évf.)
Czeglédy Károly: A kangarok (besenyők) a VI. századi szír forrásokban. – A Magyar Tud. Akadémia I. Oszt. Közleményei, 1954. évf.
Desericzky,Josephus Innocentius: De initüs ét majoribus Hungarorum commentaria. Buda-Pest, 17481760.1-V. töm. Idézett hely: IV. töm 144145 p.
Diószegi Vilmos: Sámánok nyomában Szibéria földjén. Budapest 1960. Diószegi Vilmos: A sámánizmus. Budapest 1962. Dümmerth Dezső: Álmos fejedelem mítosza és valósága. – Filológiai Közlöny, 1971. évf.
Dümmerth Dezső: A magyar fejedelemség keletkezése és eszmevilága. Az Egyetemi Könyvtár Évkönyvei 1972. Budapest 1973.
Dümmerth Dezső: Az Árpádok nyomában. (3. jav. kiad.) Budapest 1981. Frazer, J. G.: The Golden Bough. (3. kiad.) 19071913. Freud, Siegmund: Totem und Tabu. Wien 1913. Gyóni Mátyás: Kalizok, kazárok, kabarok, magyarok. – Magyar Nyelv, 1938. évf.
Győrffy György: Krónikáink és a magyar őstörténet. Budapest 1948. Győrffy György: Tanulmányok a magyar állam eredetéről: Kurszán és Kurszán vára. Budapest 1959. Győrffy György: Anonymus Gesta Hungarorumának kora és hitelessége. – Irodalomtörténeti Közlemények, 1970. évf.
Harva, Uno: Die religiösen Vorstellungen deraltaischen Völker. Helsinki, 1938.
Hóman Bálint (Szekfű Gyula): Magyar történet. I. köt. Budapest 1928. (6. kiad. Bp. 1939.) Az idézett hely a Turul mondáról: I. 70-721.
Inchofer, Aíelchior: Annales ecclesiastici regni Hungáriáé. Roma, 1644.1. töm. (2. kiad.: Pozsony, 17951797.1-IV. töm.)
Kern, Fritz: Gottesgnadentum und Widerstandsrecht imfrühen Aíittelalter. (2. kiad.) München-Köln 1954. La regalita sacra. Leiden 1959. (Tanulmánykötet a szakrális



királyságról. Az 1955. évi római vallástörténeti kongresszus anyaga.)
László Gyula: A zempléni honfoglalás-kori vezérsírról. (Archaeológiai Értesítő, 1976 évf. 79-85.1.)
László Gyula: A „kettős honfoglalás”. Budapest 1978. László Gyula: őstörténetünkÁBudapest 1983. Malinowski. B.: Myth in Primitive Psychology. London 1926. Marquart, Joseph: Osteuropáische und ostasiatische Streifzüge. Leipzig 1903.
Pray, Georgius: Annales veteres Hunnorum, Avarum et Hungarorum ... Vindobonae 1761.
Priszkosz rétor töredékei. Lásd: Boor, C.: Excerpta delegationibus. Berlin 1903. Magyarul: Szemelvények Priszkosz rétor töredékeiből. Budapest 1904.
Róheim Géza: A kazár nagyfejedelem és a Turul-monda. Ethnographia, 1917. évf. Újabban megjelent Róheim Géza: „Bűvös tükör” c. kötetében. Bp. 1984. 127-252. lap.
Thierry, Amadé: Attila-tanulmányok. Pest 1864. Timon, Sámuel: Imago antiqua Hungáriáé ... Cassoviae 1733. Váczy Péter: A frank háború és az avar nép. - Századok, 1974. évf. Vernadsky, George – Ferdinandy, Michael: Studien zűr ungarischen Frühgeschichte. München 1957. Wundt, Wilhelm: Elemente dér Völkerpsychologie. Leipzig, 1921. (Idézett hely: 190.1.)
FÜGGELÉK
Az Annalista Saxo és Widukind krónikájának párhuzamos szövege az avarokról és magyarokról, a X. századból:
ANNALISTA SAXO A. 890. Arnulfus in auxilium vocavit gentem celestissimam Ungarorum, retro seculis ignoratam, a Scithia, quam Tanais sua refusione in immensum porrigit, tunc egressam. Inde Hungarorum gens a fmitimis síbi Pecenacis expulsa, valedicentes pátriáé, primo per Pannoniorum ét Avarum solitudines venatu ac spatione victum quaerebant, demde Carantanorum, Marahensium et Bulgarum fines irruperunt... A. 908. Burchardus dux Thuringorum cum aliis multis occisus est ab Ungariis. Deleminci



conduxerunt adversus Heinricum ducem Saxoniae Avares; qui multa strage in Saxonia facta, cum infinita preda Dalmantiam reversi obviam invenerunt alium exerdtum Ungarorum, qui comminati sunt bellum inferre amicis eorum, quod auxilia eorum sprevissent, dum hos ad tantam predam duxissent. Unde factum est, ut secundo vastaretur Saxonia.
(Monumenta Germaniae Hist. SS. VI. p. 592. – Gombos: Catalogus I. 216-217.).
WIDUKIND Lib. I. cap. 17. Dalamanci inpetum Hemrici ducis Saxoniae ferre non valentes conduxerunt adversus cum Avares, quos modo Ungarios vocamus, gentem belli asperrimam. I. 18. Avares autem, üt quidam putant, reliquae erant Hunorum... I. 20. Predictus igitur exercitus Ungariorum a Sclavis conductus, multa strage in Saxonia facta et infinita capta preda, Dalamantiam reversi obvium invenerunt alium exercitum Ungariorum: qui comminati sunt bellum inferre amicis eorum, eo quod auxilia eorum sprevissent, dum illos ad tantam prédám duxissent. Unde factum est, üt secundo vastaretur Saxonia ab Ungariis...
(Monumenta Germaniae Hist. SS. III. p. 426. – Gombos: Catalogus, III. 2660.).
RIMÓCZI GÁBORNÉ FORDÍTÁSA
ANNALISTA SAXO 890. évben. Arnulfus segítségül hívta azt az igen elvetemült és századokkal előbb nem ismert magyarok nemzetségét, akik akkor jöttek ki abból a Scithiából, melyet a Don kanyarodásával a messzeségbe terjeszt ki. Innen a szomszédos besenyőktől kiűzetvén a magyarok népe, búcsút mondván hazájának, először pannonok és avarok pusztaságain vadászattal és legeltetéssel szerezte élelmét, azután a karantánok, morvák és a bulgárok területére törtek be... 908. évben. A magyarok megölték Burchardus thüringiai herceget sok másokkal együtt. A delemincusok felfogadták az avarokat, Saxonia hercege, Henrik ellen; ezek, miután sok öldöklést vittek véghez Saxoniában, roppant zsákmánnyal Dalmantia felé fordulván vissza, szembetalálkoztak a magyarok másik seregével, akik azzal fenyegetőztek, hogy háborút indítanak barátaik (a delemincusok) ellen, mivel az ő (a magyarok) segítségét megvetették, miközben azokat (az avarokat) akkora zsákmányhoz juttatták, így történt, hogy Saxoniát másodszor is



végigpusztították.
WIDUKIND Lib. I. Cap. 17.: A dalamancusok Henrik szász herceg támadását nem bírván feltartóztatni, felfogadták ellene az avarokat, akiket most magyaroknak nevezünk, ezt a háborúban igen kegyetlen népet. I. 18.: Az avarok pedig, mint némelyek vélik, a hunok maradékai voltak... I.20.: Tehát a magyarok imént említett serege, melyet a szlávok felbéreltek, Saxoniában sok pusztítás végeztével roppant zsákmány ejtése után Dalamantia felé visszaindulva szembetalálkoztak a magyarok egy másik seregével, akik megfenyegették őket, hogy barátaik ellen háborút indítanak, azért, mert az ő segítségüket megvetették, amikor azokat (az előző magyarokat) akkor zsákmányhoz juttatták, így történt, hogy a magyarok másodszor is elpusztították Saxoniát.