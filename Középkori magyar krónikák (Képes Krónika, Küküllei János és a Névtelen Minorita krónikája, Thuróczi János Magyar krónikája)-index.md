---
master_file: "[[@KozepkoriMagyarKronikak]]"
---
# Index for Középkori magyar krónikák (Képes Krónika, Küküllei János és a Névtelen Minorita krónikája, Thuróczi János Magyar krónikája).pdf

KÖZÉPKORI MAGYAR KRÓNIKÁK
Képes Krónika Küküllei János és a Névtelen Minorita krónikája Thuróczi János: Magyar krónika
GERÉB LÁSZLÓ FORDÍTÁSÁBAN



KÉPES KRÓNIKA
A MAGYAROK RÉGI ÉS LEGÚJABB TETTEIRŐL, EREDETÜKRŐL ÉS NÖVEKEDÉSÜKRŐL, DIADALAIKRÓL ÉS BÁTORSÁGUKRÓL
Az Úr ezerháromszázötvennyolcadik évében, ugyanazon Urunk mennybemenetele nyolcadában, kedden kezdtem el ezt a krónikát a magyarok régi és legújabb tetteiről, eredetükről és növekedésükről, diadalaikról és bátorságukról; egybeszedegettem azt többféle régi krónikákból, kiírtam onnan, ami igaz, és mindenképpen megcáfoltam, ami hamisság. Az Úr nevében, ámen.
KEZDŐDIK AZ ELŐBESZÉD A MAGYAROK KRÓNIKÁJÁHOZ
„Általam uralkodnak a királyok – mondja az Úristen bölcs Salamon Példabeszédeinek nyolcadik fejezetében. – Dicsőséges az Isten az ő szentjeiben”, csodálatos fönségében; az ő elmondhatatlan bölcsességének mélysége, korlátok közé nem zárva, határok közé nem foglalva, igaz ítélettel mind az égi, mind a földi dolgokat elrendezi. Ámbár minden ő szolgáit fölmagasztalja és nagy tisztességgel ékesíti, a mennyei boldogság birtokosává teszi őket, mégis méltó tettekért méltóképpen jutalmaz, azokat ékesíti fel hatalmasabban, azoknak ád méltóságot és hivatalt bőségesebben, akiket méltóbbaknak ismer, akiket érdemeik hatalmasabb fényessége ajánl. Világosan megmutatkozik ez a méltóságos királyok fennen ragyogásában s a magyarok királyai által szerzett nevezetes diadalmak gyakoriságában. Az isteni tekintélyben bízva, kardjuk élével az ellenséges hadsorokat hatalmasul megfutamítván, királyok és császárok táborait felforgatván, erősek lettek a háborúban, senki sem állhatott nekik ellen a harcban – ami helyesen tetszik ki a jósló szavú isteni igéből: „Általam és nem a maguk erejéből uralkodnak a királyok”, mondá az Isten, és így fognak uralkodni a magyar királyok is. Ebből mindenekelőtt az isteni tekintély mutatkozik meg, amely felülmúlhatatlan virtust ad: „Én – mondá –, ki véghetetlenül erős vagyok, megsegítem mindazokat, akik elöl ülnek. Mert én ölök és én éltetek, sebet ütök és gyógyítok, és nincsen senki, aki megszökhetnék kezeimből; én emelem fel a porból az ínségest, hogy üljön a fejedelmekkel,



és királyi trónusra jusson.” Ezért teszi hozzá: királyként uralkodnak, kikben megvan az igazság méltányossága, a bölcsesség világossága, a tűrés nyugalma és az irgalmasság kegyessége – miképpen a Példabeszédek huszadik részének szent szava mondja: „Irgalmasság és igazság őrzi a királyt, és kegyesség erősíti az ő trónusát.” Ismét más helyen mondja az írás: „A bölcs király trónján ülve, minden bajt eloszlat tekintetével.” És másutt mondja Salamon a Bölcsesség Könyvének hatodik részében: „A bölcs és irgalmas király támasza népének, elűzi a hitetleneket, felszabadítja a zsarnokoktól elnyomott népeket.” Igazán beteljesedett ez Magyarország királyaiban, kik legyőzték mind a zsarnokokat, Magyarország népeit a békesség gyönyörűségében, bőséges nyugalomban tartották, éspedig azért, mert jobban félték az Úristent, mint mind a többi királyok. Ezért írja Mózes ötödik könyvének tizenhetedik fejezete, ahol Isten a királyokról szólván ezt mondja: „Kit királlyá tettek, ülvén országa trónusán, írja le magának Isten törvényét, tartsa magánál, és olvassa életének minden napjaiban, hogy tanulja meg félni az ő Urát, Istenét, és megőrizni az ő igéjét, ami van az ő törvényes parancsolataiban, hogy sokáig uralkodjanak ő maga és fiai a földön, és legyen része az én dicsőségemben mindörökké.” Kiknek – vagyis a magyar királyoknak – származását, első dolgait és Szittyaországból való kijöttüket különféle szent doktoroknak históriáiból a következő rendben adom elő:
A MAGYAROK EREDETÉRŐL A SZENTÍRÁS SZERINT
Miként a Teremtés Könyve tizedik fejezetében írja a történetírás tanítómestere: „Ezek Noé fiainak nemzetségei: három fiától, nevezetesen Sémtől, Kámtól és Jáfettól a vízözön után hetvenkét nemzetség származott. Jáfettól tizenöt, Kámtól harminc, Sémtől pedig huszonhét.” Szétszóródtak a világ három részébe; Sém Ázsiába, Kám Afrikába, Jáfet Európába került. Josephus szerint ugyanis Jáfet fiai bírták az északi vidéket, Ciliciának és Szíriának hegyeitől, a Taurus és Amanus hegységtől a Tanais folyóig, mely Szittyaországban van. Ugyanezt bizonyítja Szent Jeromos a héber dolgokról írott könyvében: Jákob fiainak birtoka volt Ázsia az Amanus és Taurus hegyeitől a Tanais folyóig, Európában pedig Gadesig; helységek és nemzetségek nevei maradtak utánuk; ezekből utóbb sok megváltozott,



mások eredeti állapotukban fennmaradtak, vagy csak kissé módosultak, avagy közel járnak eredeti alakjukhoz. Jáfet fiai ezek: Gomer, kiről a galatákat, a későbbi gallokat nevezték el, akik Franciaország népe, Priamos első trójai király fiának, Parisnak fia, Francio után kapták ezt a nevüket; Trója pusztulása után először Pannóniába jöttek, melyet hajdan, Nagy Sándor idejében, FelsőGörögországnak neveztek, erős várost alapítottak Syccan hegye alatt, az Ister folyamánál, melynek német neve Duna; Syccan hegyéről a várost Syccambriának hívták, és négyszáz esztendeig időztek itt Krisztus megtestesülése előtt; végül a keleti népektől való féltükben átköltöztek nyugatra, és a Szajna vidékét foglalták el, ezt nevezték el említett vezérükről, Francióról, Franciaországnak, fővárosukat pedig Párizsnak, ama Francio apja után. Jáfet második fia Magóg; Jeromos szerint ettől származnak a szittyák; Madairól nevezték el a médeket; Javántól származnak a görögök, ezért nevezik héberül Görögországot máig Janánnak; Tubáltól erednek a spanyolok; Mosochtól a kappadóciaiak – erről nevezik mind a mai napig Mazekab városukat; Thyrasról kapták nevüket a trákok. Gomer fia: Asszenek, a trójaiak őse; Javan fiai: Eliza, akiről előbb az elizeusok kapták nevüket, utóbb az aeolok; és Tarsis, akitől Cilicia népe ered, ezért nevezik fővárosukat Tharsusnak: ott született Pál apostol, amiképpen meg van írva az Apostolok Cselekedeteinek huszonegyedik fejezetében. Továbbá: „ezek szigetekké különültek el az egyes vidékeken, mindenik a maga nyelve szerint”. Ezt itt előre mondjuk, mert csak később történt, a nyelvzavarodás idején. Kám fiai: Kus, róla nevezték el az etiópokat, mert héberül Etiópiát Kusnak hívják; Mezarim, akiről az egyiptomiakat, mert Egyiptomot héberül Mezarimnak nevezik; Phuttól erednek a sibiek, kiket előbb phutoknak hívtak, onnan mind a mai napig a Phut folyó neve; Kánaánról nevezték el a kánaániakat, akiknek földje később Izrael fiainak adatott. Kus fiai azután: Saba, akiről a sabeusok kapták nevüket; Evilattól származtak a gaetulok; és Sabatha, a sabathenusok őse. Kus nemzette továbbá Nimródot; ő az, aki Noé maradékát az úr ellenében város és torony építésére vezette, amelyről a Teremtés Könyvének tizenegyedik fejezete szól, mondván: „Ő kezdte a hatalmasságot a földön, mert hatalmával másokat maga alá vetett, és akaratuk ellenére az említett munkára kényszerített”; továbbá: „Erős vadász volt, és elnyomója az embereknek az Úr szeme láttára, hiszen semmi előtte



rejtve nincs.” Innen származik a közmondás, vagyis a szólásmondás: „Olyan, mint Nimród.” Később ugyanis, ha valaki az emberek elnyomója volt, azt mondták rá, olyan, mint Nimród, vagy hasonlít Nimródra. Országa kezdetben Babilon volt, maradékainak földje az óceán tengeréig terjedt. Nyilvánvaló ebből mindenkinek, hogy Hunor és Magor, a magyarok ősei [nem] Nimród fiai voltak, aki Kus fia, aki Kám fia volt, akit Noé megátkozott; mert akkor a magyarok nem Jáfet nemzetségéből származnának, miképpen pedig Szent Jeromos mondja; azért sem, mert Nimród sosem lakott a Tanais folyó környékén, mely keleten van, hanem az óceán tengerénél. Miképpen tehát a Szentírás és a szent doktorok mondják, a magyarok Jáfet fiától, Magortól származnak, aki – Szent Sigilbert antiochiai püspöknek a keleti nemzetekről szóló krónikája szerint ötvennyolc esztendővel a vízözön után ment bé Evilat földjére, és feleségétől, Enétől, nemzette Magort és Hunort; róluk a magyarok és hunok nevezete.
A MAGYAROK ELTERJEDÉSÉNEK KEZDETE SZITTYAORSZÁG KELETI RÉSZÉN
Történt azután egy napon, hogy vadászni indultak; a pusztaságban szarvasünő bukkant elébük; ezt a Maeotis ingoványaiba üldözték; futott előlük. Mikor azonban ott teljességgel eltűnt előlük, sokáig keresték, de semmiképpen fel nem lelhették. Bebolyongták azután ezt a mocsárvidéket, és úgy találták, hogy az alkalmas nyájak legeltetésére. Visszatértek hát atyjukhoz, és tőle engedelmet kapván, minden jószágukkal bementek a maeotisi mocsarakba, és ott is maradtak. Maeotis vidéke pedig Perzsaországgal határos; egyetlen gázló kivételével mindenfelől tenger övezi; folyóvizekben, növényekben, erdőben, halban, vadban, madarakban bővelkedik; ki-be járni ott bajos dolog. Elérkezvén tehát a maeotisi mocsarakba, nyugton megültek ott öt évig. A hatodik esztendőben pedig kimentek; a pusztaságban a sátrak alatt véletlenül a Bereka-fiak feleségeire és gyermekeire bukkantak, amint férjeik nélkül a kürt ünnepét ülték, és történetesen éppen zene hangjai mellett táncot jártak; jószágostul gyorsan elragadták őket a Maeotis ingoványaiba. A vízözön után ez volt az első rablás. Úgy esett, hogy ama csatában a leányok között Dul alán fejedelemnek két leányát is elragadták; egyiket Hunor, másikat Magor vette feleségül: ezektől az asszonyoktól



erednek mind a hunok vagy a magyarok. Történt ezután, hogy a maeotisi ingoványok közt lakásukban igen erős nemzetséggé kezdtek gyarapodni, s ama föld már be sem fogadhatta, nem is táplálhatta őket. Felderítőket küldtek tehát onnan Szittyaországba, nagy ravaszsággal kikémlelték azt a szittya vidéket, majd gyermekeikkel és barmaikkal bementek amaz országba, hogy ott maradjanak. Midőn bementek arra a földre, az alpazurokat találták ott, akiket most ruténoknak neveznek, ezt a lakosságot kiölték, kiűzték, kiirtották, és amint tudjuk, szomszédjaik kedve ellenére mai napig bírják ezt a földet. Szittyaország vidéke Európában fekszik, és kelet felé terjed: egyfelől az északi tenger, másfelől a Riphaeus hegyek határolják, kelet felől Ázsia, nyugaton az Etel folyó, vagyis a Don. Bennszülött nemzetségei pogány tévelygésben élnek, hívságokkal foglalkoznak, hevesen szeretkeznek, kedvelik a rablást; általában inkább barnás színűek, mintsem fehérek. Szittyaország ugyan egy nevezet, ámde fejedelemkedés dolgában három országra oszlik: Baskíriára, Denciára és Magoriára. Száznyolc tartománya van; ezeken Hunor és Magor száznyolc fia osztozott ama száz és nyolc nemzetség okán, melyek ezeknek ágyékából kiszármazván, a Maeotis ingoványaiból mentek ki Szittyaországba. Szittyaországot keleten a jurianusok földje határolja, majd Tatárország, végül Mongólia – itt van Európa vége. A déli égtáj felől azután a khovarezmi nép lakik és Etiópia fekszik, melyet Kis-Indiának hívnak, majd dél és a Don vizének folyása közt járhatatlan pusztaság van; e tájék levegője nemigen mérsékelt, ezért ott mindenféle kígyók teremnek, akkora békák, mint egy disznó, baziliszkusz, sok mérges fenevad, tigris és egyszarvú. A Don nagy folyó, Szittyaországban ered, s a magyarok Etelnek nevezik; átfolyik a szittya földet szegélyező havas hegyeken, azután változik meg a neve, és hívják Donnak. Déli irányban tőle lakik a kitánok és alánok nemzetsége; végül három ágban a kerek tengerbe szakad. Szittyák országában ered a másik igen nagy folyó, a Thogata is; vadon erdőkön folyik keresztül, ingoványok és havasok közt, ahol sosem süt a nap, ezeken túl Hirkániába ér, és az északi tengernek fordul. Mondják, Szittyaország hossza háromszázhatvan mérföld, szélessége százkilencven. Fekvése oly biztonságos, hogy csupán egyetlen helyen vezet hozzá egy kicsinyke gázló; ezért nem igázhatta le a szittyákat soha egyetlen birodalom, még a macedón sem, és ezért demptusoknak, azaz exemptusoknak, minden hatalom alól kivetteknek is nevezzük őket. Dentusoknak is mondjuk őket, fogas voltuk okából, mert



miként a fogak, mindeneket megrágnak és megőrölnek: meg is őrölték mind a többi népeket, úgy, hogy a rómaiak Isten ostorának nevezték őket. Magában Szittyaországban elég dúsan van berek, erdő, kellemes növényzet, dúslakodik különféle vadakban. Keleti szomszédsága a besenyők és fehér kunok. Nyugati szomszédsága: az északi tenger táján Szuzdalig erdős kietlen, melyen ember át nem hatolhat; mondják, hogy ez nagy kiterjedésű, s kilenc hónapig egyfolytában sűrű köd üli meg, a nap se látszik ama hónapokban, csak júniusban, júliusban, augusztusban, s akkor is csak naponta annyi óra hosszat, amennyi a hatodik órától a kilencedikig tart. Ama pusztaság hegyeiben pedig kristály található, griffek fészkelnek ott, és ott költik ki fiókáikat a legisfalk-madarak, melyeket magyarul kerecsennek hívnak.
A MAGYAROK ELSŐ BEJÖVETELE PANNÓNIÁBA
Az Úr megtestesülésétől számított háromszázhetvenharmadik évben, Valens császárnak és I. Coelestinusnak, a római egyház pápájának idejében, a világ hatodik korszakában a Szittyaországban lakozó hunok megsokasodtak; egybegyűltek és maguk közül kapitányokat rendeltek: a Zemény nemzetségbeli Csele fiát Bélát, Kevét és Kadocsát, Etelét, Kevét és Budát, a kadar nemzetségbeli Bendegúz fiait, majd elhatározták, hogy benyomulnak a nyugati tájakra. Kiválasztottak a száznyolc nemzetségből tízszer százezer harcost, vagyis minden nemzetségből tízezret; a többi hunt Szittyaországban hagyták vissza, hogy oltalmazzák ellenségtől széküket és országukat. Bírát is választottak maguk közül egyet, a Torda nembeli Kádár nevezetűt, hogy az intézze a viszálykodók pereit, fenyítse meg a tolvajokat, latrokat és gonosztevőket; mégis úgy, hogyha a bíró méltánytalan ítéletet hoz, a közönség azt semmivé tehesse, s a hibázó bírót és a kapitányokat akkor tehesse le, amikor akarja. Ezt a törvényes szokást a hunok, vagyis a magyarok Taksony fia Géza fejedelem idejéig megtartották. Mielőtt ugyanis a magyarok megkeresztelkedtek, táborszerte így kiáltott a hirnök szava, így gyűjtötte seregbe a hunokat: „Isten és az egész község szava, hogy ki-ki fegyveresen, vagy ahogyan van, pontosan megjelenjék a megadott helyen, hogy meghallgassa a község parancsát és tanácsát.” Aki pedig semmibe vette a parancsolatot és ennek kellő okát nem adta, szittya törvény szerint karddal vágták ketté, száműzték, vagy irgalmatlanul közönséges



rabszolgaságba taszították. Vétkek és efféle kihágások választották el egyik hunt a másiktól. Hiszen egy atya és egy anya nemzette a hunokat, valamennyit, hogyan mondhatnánk hát egyiket nemesnek, a másikat nemtelennek, ha ilyen bűnesetek miatt el nem marasztalják némelyiket. Akkor egy lélekkel, egy akarattal mind a kapitányok kivonultak Szittyaországból, benyomultak a besenyők, fehér kunok, majd a szuzdaliak, ruténok és a fekete kunok földjére. Továbbhaladva eljutottak egészen a Tiszáig; körülnéztek ezen a tájon, s egy szívvel azt határozta az egész gyülekezet, hogy feleségeikkel, barmaikkal nem vonulnak tovább. Mert hát feleségestül, kocsistul, sátrastul vonultak ki szülőföldjükről. Abban az időben Pannónián, Pamphylián, Phrygián Macedónián és Dalmácián a sabariai származású, longobárd nemzetiségű Macrinus fejedelem uralkodott, ki hadban jártas férfiú volt; megtudván, hogy a hunok a Tisza fölött megtelepedtek, és napról napra pusztítják országát, visszariadt attól, hogy országa szülötteivel támadjon rájuk; elküldte követeit a rómaiakhoz, és tőlük kért segítséget a hunok ellen: mert hiszen a római császár kegyelméből bírta mindama földeket. A rómaiak pedig abban az időben az alemán származású Veronai Detrét a maguk akaratából királyul rendelték maguk fölé, őt kérték, hogy vigyen Macrinusnak segítséget; ez készséges szívvel beleegyezett; itáliai, germán és más, a nyugati részek mindenféle nemzetéből való seregével elindult. Eljutott Százhalomig, ahol Potentiana városához a longobárdok is gyülekeztek, hogy Macrinusszal tanácsot tartson, vajon hol támadjanak a hunokra: átkelvén a Dunán, sátraikban, szállásukon avagy más helyen-e? Míg Detre és Macrinus megtelepedve ekképpen tárgyaltak, tanakodtak, a hunok Sicambriánál az éjszaka csöndjében tömlőkön átkeltek a Dunán, és kegyetlenül leöldösték Macrinus és Detre seregét, mely a mezőn sátorozott, mert Potentiana város be nem fogadhatta. E támadás nekikeserítette Detrét, harcba vonult a hunok ellen Tárnokvölgy mezejére; megütközött velük, és mondják, hogy népének nagy veszedelmével és romlásával legyőzte a hunokat. A hunok maradékai átfutottak a Tiszán. Száz és huszonötezer hunt öltek meg ama napon, közöttük a csatában Keve kapitány is elesett. Detre és Macrinus seregéből kétszáztízezren vesztek oda, nem számítva azokat, akiket a sátrak alatt öltek meg. Látta Detre, mily nagy veszteség érte népét a csatában, másodnapra az ütközet után Macrinusszal együtt elvonult Tulna városa felé, mely akkor latin helység volt, és Pannónia városai közé számított. Tulna városa Ausztriában van, három állomásnyira Bécstől.



Amikor megértették a hunok, hogy ellenségeik elvonultak, visszatértek a csatatérre, és szittya szokás szerint illendően eltemették társaik és Keve kapitány holttestét – úgy gondoljuk – az országút mellé; ott díszes kőbálványt emeltek, azt a helyet, azt a vidéket elnevezték Keveházának. A hunok a csatában a rómaiak lelkületét és fegyveres fölszerelését is alaposan kiismerték, így hát rendbe szedve seregüket, Tulna felé indultak, hová ellenségeik gyülekeztek. Mondják, Detre és Macrinus Cezumórig ment elébük, hajnaltól a kilencedik óráig csatáztak, s a rómaiak maradtak alul. Macrinus is elesett, Detrét homlokán sebezte meg egy nyíl, az egész római sereg elpusztult, megfutamodott. Negyvenezer hun veszett el a csatában, Béla, Keve és Kadocsa is elesett; testüket elvitték onnan, s az említett helyre a kőbálványnál, a többi hunhoz temették. Miután a rómaiak serege Cezumórnál szétszóródott, ettől fogva sok esztendeig nem is tudtak a hunok ellen hadba gyűlni.
ATTILA MAGYAR KIRÁLLYÁ VÁLASZTÁSÁRÓL ÉS GYŐZELMEIRŐL
Az Úr megtestesülése utáni négyszázegyedik, a magyarok Pannóniába történt bejövetelétől számított huszonnyolcadik esztendőben a magyarok, vagyis a hunok a rómaiak szokása szerint egyetértő akarattal királyul emelték maguk fölé Attilát, Bendegúz fiát, aki előbb a kapitányok közé tartozott; ő pedig öccsét, Budát rendelte fejedelemmé és bíróvá a Tisza folyótól a Donig; magát a magyarok királyának, a földkerekség rémének, Isten ostorának neveztette: Attila, Isten kegyelméből Bendegúz fia, a nagy Magor unokája, ki Engadiban nevelkedett, a hunok, médek, gótok, dánok királya, a földkerekség ijedelme, Isten ostora stb. Attila sötétbarna bőrű, fekete, haragos szemű, hivalkodó járású, széles mellű volt, hosszú szakállt hordott, és módfelett szerelmes természetű volt. Megvetendőnek tartotta, hogy ládában őrizze a pénzét; a merészségben mértéket tartott, a harcban ravasz és körültekintő volt; úgy mondták, testében meglehetős erő lakozott. Elhatározásában nagylelkű, fegyvere fényesített, sátra, holmija tiszta volt. Bőkezűsége és közvetlensége miatt szerették a külső nemzetek; szigorú természete miatt pedig az övéi csodálatosképpen féltek tőle. A földkerekség végéről is özönlöttek hozzá a különböző nyelvű nemzetek, ezeket tőle telhetően bőkezűségével árasztotta el. Seregével tízezer kaszás szekeret járatott, mindenféle gépezeteket és



szerszámokat; ezekkel rombolta a városokat, táborokat. Sátrait különböző országok módja szerint szokta elkészíttetni; az egyik oly nevezetes, oly pompás volt, hogy csodálatos módon aranylemezekből állította össze; ezt tetszés szerint szétszedhették és ismét összerakhatták. Ennek oszlopai aranyból készültek, belül üresek voltak, aranykapcsokkal ellátva, és hajlataikba drágaköveket helyeztek mesterséggel. Amikor hadba indult, istállója telve volt mindenféle országokbeli lóval; igen szerette ezeket, de könnyen el is ajándékozta, ha valakinek ló kellett, úgyhogy olykor lovaglásra magának is alig maradt egy-kettő. Istállói patyolattal és bársonnyal ékesültek, királyi nyergei pedig arannyal és drágakövekkel voltak kirakva. Asztala teljességből aranyból készült. Konyhaedényei szintén aranyból voltak. Csodálatos művű, színaranyból készült ágyát a táborba is magával hozatta. Ezekben és más evilági pompákban dicsőséges volt Attila, a hunok királya. Az idegen nemzetségeken kívül serege tízszer százezer fegyveresből állott, úgyhogy mihelyt egy szittya elesett, nyomban másikat állíthatott helyére. Népének védőfegyverei főképpen bőrből készültek, de különféleképpen feldolgozott ércekből is. Íjat, éles kopját és derekukra kötött kardot hordtak. Attila király pajzsán címert viselt, ez koronás fejű madárhoz hasonlított. Ezt a címert a magyarok mindaddig, amíg a községek önmagukat kormányozták, Géza fejedelem, Taksony fia idejéig, a községek hadaiban mindenkor hordozták.
A HISTÓRIA FOLYTATÁSA
Mikor a cezumóri csata megvívása után a hunok dicsőséggel visszatértek sátraikba, csak kevés napig maradtak a Tiszán túl feleségeikkel; egy napon azután Attila ünnepélyes udvart gyűjtött össze. Eljött oda Veronai Detre is, a német fejedelmekkel, s – mint mondják – teljes tiszteletet és hódoló engedelmességet fogadott Attila királynak. Rábeszélte a királyt, induljon személyesen a nyugati tájak ellen, ott nagy tisztességet szerezhet magának. Ez hajlott is a tanácsra, nyomban hadba szólította seregét, és elindult Sicambriából; először – mondják – Illíriába rontott, majd Konstanznál a Rajnán áthaladva, Bázelnél Zsigmond király állott elébe rengeteg sereggel, de ezt egész népestül leverve, uralma alá vetette. E helyről továbbhaladt a Rajna mentén, ostrom alá vette Argentina



(Strassburg) városát, melyet addig egy római császár sem tudott megvívni: maga Attila megvívta, falait több helyen lerontotta, hogy bárki szabadon, nehézség nélkül bemehetett oda, s keményen megparancsolta, hogy ezt a falat az ő életében fel ne építsék, s hogy ezt a várost ne Argentinának, hanem Strassburgnak nevezzék ama sok útról, melyeket ő a falon nyitott. Argentinától továbbindult seregével, és lerombolta földig Luxeuil, Besançon, Châlons, Mâcon, Langres és a burgundiai Lyon városokat. Kimenvén innen, levonult a Rhône mentén Catalaunumba, ahol is megosztotta seregét, és egyharmadát válogatott kapitányokkal a nagy hatalmú Miramammona szultán ellen küldte; ennek hallatára ez a hunok elől Sevilla városából átkelvén az úgynevezett sevillai tengerszoroson Marokkóba menekült. Ennek utána Attila királyt váratlanul megtámadta Aetius római patrícius tíz nyugati királlyal. Mikor Attila királyra akart csapni, ez fegyvernyugvást kért tőle, hogy visszahívhassa népe csapatait, amelyeket a szultán ellen küldött; amazok nem állottak rá, s a két sereg hajnaltól éjszakáig csatázott a mezőn, mit Bevindének mondanak. A két sereg közt csak oly aprócska folyó kanyargott, hogy a víz még a beléhajított hajszálát is csak alig sodorhatta tovább; miután azonban ott megütköztek, emberek és állatok véréből oly óriási áradás támadt, hogy magával ragadta a szekeret kocsisával együtt, elsodort fegyvereseket, s a rohanó áradat nagy öldöklést művelt mindkét seregben. A régiek nem emlékeznek e világon még egy olyan rettentő és nagy csatára, melyet egy napon és egy helyen vívtak, mint az a csata, mely a nyugati királyok és Attila közt folyt le a catalaunumi mezőn. Ebben a csatában a gótok nagy királya, Athalarik nevezetű is elesett; mikor vesztét megtudták a többi királyok, akiket meg nem öltek, futásban kerestek menedéket. Ama naptól a hunok és Attila király szíve elbizakodott, a föld kerekségét félelem töltötte el, és ennek hallatára számos ország adóval és ajándékkal szolgált neki. Attila király seregének harmadik része pedig, mely nem vehetett részt ebben a csatában, késedelme miatt rettegett Attilától, s Katalóniában maradt Attila egész élete folyamán; ama haza lakosai lettek, és nem akartak visszatérni Pannóniába. A Miramammona ellen küldöttekből maguk a hunok hatvanötezren voltak, nem szólva az idegen népről. E hunok közül többeket kapitánynak rendeltek, ezeket a maguk nyelvén spánoknak nevezték, róluk kapta nevét azután egész Ispánia. Attila néhány napig a csatatéren időzött, majd győzelmesen elvonult, elérkezett Tolosa (Toulouse) városába, ahol a polgárok nagy tisztességgel



fogadták. Onnan továbbhaladt, és Reims városa ellen indult, mely Gallia fő nagyvárosa; ez Catalaunumba mentében hevesen ellene állott, most nyomban elfoglalta, és tűzzel-vassal pusztította el mind, akiket ott talált; így dúlta fel egész Franciaországot és Flandriát, eljutott Kölnhöz, ahol a hunok kegyetlenül legyilkolták Szent Orsolyát, a brit király leányát tizenegyezer szűzzel. Kölnnél átkelt a Rajnán, majd behatolt Thüringiába, Eisenach városában ünnepélyesen udvart tartott; sereget küldött a dánok, normannok, frízek, litvánok és ruténok ellen, ezeket legyőzte és szolgálatába hajtotta. Udvart tartván, elvonult onnan, bement a pannóniai Sicambria városába, ahol is saját kezével ölte meg öccsét, Budát, és tetemét a Dunába vetette; mert amíg Attila a nyugati tájakon időzött, öccse az uralkodásban áthágta a kiszabott határokat, ugyanis Sicambriát a maga nevéről neveztette el Budavárának. És ámbár Attila király a hunoknak és a többi népeknek megtiltotta, hogy azt a várost Budavárának nevezzék, hanem Attila fővárosának neveztette, a tilalomtól megrettenő germánok Eccylburgnak nevezték, ami annyi, mint Attila fővárosa, a magyarok azonban nem törődtek a tilalommal, és Óbudának hívják és nevezik mind a mai napig. Ezeket így végezvén, öt esztendeig nyugton megült Sicambriában; a világ négy tája felé őrszemeket jelölt ki és küldött szét. Őrszemeinek első csapata Sicambriától kezdve – egymástól oly távolságra, hogy a kiáltást meghallhassák – éjjel-nappal őrt állt a német Köln városáig, a másik rész Litvániáig, a harmadik a Don, vagyis Etel folyó partjáig, a negyedik pedig a dalmáciai Zára városáig állomásozott; kiáltásukból és jeladásukból megtudhatta a világ négy tája, mit csinál Attila, minő hadakozással foglalkozik.
MEGFUTAMÍTJA A NEMZETEKET
Pannónia, Pamphylia, Macedónia és Dalmácia városait a hunok gyakorta zaklatták ostromlással; ezért lakosaik Attila engedelmével szülőföldjüket elhagyták, s az Adriai-tengeren Apuliába költöztek át; nyájaikat is visszahagyták, mert nem akartak Attilának szolgálni; parasztjaik és pásztoraik azonban, a vlachok, önként visszamaradtak Pannóniában.



ATTILA KIRÁLY MEGVÍVJA AQUILEJA VÁROSÁT
Miután Attila király öt esztendeig nyugodott Sicambriában, kipótolta seregének harmadrészét, mely Katalóniában maradt vissza; majd udvart tartott, kivonult Pannóniából, áthaladt Karintián, Stírián és Dalmácián, Salona és Spalato városoknál elérte az Adriai-tengert; e két várost fölperzselte. Elindult erről a helyről, és a tenger mellett lerontotta Trau, Scardona, Sebenico, Zára, Nona, Zengg, Parenzo, Pola, Capodistria, Trieszt városait és sok más városkát a hegyek közt; végül Aquilejához ért; körülszemlélte és elámult nagyságán; úgy vélte, szégyenére lesz, ha megvívatlanul hagyja vissza ezt a várost, kivált azért, mert mondották, Pannóniából igen sok lázadó longobárd menekült oda. Követek útján követelte ezeket a polgároktól, és midőn kiadni nem akarták őket, a várost mindenféle hadigépezettel ostrom alá vette; semmiképpen el nem foglalhatta, ezért másfél évig tartotta megszállás alatt. Történt egy napon, hogy midőn körüljárta a várost – sok varázsló volt vele, babonás hite miatt felette bízott bennük –, megpillantott egy gólyát, amint felszállt a tengerről egy palota tetejére, ahol fészke volt, csőrébe fogta fiókáját, és szemük láttára elvitte a tenger nádasaiba. Azután visszatért, és fészkével együtt a többi fiókát is átvitte. Ennek láttára Attila király összehívta katonáit, és így szólt: „Oda nézzetek, társaim, ez a gólya már megérezte, mit hoz a jövendő. El fogjuk pusztítani a várost; már el is menekül, hogy ne vesszen oda a polgárokkal együtt. Legyetek hát holnap vitézebbek a harcban, és meglátjátok, elvész a város!” Miután a várost semmiféle hadigéppel meg nem vehette, szittya észjárással most parancsot adott, és egymillió vitézétől egy-egy nyerget kért; ezeket hatalmas halomba rakatta a fal alatt, és megparancsolta, gyújtsák fel a nyergeket: lángjuk és a hőség megrepesztette, földre döntötte a falakat és a tornyokat. Ennek láttára mind a polgárok elhagyták a várost, és egy tengeri szigetre menekültek, Aquileja közelében, és oly elhatározással mentek oda, hogy örökre ott maradnak, és ennek neve a mai napig Vecca Venezia (Óvelence). Egy ideig ott is laktak, de úgy féltek Attila királytól, hogy emezt elhagyták, és a Rialto nevezetű szigetre költöztek, és ott telepedtek meg.
A VELENCEIEK SZÁRMAZÁSÁRÓL



A velencések trójaiak, amint a régiek krónikája zengi; mondják ugyanis, hogy Trója pusztulása után Aquileját alapították, ott telepedtek le. Némelyek mondják, mások nem fogadják el, hogy a velenceiek sabariai származásúak; Sabariát ugyanis latinok, azaz longobárdok lakták, s ott egyetemes iskola volt mind a longobárdok, mind a föld más nemzetségei számára; jelesen ékesítették a költők, filozófusok tanai, ámde mindenféle bálványozó tévelygésnek hódolt; egy Archelaus nevű gót király akarta először elfoglalni, sokáig ostromolta, de nem bírt vele, végül a földkerekség ijedelme bevette. Lakóit a hunok elűzték, most az itáliai Paviában laknak, a Ticino folyó mellett.
FELDÚLJÁK NÉMETORSZÁGOT
Aquileja városának elpusztítása után Friuliban Concordia városát is feldúlta. Majd benyomult a lombard őrgrófságba, és Treviso, Padova, Verona, Brescia, Cremona, Mantova, Bergamo, Milánó, Alexandria, Ferrara és ama vidéknek sok más városa került uralma alá. Ezután, mikor Ravenna alá vonult, az ariánusok érseke, aki ebben a városban az apostoli szék ellenére tizenkét bíborost nevezett ki a maga felekezetéből, és sok kincse volt, a polgárok tudta nélkül, titokban bebocsátotta a városba a hunokat, és leölette velük a keresztség fiait, akik a városban hatalmasabbak voltak; megígérte Attila királynak, ha csatlakozik az ő felekezetéhez és üldözi a keresztényeket, népének fárasztása és költség nélkül egész Itáliát, Róma városát és Afrikát is hatalma alá vetheti. Attila szívesen ráállott erre, de inkább a hatalom vonzotta, nem a felekezet. Megértették a rómaiak, micsoda veszedelem származhat ebből a keresztényekre, Leóhoz fordultak, az apostolihoz, hogy irányítsa Attilához lépteit, kérvén őt a rómaiak nevében, hogy fogadja el adójukat és szolgálatukat, amíg csak él, mármint Attila. Aközben Attila király elküldötte seregét Apuliába, a sereg élére a Szoárd törzsökéből való Szoárdot rendelte kapitányul, aki végigzsákmányolta Apuliát, Terra di Lavorót, Calabriát, Reggio városáig és Cataniáig – melyet, amint mondják, a bölcs Cato alapított –, azután nagy prédával tért vissza. Amikor Leó pápa papok sokaságával és keresztekkel Ravennához, Attila elébe érkezett, lóháton ülve, a mezőn beszélgettek; Attila király meghallgatta a rómaiak ígéreteit és szavait; magára nézve terhesnek találta ugyan, mégis teljesítette kívánságukat az apostoli szék



iránt való tiszteletből, és mert megijedt egy látomástól. Mikor ugyanis a király feltekintett, feje fölött a levegőben egy lebegő embert pillantott meg, ez kezében kardot tartott, és fogát csikorgatva azzal fenyegette, hogy elcsapja a fejét. Így hát a király teljesítette a rómaiak követelését, és elbocsátotta az apostol utódját, majd bevonult Ravennába, követve a pápa tanácsát, elfogatta az ariánusok érsekét követőivel együtt. Tőle meg cinkosaitól kicsikart hatvanezer aranymárkát, azután megölette; majd egész seregével együtt megfordította lovát, és visszatért Pannóniába. Délt, nyugatot, északot és keletet széltében-hosszában immár uralma alatt tartván, azt forgatta elméjében, hogy átkel a tengeren, és meghódítja Egyiptomot, Asszíriát és Afrikát.
ATTILA KIRÁLY MEGNŐSÜL
Most a baktriai király Mikold nevű leányát vitték hozzá szeretőül, aki minden emberi mértéken felül szép volt. Mondják, ebbe annyira beleszeretett, hogy többet ivott, mint szokása volt. Miután a leánnyal véghezvitte a közösülést, orrából megeredt a vér, és minthogy hátán fekve aludt, a vér a száján át a torkába folyt, ott megalvadt, s elakasztotta lélegzetét: s ez Attilát megölte. Mikold, álmából felriadva, noszogatta, rázogatta urát, de az nem mozdult; észrevette, hogy teste kihűlt, és nincs benne természet szerint való melegség; nagy jajveszékeléssel hívta a király kamarásait, és mutatta, hogy ura minden halandó test útjára tért. Ezek is rettentő módon jajveszékelni kezdtek, mire mind az őrszemek a palota ajtajához tódultak. Eltemették a már említett helyen, Béla, Kadocsa, Keve és a többi hun vezér mellé. Halálának híre terjedvén, elámult az egész világ. Ellenségei sem tudták, sírjanak vagy örüljenek-e. Tétováztak, féltek számtalan fiától, akik egész néppel értek fel. Azt hitték, az atya halála után egyik fia fog uralkodni. De Veronai Detre és a német fejedelmek ravaszkodtak, minthogy uralkodása alatt Attila király nyakukon ült, pártokra bomlasztották az egységes hun községet; némelyek Attila után Csabát akarták királlyá tenni, Attila királynak Honorius görög császár lányától való fiát, mások Aladárt, akit Krimhilda német hercegnőtől nemzett. A hunok értelmesebb része Csabához vonzódott, az idegen nemzetség, kevés hunnal, Aladárhoz; mindketten uralkodni kezdtek; amidőn mindegyik fölébe akart kerekedni a másiknak, a ravasz Detre, aki



abban az időben Sicambriában Aladárral tartott, a két király között oly kemény és erős viadalt támasztott, hogy a Duna tizenöt napig folytonosan német vértől áradt; ama napokban a hunok olyan öldöklést vittek véghez, hogy ha gyűlölségük miatt a németek ezt nem titkolnák, bizony be kellene vallaniuk, hogy Sicambriától Potentianáig sem emberek, sem az oktalan barmok tiszta vizet nem ihattak a Dunából. Ez az a csata, melyet a hunok Krimhilda csatájának neveznek mind a mai napig. Ezekben a csatákban mindig Csaba és a hunok győztek; később azonban Veronai Detre árulással legyőzte Csabát. Először Csaba győzte le öccsét, utóbb azonban ő maradt alul, de annyira, hogy alig tizenötezren maradtak meg Csaba részéről; a többi hunokat és Attila fiait teljesen kiirtották, leölték. Attila halála után fiai és a hunok egymást gyilkolták le. Tehát a legyőzött Csaba és öccsei, Attila királynak vele szemben álló fiai, szám szerint hatvanan, a hagyomány szerint tizenötezer hunnal Csaba nagyatyjához, Honoriushoz menekültek. Ámbátor Honorius görög császár Görögországban akarta megtelepíteni, ő nem maradt, hanem visszatért Szittyaországba, ősei székébe, hogy ott maradjon. Csaba tizenhárom évig volt Honoriusnál Görögországban, a veszedelmes és nehéz utak miatt még egy esztendeig tartott szittya földre való visszatérése. Szittyaországban, ősei székében, ahová eljött, azután nem szittya nőt vett feleségül, hanem Khovarezmből nősült, így tanácsolta neki nagyapja, Bendegúz, akit – mint így mondják – még egészségben, de igen törődötten talált. Ettől a feleségétől nemzette Edömént és Edet. Ez a Csaba tehát intelmeivel arra késztette a szittyákat, hogy térjenek vissza Pannóniába. Maradt a hunokból még háromezer férfiú, ezek futással menekedtek meg Krimhilda csatájából, s elhatározták, hogy Csiglamezején szedelőzködnek össze. Féltek a nyugati nemzetektől, hogy hirtelen rájuk támadnak, bementek hát Erdőelvébe, s nem hívták magukat magyaroknak, hanem más névvel székelyeknek. A nyugati nemzetség ugyanis meggyűlölte a hunokat Attila életében. A székelyek tehát a hunok maradékai, akik a többi magyarok visszatéréséig az említett mezőn tartózkodtak. Mikor tehát megtudták, hogy a magyarok ismét visszatérnek Pannóniába, elébük siettek Ruténiába, együtt hódították meg Pannónia földjét. Ennek elfoglalása után részt kaptak belőle, de a magyarok akarata szerint nem a pannóniai síkságon, hanem a határ menti hegyekben, a vlachokkal kapták meg osztályrészüket; így hát elkeveredtek a vlachokkal, és amint mondják, azoknak betűit használják. Ezek a székelyek azt tartották, hogy Csaba odaveszett Görögországban; ezért



mondja máig a nép általában: „Akkor térj vissza, amikor Csaba Görögországból.” Csaba Attila törvényes fia volt, Honorius görög császár leányától; az ő fiait Edöménnek és Ednek hívták. Mikor a magyarok másodízben tértek vissza Pannóniába, Edömén atyjának és anyjának nagyszámú atyafiságával jött el, mert anyja khvarezmi származású volt. Ed pedig Szittyaországban maradt atyjánál. Csabától ered az Aba nemzetség. Midőn Csaba Szittyaországba ment, és szerte kérkedett anyja nemességével, a hunok nemessége megvetette őt, mondván, hogy nem igazi fia a szittya királynak, hanem idegen nemzetbeli jöttment, mivel nem kapott szittya feleséget, hanem khvarezmi nemzetségből nősült. Miután Krimhilda csatájában Attila fiai és a hun nemzetség majdnem teljesen elpusztultak, Pannóniában tíz évig nem volt király, csak szlávok, görögök, vlachok, jövevény németek és morvák maradtak ott, akik Attila életében közönséges szolgák voltak. Azután fölkelt Marót fia, Szvatopluk, Lengyelországban, aki Baktria legyőzése után a bulgárokon és morvákon uralkodott, és a hunok pusztulása után Pannóniában is uralkodni kezdett. Ezt a magyarok Erdőelvéből és az Ung folyó mellől mindenféle ajándékkal hitegették, követek és kémek által kifürkészték, hogy serege gyönge, majd hirtelen támadással elnyomták Szvatoplukot egész seregével Bánhida táján, valami városban Tata mellett. Ennek a városnak romjai máig láthatók. Így kezdték uralmukat, melyet Marót fia, kiterjeszkedvén Pannóniában, az említett népekre gyarapított. Némelyek azt tartják, hogy a magyarok visszatérésekor Pannóniában nem Szvatopluk, hanem Marót uralkodott; ez alighanem onnan van, mert atyjának, Marótnak, nagyobb neve volt, de a vénség már megtörte, s a Veszprém nevezetű várban csendes nyugalomban élt. Fiának balszerencséjéről értesülvén, fájdalmában hirtelen halállal végezte életét; fia pedig még csak nemrégen uralkodott. A hunok pedig elérték a Tisza folyót, és a Tiszától ötödévre elindultak; a cezumóri csatától Attila királyságáig egy év telt el. Attila negyvennégy évig királykodott, öt esztendeig vezérkedett, százhuszonnégy évig élt. Meghalt azután a magyarok pannóniai bejövetelének hetvenkettedik, az Úr megtestesülésének négyszáznegyvenötödik esztendejében, II. Marcianus császár és I. Gelasius pápa idejében. Azon az éjszakán, melyen Attila Sicambriában meghalt, Marcianus császár – aki ekkor Konstantinápolyban volt – álmában eltörve látta Attila íját, ebből megértette, hogy meghalt. Vége a magyarok első krónikájának.
Ő Ő É Á ŐÉ



KEZDŐDIK AZ ELŐBESZÉD A MÁSODIK BEJÖVETELRŐL ÉS A MAGYAROK SZERENCSÉS MEG SZERENCSÉTLEN DOLGAIRÓL
Rendben előadtuk tehát a hunok származását, szerencsés és szerencsétlen csatáikat, és hogy hányszor változtatták lakóhelyüket, hadd lássuk most, mikor tértek vissza újból Pannóniába, kik voltak a visszatérők kapitányai, mennyi volt a fegyverek száma – mindezt méltónak találtam belefoglalni kicsiny munkámba. Az Úr megtestesülésétől számított hatszázhetvenhetedik évben, száznégy esztendővel Attila magyar király halála után, III. Constantinus császár és Zakariás pápa idejében – miképpen meg van írva a rómaiak krónikájában – a magyarok másodízben jöttek ki Szittyaországból ilyeténképpen: Ögyek fia Előd Szittyaországban Eunodubilia leánytól fiat nemzett, kinek neve lőn Álmos, annak okáért, mert anyjának álmában keselyűforma madár jelent meg, amikor terhes állapotban volt; méhéből rohanó víz fakadt, meggyarapodott, de nem a maga földjén; ebből azt jósolták, hogy ágyékából dicső királyok származnak. Miután a somnium a mi nyelvünkön álom, s ama fiú származását álom jövendölte meg, ezért nevezték Álmosnak, aki Előd, ez Ögyek, ez Ed, ez Csaba, ez Etele, ez Bendegúz, ez Torda, ez Szemény, ez Etej, ez Apos, ez Kodocsa, ez Berend, ez Zsolt, ez Bulcsú, ez Balog, ez Zombor, ez Zámor, ez Lél, ez Levente, ez Kölcse, ez Ompód, ez Miske, ez Mike, ez Beszter, ez Budli, ez Csanád, ez Bökény, ez Bondorfán, ez Farkas, ez Otmár, ez Kádár, ez Belér, ez Keár, ez Keve, ez Keled, ez Dama, ez Bor, ez Hunor, ez Nimród, ez Thána, ez Jáfet, ez Noé fia volt. Álmos nemzette Árpádot, Árpád nemzette Zoltánt, Zoltán nemzette Taksonyt. Az Úr megtestesülése utáni hatszázhetvenhetedik évben, száz évvel Attila király halála után, a nép nyelvén magyarok vagy hunok, latinul pedig ungarusok, III. Constantinus császár és Zakariás pápa idejében ismét benyomultak Pannóniába. Áthaladtak a besenyők, fehér kunok országán, Szuzdálián és Kijev nevű városon, majd a hegyeken át valamely tartományba érkeztek, ahol számtalan sok sast láttak; itt meg nem maradhattak a sasoktól, mert azok úgy ellepték a fákat, mint a legyek, elemésztették vágómarháikat, sőt még a lovaikat is; azt akarta ugyanis Isten, hogy minél hamarább szálljanak le Magyarországba. Azon túl három hónapig ereszkedtek le e hegyekből, és eljutottak Magyarország, illetve Erdőelve határára; nem tetszett ez az említett népeknek. Itt hét földvárat



építettek, ott őrizték feleségeiket és jószágaikat; egy ideig ott maradtak, azért nevezik azt a részt a németek a mai napig Siebenburgnak, vagyis Hétvárnak.
A HÉT VÁLASZTOTT KAPITÁNYRÓL
Midőn ezekben a táborokban lakoztak, félvén, hogy a körülöttük levő urak rájuk törnek, egy értelemmel elhatározták, hogy maguk közül hét kapitányt választanak, és hét seregre oszlottak, úgy, hogy minden seregnek volt egy kapitánya, a szokásos módon rendelt századosokon és tizedeseken kívül. Minden seregben – a századosokon kívül – háromezer fegyveres férfiú volt. A Szittyaországból való második kijövetelkor tehát a száznyolc nemzetség mindegyikéből kétezer fegyveres férfiú jött el, hozzátartozóiknak számát nem tekintjük.
AZ ELSŐ KAPITÁNY
Ama kapitányok közt a leggazdagabb és hatalmasabb Árpád volt, Álmos fia, aki Előd fia, ez meg Ögyek fia. Az ő atyját, Álmost, Erdőelve országában megölték, nem volt szabad bejönnie Pannóniába. Erdőelvében tehát megpihentek, és barmaikat megpihentették. A lakosoktól azután hallották, milyen termékeny a föld, hogy a Duna igen jó folyó, és ama részeknél jobb föld nincsen a világon: közösen tanácsot tartottak tehát, és elküldték hírmondóul Kund fia Kusidot, hogy menjen, szemlélje meg az egész földet, és ismerkedjék meg a föld lakosaival. Amikor tehát Kusid bejött Magyarország közepébe és leszállt a Duna menti részekre, látta, hogy a táj kellemetes, a föld jó és termékeny, jó a folyóvíz, sok a legelő – tetszett neki. Elment tehát a tartomány fejedelméhez, Szvatopluk nevezetűhöz, aki Attila után uralkodott, köszöntötte őt népe nevében, és elmondta, mi okból jött. Ennek hallatára örvendezett Szvatopluk nagy örvendezéssel, azt hitte ugyanis, parasztok jöttek, hogy megműveljék az ő földjét; ezért a követet kegyelmesen bocsátották el. Kusid pedig a Duna vizéből megtöltötte kulacsát, perjefűből tömlőjét is megrakta, és a fekete földből is rögöket vivén, megtért övéihez. Elmondotta mind, amit hallott és látott, megmutatta a kulacs vizet, a földet és füvet: mindez nagyon tetszett nekik. Meg is



ízlelték, meg is győződtek róla, hogy jó a föld, édes a víz, olyan a rét meg a fű is, amiképpen a hírhozó elmondotta. Árpád pedig népe között megtöltötte a Duna vizéből szarukürtjét, és mind a magyarok előtt ama kürtre a mindenható Isten kegyelmét kérte: adja nekik az Úr ezt a földet mindörökre. Szavait végezvén, felkiáltottak a magyarok: „Isten, Isten, Isten!” Háromszor hangoztatták, innen keletkezett ez a szokás, meg is maradt a magyaroknál mai napig. Ezután a hírmondót egy értelemmel visszaküldték ama fejedelemhez, és földjéért küldtek neki egy lovat arábiai arannyal bearanyozott nyereggel, aranyos kantárral. Látván ezt a fejedelem, felette megörvendezett, azt vélte, hogy vendég módra küldötték ezt neki a földért. A hírmondó tehát földet, füvet és vizet kért a fejedelemtől. A fejedelem pedig mosolyogva mondotta: „Legyen nekik, amennyit akarnak ezért az ajándékért!” Így tért vissza a hírmondó övéihez. Árpád pedig ezenközben a hét vezérrel bejött Pannóniába, de nem vendég módra, hanem hogy örökjogon birtokukba vegyék a földet. Ekkor más hírmondót küldöttek a fejedelemhez, ily követséget bíztak rá: „Árpád üzeni neked népével együtt ezt: Meg ne állj tovább semmiképpen azon a földön, amelyet megvettek tőled, mert a te földedet megvették a lóért, a füvet a kantárért, a vizet a nyeregért. Te pedig ínséges és fösvény lévén, zálogba engedted nekik birokodat, a füvet és a vizet.” Amikor a fejedelem meghallotta a követséget, elmosolyodva mondá: „Azt a lovat bunkósbottal leüssék, kantárszárát a mezőre kivessék, aranynyergét a Dunába süllyesszék!” Felelte rá a hírmondó: „Mi káruk lesz ebből, uram? Ha a lovat megölöd, ebeiket eleséggel látod el; ha a kantárt a fű közé kiveted, szénakaszálóik az aranykantárt meglelik; ha a nyerget a Dunába süllyeszted, halászaik az aranynyerget a partra húzzák, és haza is elviszik. Ha tehát a föld, a fű, a víz az övék: minden az övék.” Ennek hallatára a fejedelem hamar összegyűjtötte seregét, félve a magyaroktól segítséget kért barátaitól, mindezekkel egyesülve elébük ment. Amazok közben a Duna közelébe értek, és a gyönyörűséges mezőn, hajnal hasadtával csatát kezdtek. Az Úr segedelme a magyarokkal volt, akik elől a sokszor említett fejedelem futásnak eredt. A magyarok a Dunáig üldözték, féltében a fejedelem ott a Dunába ugrott, és a sodró vízben elmerült. Visszaadta hát az Úr a magyaroknak Pannóniát, miképpen Mózes idejében visszaadta Izrael fiainak örökségül az amorreusok királyának, Seonnak földjét és Kánaán minden országát. Minthogy pedig ez az Árpád



kapitány különös méltóságban állt vala Szittyaországban, szokása lévén az ő nemzetségének szittya törvény és hagyomány szerint, hogy egyedül járt a hadbaindulóknak előtte, a visszavonulóknak pedig mögötte: mondják, ezért ő a többi Pannóniába tartó kapitány előtt is elsőként lépett e földre. Mikor hát Árpád a többi magyarokkal – miképpen fentebb elmondottuk – legyőzte és megölte Szvatoplukot, tábort ütött Fehérvár közelében a Nyék hegyén; ezt a helyet választotta magának először Árpád Pannóniában, ezért alapította ennek közelében Fehérvár városát Szent István király, aki őtőle eredt.
A MÁSODIK KAPITÁNY
A második kapitány Szabolcs volt, tőle származott Csák nemzetsége; mondják, ama mezőségen és helyen telepedett meg, ahol most Csákvára fekszik pusztultan. Ezt a várat Szabolcs kapitány alapította, halála után azonban Csák atyafiságával és családjával a maga nevéről neveztette; előbb ugyanis Szabolcs várának hívták. Szár László fiai, András, Béla és Levente idejében ezt a várat a magyarok egyetértő akarattal rontották le.
A HARMADIK KAPITÁNY
Gyula volt a harmadik kapitány; tőle ered László fia Gyula. Nagy és hatalmas vezér volt ez a Gyula; vadászat közben Erdőelvében nagy várost talált, melyet hajdan a rómaiak építettek. Volt neki egy Sarolt nevezetű gyönyörű szép leánya, akinek szépségéről sokáig beszéltek a tartománybeli vezérek; Beliud, aki Kulán földjét bírta, oly tanácsot és segítséget adott Géza fejedelemnek, hogy ez vegye el Saroltot törvényes feleségül. Beliudnak meg Kulán adta saját leányát, hogy harcoljon az ő fivére, Keán ellen. Halála után e Kulán földjét Beliud örökölte. Utóbb Gyula sokszor ellenségeskedett a Pannóniában lakó magyarokkal, ezek megnehezteltek rá, majd Szent István király Pannóniába vitette. De az nem ez a Gyula kapitány volt, hanem utána a harmadik.
A NEGYEDIK KAPITÁNY



A negyedik kapitány neve Kund volt, akinek fia Kusid és Kaplony; a Nyír mellett ütött tábort, ahol a keresztség fölvétele után monostort alapítottak.
AZ ÖTÖDIK KAPITÁNY
Az ötödiket pedig Lélnek hívták: ez a messiánusokat (morvákat), illetve cseheket elűzte Galgóc vidékéről, mondják, hogy sokáig ott táborozott. Tőle származik Szoárd nemzetsége vagy törzsöke.
A HATODIK KAPITÁNY
Vérbulcsú volt a hatodik kapitány neve, aki hír szerint a Balaton táján ütötte fel a sátorfáját.
A HETEDIK KAPITÁNY
A hetedik kapitányt Örsnek hívták. Az ő nemzetségének helye a Sajó körül volt. A többi nemzetségek pedig, melyek eredetre egyenlők és velük hasonlatosak, tetszésük szerint szereztek maguknak szálláshelyet. Ha tehát némely kódexben az van, hogy Pannóniába ez a hét kapitány jött be, és Magyarország csupán általuk keletkezett: honnan jött hát Ákos, Bor, Aba és a többi nemes magyar nemzetsége? Hiszen Szittyaországból származnak, nem vendégjövevények! Csupán azt tudják okul felhozni, amit a köznép mond: Hétmagyar. Ha tehát családostul csupán heten voltak magyarok, és nem szólhatnánk több családról, feleségekről, fiakról, leányokról, szolgákról és szolgálókról: ennyi családdal hogyan foglalhattak országot? Távol legyen ez! Történt azután Taksony idejében, hogy a magyar sereg Gallia felé indult zsákmányszerzésre. Mikor azután visszatérőben átkeltek a Rajnán, három részre oszlottak: kettő tisztesség nélkül, egy tisztességgel érkezett vissza Magyarországba. Mert a thüringiai Eisenach városánál a szász herceg hét kivételével valamennyi magyart megölette. Hetet megtartott közülük, és



levágott füllel küldte őket vissza Pannóniába. „Menjetek magyarjaitokhoz mondotta –, és ilyenformán mondjátok el nekik, többé ne jöjjenek e gyötrelmek helyére!” Két rész pedig behatolt Svábországba; meghallották, mi történt társaikkal, atyafiságukkal, felhagytak a svábföldi zsákmánylással, és aki elébük került az Iller folyamától a Sár, illetve Lajta folyóig, leölték, akár ember volt, akár barom. A hét fületlen magyarra pedig, amiért élve tértek vissza és nem választották társaikkal együtt a halált, mondják, a község ilyen ítéletet tett: elveszítették mindenüket, ingatlanukat és ingóságaikat, feleségüktől, gyermekeiktől elválasztották őket, és elküldötték gyalogszerrel, saru nélkül, minden tulajdon holmi nélkül, rászorították őket, hogy világéletükben mindig együtt járjanak koldulva sátorról sátorra. E szégyen miatt Lázároknak nevezték ezt a hetet, ezeket az elítélteket emlegeti így a nép, nem pedig ama hét első kapitányt. Egyébként a világ embereinek az a sajátsága, hogy jobban tetszik hívságuknak mások dicséreténél az, amit önmagukról felhánytorgatnak: ezért ama hét kapitányok dalokat költöttek önmagukról, az evilági dicsőség okáért maguk közt énekelgették, hogy emlegessék nevüket, hogy ennek hallatára maradékuk hivalkodhassék a szomszédok és barátok között. Bizonyos tehát, hogy nemcsak hét kapitány hódította meg Pannóniát, de más Szittyaországból jött nemesek is. Ezért tehát másoknál jobban lehet tisztelni bennük a hatalmat meg a méltóságot; a nemességet azonban csak egyenlőképp. Minthogy azonban ezen időben vannak vendégjövevények, akiknek nemessége egyenlő a magyarokéval, kérdjük: hogyan van ez? Hát nem volt elég a magyarok száma Pannónia betöltésére? Mert egyebek közt Géza fejedelem isteni jóslattól megintetve, keresztény hitre kezdte téríteni a magyarok nemzetségét; és amidőn intelmekkel őket meg nem téríthette, mert teljességgel hódoltak a pogány szertartásoknak, kénytelen volt némelyeket fegyverrel elnyomni, többen lévén a hit ellenei, mintsem követői; hogy ezt megtehesse, hírül kellett adni szándékát a keresztény királyoknak és fejedelmeknek. Kívánságának hallatára nemcsak segítséget küldöttek, de személyesen is eljöttek, mert a magyarok kegyetlensége igen ártalmukra és veszedelmükre volt.
TATA NEMZETSÉGÉRŐL



Elsőnek Deodatus jött be az apuliai sanseverinói grófok nemzetségéből, ő alapította és szerelte fel a tatai monostort. Szent Adalbert prágai püspökkel együtt ugyanis ő keresztelte meg Szent István királyt; ezért adta annak a monostornak a Tata nevet, mert Szent István király tiszteletből nem nevezte őt nevén, de tatának hívta; ki is veszett Deodatus neve, de megmaradt Tata; ezért nevezik így ama monostort is. Pannóniában nincsen nemzetsége, mert bár feleséges volt, maradék nélkül végezte életét.
HENRIK FIAINAK NEMZETSÉGÉRŐL
Azután Németországból Wolfger jött öccsével, Henrikkel, háromszáz páncélosnak való csataménnel és negyven páncélos vitézzel; a hainburgi grófok közül valók. Géza fejedelem Küszén hegyét adta neki és a Győr melletti szigetet örök szállásul, ahol is favárat épített, ama hegyen pedig klastromot is rakatott, ott van eltemetve. Tőlük származik a Héderiek nemzetsége.
A NÉMETORSZÁGBÓL JÖTT VENCELLIN NEMZETSÉGE
Lejött Bajorországból Vencellin is, a wasserburgi, aki Szent Istvánnal Somogyban megölte Koppány vezért; ama napon ugyanis ő volt a sereg kapitánya. Tőle a Ják nemzetség kezdete és eredete.
HONT ÉS PÁZMÁNY NEMZETSÉGE
Ama napokban jött Hont és Pázmány is, akik Szent István királyt a Garam folyónál német módra karddal felövezték. Nemzetségeik neve ugyanaz, mint az övék. Géza fejedelem ez ispánokban lelt segítséget, de még inkább Istenben; fia, Szent István király, némely lázadókat a fegyverek okozta ijedelemmel, sokakat a maguk akaratából térített a keresztségre. Géza fejedelem, valamint fia bőséges, nagy örökséggel gazdagította ez ispánokat szolgálataikért, ami most is nyilvánvaló. Idők folyamán házasságkötések által ezek elkeveredtek a magyarokkal. Az ő tanácsukkal és segítségükkel kerekedett a király a magyarok fölé; sok nemes magyar



jutott csúf szolgaságra, akik Koppány vezérhez húztak, a keresztséget és a hitet megvetették. Azt ítélték ugyanis nemesebbeknek a méltóságok viselésére, aki hamarabb csatlakozott a keresztény hithez.
BÓT NEMZETSÉGE
Bót nemzetsége, amelyből altenburgi Konrád származott, András király fiának, Salamon királynak idejében jött Pannóniába. Ezt Ernestnek hívták, csak azért kapta a Bót nevet, mert Konrád császár és András meg Salamon királyok közt követ volt. Bót ugyanis németül ugyanazt jelenti, mint latinul nuncius (küldött). Merse és Gergely francia nemzetség, a Cornunak nevezett Vilmos atyafiságából. Kökény és Rénold spanyol eredetűek; Margit királynéval, Szár László fia Béla király nejével jöttek Pannóniába. E Béla király első felesége ugyanis lengyelországi származású volt. Gutkeled nemzetségéről sokat beszélnek, bizonyos azonban, hogy Péter király hozta be őket segítségül, amikor Henrik császárhoz menekült. A svábországi Stauf várából eredtek, ahonnan Frigyes császár is származik. Ez a nemzetség Svábország főembereiből való, örökségükre ugyan szegények, de említett hazájukban derék, hatalmas emberek. Gutkeled nemzetsége Salamon király, László és Géza hercegek idejében emelkedett fel. E nemzetség ugyanis akkor két részre szakadt, egyik a hercegekkel tartott, másik Salamonnal; kiváltképpen Videt emlegetik ebből a nemzetségből, akit – mint mondják – Salamon magasztalt fel.
OLIVÉR ÉS RÁTOLD NEMZETSÉGE
Ezek után Kálmán király idejében jöttek Apulia országából Olivér és Rátold. Casertából eredtek. A Zsámbokiak Franciaországból származnak, a champagne-i grófoktól.
A NÉMETORSZÁGI HERMAN NEMZETSÉGE
Herman nemzetsége Gizella királynéval jött be; nürnbergi szabad emberek, örökségüket tekintve szegények.



BUZÁD NEMZETSÉGÉRŐL KELL SZÓLNUNK
Buzád nemzetségéről kell szólnunk: ezt a nemzetséget István király, II. Béla fia hozta be Magyarországra, hogy a nevezett király segítségére legyen. Az orlamundi grófokból valók. Hadolchnak hívták azt, aki először jött, fia ugyancsak Hadolch meg Arnold; tőlük ered Buzád bán. Itt ugyanis nem tudták kimondani: Hadolch, hát hasonlatosan mondották: Haholt. Más egynémely nemzetséggel együtt a Csák nemzetség összeesküdött ama király ellen: mondják, hogy a vezetése alatt álló katonasággal Haholt törte le őket.
KELED NEMZETSÉGÉRŐL
István, László és Gergely fiainak Keled nemzetsége Meissen tartományából ered. István ugyanis a meisseni őrgróf húgának s Herfold grófnak fia volt. Frankfurtban, ahol ünnepélyes udvart tartottak, hogy ő meg mások császárt válasszanak, megölte a thüringiai tartománygrófot; a német fejedelmek azt ítélték róla, hogy ő is megölessék, ezért II. Béla fia Géza király napjaiban bejött Pannóniába hatvan páncélos lovassal; a nevezett király ünnepélyesen fogadta, széles, dús birtokokat adott neki, minthogy híre volt, ha Meissen vidékére megy, a törvényen kívüli állapot büntetésének teszi ki magát. A Bajót nevű nemzetség Sambergből jött be Pannóniába.
SIMONRÓL ÉS MIHÁLYRÓL
Simonnak és öccsének, Mihálynak nemzetsége, melyet Martonfalvainak hívnak, III. Béla fiának, András királynak idejében jött be Spanyolországból. Ennek a nemzetségnek sok vára volt Spanyolországban, egyiket pedig, a legjobbat, Bojótnak hívtak. E Simon nagyapja sok esztendeig viszálykodott az aragón királlyal, végre a király elfogta és börtönbe vetette; ettől Simon gróf és Betram megijedt, eljöttek hát Magyarországba az előbb említett András király második feleségével, aki



Campaniából származott. Spanyolországban egyetlen nemzetség sem merészel sast hordani címerében, csak Simon és Mihály; éspedig azért, mert a tuniszi szultán seregét, mikor az Majorca és Minorca szigeteit hajókkal megtámadta és a hajóhadat elfogta, az aragón király többi lovagja pedig nem bírt vele, hír szerint az ő nemzetségük verte ki. Ezért a király és a lovagok gyülekezete elhatározta és elrendelte, hogy korábbi címerpajzsuk helyett, amely addig csak piros volt, minden ábrázolás nélkül, sast hordjanak.
KÜLÖNFÉLE NEMZETSÉGEK BEJÖVETELE
Jöttek azután Magyarországba mind Géza király és Szent István király idejében, mind más királyok napjaiban csehek, lengyelek, görögök, spanyolok, izmaeliták, vagyis szaracénok, besenyők, örmények, szászok, thüringiaiak, meisseniek és Rajna vidékiek, kunok, latinok, akik hosszabban időzvén az országban, ámbár nemzetségük ismeretlen volt, a magyarokkal mindenféleképpen házassági összeköttetésbe keveredve, ugyanolyan nemességet és szállást nyertek.
A TAKSONY FEJEDELEM IDEJEBELI ESEMÉNYEK TÖRTÉNETE
Miután – mint fentebb elmondottuk – a magyarok megölték Szvatoplukot, letelepedtek Pannóniában, hat esztendeig fegyvereik és lovaik jobbításáról gondoskodtak. A hetedik esztendőben azután kegyetlenül megrabolták Morva- és Csehországot, hol abban az időben Vratiszláv herceg uralkodott. Győzelmesen tértek meg onnan, ama herceggel fegyvernyugvást kötöttek, egy esztendeig pihentek. Ezek után ellenség módjára Karintiába törtek; Laibach vára táján a meráni herceg, Gottfried nevezetű, meg Eberhard karintiai herceg, valamint Gergely aquilejai pátriárka siettek elébük; kegyetlenül harcoltak, és ámbár sok magyar esett el, a magyarok mégis megölték mindkét herceget, a pátriárka pedig futva menekült. Azután Karintiát, Krajnát, Stíriát végigzsákmányolva, nagy prédával tértek haza. Meghallotta Konrád császár, hogy a magyarok betörtek birodalma területére és megölték ama hercegeket, elhatározta, hogy Magyarországra



megy; kijött Itáliából, eljutott a sváb Augsburg városába, hogy onnan Pannóniába szálljon le, és megtámadja a magyarokat; eközben azonban a rómaiak közt belső háborúság támadt, ezért vissza kellett fordulnia. Ezalatt a magyarok nem mozdultak, és három évig sehová sem törtek.
A MAGYAROK PUSZTÍTJÁK BULGÁRIÁT
A negyedik esztendőben azután a magyarok betörtek Bulgáriába, számtalan sok kincset és fegyvert hoztak onnan, elfoglalták váraikat, elpusztították városaikat. Ezeket Isten akaratából most is bírják, és hatalmuk alatt tartják. Miután ezeket az országokat legyőzték, Friulin át a lombard őrgrófságba törtek, ahol tűzzel-vassal emésztették el Padova városát. Onnan Lombardiát bejárták, megölték Vercelli város püspökét, Lindwardot, Károly császár nagy hűségű tanácsosát, egyházából nagy-sok kincset raboltak, majdnem egész Lombardiát kifosztották, és nagy zsákmánnyal, győzedelmesen tértek meg Pannóniába. Ezután tíz esztendeig nyugodtak; a tizenegyedikben feldúlták Szászországot, Thüringiát, a sváb földet, a keleti frankokat, vagyis a burgundokat; midőn megrakodva visszatérőben voltak, a bajor határnál, Abach vára közelében, a Dunánál hirtelenül német sereg támadt rájuk. A magyarok csúnyán megszalasztották őket, közülük sok ezret leöltek. Ebben a csatában háromezer magyar veszett el; akik túlélték, hazatértek; tizenhat esztendeig nem mozdultak ki Magyarországból.
LÉL ÉS BULCSÚ KAPITÁNYOK HALÁLÁRÓL
Midőn I. Konrád uralkodott Németországban, a tizennyolcadik esztendőben kiszálltak a magyarok, elpusztították Németország egyes részeit, és Augsburg városához értek. Ulrik püspök a polgárokkal és a sváb főurakkal védekezett, de a magyarok megátalkodottan ostromolták a várost, nem akartak a város alól tágítani; ezért hát a védők követeket küldöttek az említett császárhoz, siessen hamar a város segítségére; a császár ezt nem is mulasztotta el. A magyarok vigyázatlanul jártak el a város vívása közben, a német és itáliai sereg váratlanul rontott rájuk; akkor se futhattak volna, ha akarnak; egyfelől ott volt akadályul a Lech folyó, mely ama napokban a



patakoktól csodálatosan megáradt, másfelől az említett seregek vették körül őket, akár a fal. Megszorította tehát őket az ellenség, egy részüket elfogta, másokat kegyetlenül levágott. Elfogták ezen a helyen Lélt és Bulcsút, a jeles kapitányokat, s a császár színe elé vezették őket. Megkérdezte a császár, miért olyan kegyetlenek a keresztényekhez. Felelték: „Mi a magasságbeli Isten bosszúja vagyunk, ő küldött minket rátok ostorul; ha abbahagyjuk üldözésteket, akkor elfogtok és megöltök bennünket.” Mondotta a császár: „Válasszatok magatoknak olyan halált, amilyent akartok!” Szólott erre Lél: „Adjátok ide kürtömet! Hadd fújjam meg előbb, aztán felelek.” Odaadták kürtjét, s amikor nekikészült a kürtfúvásnak, a császár közelébe lépett, s állítólag oly erővel vágta homlokon a császárt, hogy a kürt eltörött, a császár pedig belehalt ebbe az egyetlen ütésbe; mondotta neki Lél: „Előttem jársz, és szolgám leszel a másvilágon!” Azt hiszik ugyanis a szittyák, hogy akiket életükben megöltek, a másvilágon nekik szolgálnak. Nyomban lefogták és Regensburgban bitófán végezték ki őket. Egy másik magyar sereg Augsburg városától távol táborozott, jó negyvenezer fegyveres férfiú volt benne; meghallották, milyen keményen megszorították, elfogták, megölték társaikat: visszavonultak valami szigetre, és lesték, mikor oszlik meg a császár serege; mikor azután a császár hadinépének nagyobbik fele a Rajna felé indult, a magyarok a mezőségben körülvették, s azután nyilazással először lovaikat ölték meg, naphosszat sem megállni, sem megfutni nem engedték őket. Végre is, miután nem mozdulhattak, megadták magukat: ezekkel váltották meg Regensburgban fogva tartott társaikat. Ilyen szerencsés eset után felégették a fuldai monostort, sok aranyat szedtek föl benne; azután átkeltek a Rajnán, tűzzel-vassal dúlták a lotaringiai hercegséget, majd Strassburg körül melynek latin neve Argentina – csatában elfogták Eckhard lotaringiai herceget és a segítségére siető Berthold brabanti herceget, és lenyakazták őket. Majd dühödten nyomorgatták Galliát, vadul kegyetlenkedtek az Isten egyházával, pusztították Metz, Trier és Aachen vidékét; azután karddal nyitottak maguknak utat a meredek Szenon-hegyeken és az örökös Mars népein keresztül. Ott Susa és Torino városait rombolták le, áthatoltak a nevezett hegyeken, s amikor Lombardia síksága tárult szemük elé, sebes nyargalvást szinte az egész tartományt feldúlták; így tértek meg diadallal saját országukba.
Ő



A MAGYAROK LEGYŐZIK A GÖRÖGÖKET
Kiszállván a huszonegyedik esztendőben, bementek Bulgáriába, onnan pedig Drinápolyhoz jutottak, elfoglalták, végül Konstantinápoly alatt megültek. Mialatt a magyarok ezt a várost ostromolták, egy görögöt küldtek ki a városból, akkora volt, mint egy óriás; azt kívánta, két magyar keljen vele birokra, mondván, ha le nem győzi mind a kettőt, a görög császár adófizetője lesz a magyaroknak. Módfelett bosszantotta ez a magyarokat, majd találtak számára ellenfelet; ez kiállt a görög elébe, és így szólt: „Nevem Botond, igaz magyar vagyok, legkisebb a magyarok között; végy magad mellé még két görögöt: egyiknek legyen gondja kiszálló lelkedre, a másik pedig temesse el testedet, mert egészen bizonyos, hogy népem adófizetőjévé teszem a görög császárt.” Ekkor a magyarok Apor nevű kapitánya, akit a község akarata állított a sereg élére, megparancsolta Botondnak, menjen a város érckapuja ellen, és mutassa meg a kapun erejét a bárddal. El is ment a kapuhoz, és mondják, akkora csapást mért a kapura, és olyan lyukat vágott rajta, hogy a nyíláson egy ötesztendős gyermek kényelmesen ki-be járhatott. Mialatt a magyarok és a görögök szeme láttára így cselekedett, a város kapuja előtt a viaskodásra való tért is elkészítették; csak rövid ideig tusakodtak: a magyar úgy vágta földhöz a görögöt, hogy azon nyomban kiadta lelkét. A görög császár a város falán állott nejével; ezt a tettet, ezt az esetet roppant nagy szégyennek tartották, el is fordították ábrázatukat, és visszatértek a palotába; mikor azonban a magyarok az adót követelték, amiért a küzdelmet megvívták, az adókövetelésre a görög császár csak nevetett; erre a magyarok abbahagyták a város vívását, elpusztították egész Görögországot; aranyat, drágaköveket, gyöngyöt, barmot zsákmányoltak onnan töméntelen számban, így tértek meg saját földjükre. Mondják, hogy a magyar község kapitányai, vagyis vezérei alatt ilyeneket és más efféléket cselekedett Taksony vezér idejéig.
SZENT ISTVÁN ELSŐ MAGYAR KIRÁLY SZÜLETÉSE
Taksony pedig nemzette Gézát és Mihályt. Mihály meg nemzette Szár Lászlót és Vazult. Géza pedig isteni jóslat által intve nemzette Gyula leányától, Sarolttól



az Úr megtestesülésének 969-ik évében Szent István királyt, miképpen meg van írva a boldogságos István király legendájában. István király több fiakat nemzett, többek között volt azonban egy Imre nevű fia, akit szeretett az Isten, és tiszteltek az emberek, áldott az ő emlékezete. Isten kifürkészhetetlen akaratából elragadta a halál, hogy a „gonoszság meg ne változtassa lelkületét, és hamis képzetek meg ne csalják elméjét” miképpen a Bölcsesség Könyve írja a korai halálról. De ne tegyük, ami már téve van, és ne adjuk elő, ami már előadatott: így hát nem írjuk le, hány és minő virtusokkal ékeskedett és mily buzgó volt Isten szolgálatában Krisztus szent hitvallója, Imre herceg. Aki ezt tudni kívánja, teljességgel megértheti a boldogságos hitvalló legendájából az ő szent társalkodását. Röviden és sommásan mi csak azt akarjuk inkább megírni, amit más írók mellőztek.
SZENT ISTVÁN KIRÁLY HARCA KOPPÁNY VEZÉR ELLEN
Már kora ifjúságában dicső hadat viselt Szent István király a vitéz és hatalmas Koppány vezér ellen. Koppány pedig Szár Zerind fia volt, és már Szent István király atyja, Géza vezér életében vezérséget viselt; Géza vezér halála után Koppány vezér Szent István király anyját vérfertőző házasságra kívánta, meg akarta ölni Szent Istvánt, hogy vezéri részét a maga hatalma alá hajtsa. Somogyi vezér volt. Szent István király azonban összehívta főembereit, és Szent Márton hitvalló közbenjárása által kérte az isteni irgalmasság segítségét. Majd összegyűjtötte seregét, és az ellenség elébe indult; a Garam folyó mellett övezték fel először karddal; itt testi épségének őrizetére két főembert rendelt, Hontot és Pázmányt; az egész sereg fejedelmévé és vezérévé pedig német származású vendégét, Vencellint tette meg. Megkezdődött a csata, mindkét részen sokáig és vitézül folyt a viadal; de az isteni irgalmasság segítségével Szent István vezér nyert dicső diadalt. Ebben a harcban Vencellin ispán megölte Koppány vezért, ezért téres jószágokkal jutalmazta őt meg Szent István, aki akkor még vezér volt. Koppányt pedig Szent István néggyé vágatta; egyik részét elküldte az esztergomi, másikat a veszprémi, a harmadikat a győri kapuhoz, a negyediket Erdőelvébe. Szent István vezér ekkor fogadalmat tett Istennek, ezt hűséggel be is váltotta: elrendelte ugyanis, hogy mind a Koppány vezér földjén lakozó népség gyermekeiből, terméséből és barmaiból örök időkre tizedet adjon Szent Márton klastromának. Az említett Vencellin azután



Rádit nemzette, Rádi pedig nemzette Miskát, Miska nemzette Koppányt és Mártont.
SZENT ISTVÁN KIRÁLY HARCA GYULA ERDÉLYI VEZÉRREL
Miután Szent István méltónak találtatott és isteni rendelésből elnyerte a királyi fönség koronáját, híres és nyereséges háborút viselt Gyula nevezetű anyai nagybátyja ellen, aki amaz időben az egész Erdőntúli országot a maga hatalmával kormányozta. Az Úr 1002-ik esztendejében tehát Szent István király elfogta Gyulát, feleségével és két fiával együtt, és átküldte őket Magyarországba. Ezt azért cselekedte, mert bár Szent István király sokszor megintette, mégsem tért keresztény hitre, s nem nyugodott, hanem folyvást igaztalanul zaklatta a magyarokat. Gyula tágas, nagy gazdagságú országát Szent István egészen Magyarországhoz csatolta. Ezt az országot – melynek magyar neve Erdőelve – igen sok folyó öntözi, melyeknek fövenyében aranyat lelnek, és ennek a földnek aranya igen jó.
SZENT ISTVÁN KIRÁLY HARMADIK HÁBORÚJA: KEÁN VEZÉR ELLEN
Ezután seregét a bulgárok és szlávok vezére, Keán ellen indította. Eme népek olyan helyeken laknak, melyek természeti fekvésük szerint igen erősek: ezért sok fáradságba és harci verejtékébe került, míg a nevezett vezért végre legyőzte és megölte. Fölbecsülhetetlen mennyiségű kincset szerzett, kiváltképpen aranyat, gyöngyöt és drágaköveket. Ide helyeztette egyik dédapját, név szerint Zoltánt, aki utóbb ama erdélyi részeket örökös tartományként bírta, ezért köznyelven erdőelvi Zoltánnak nevezték. Elélt a szent király idejéig, és igen öreg ember volt, ezért tette őt a király a gazdag nemzetek fölé. Ebből a sokféle kincsből Szent István király felette meggazdagodott, dússá tette a maga alapította fehérvári bazilikát, ellátta aranyoltárokkal, kelyhekkel, színaranyból szőtt, drágakövekkel kirakott főpapi öltözetekkel. Szertartási edényekkel és egyéb szükséges szerekkel ugyanazon bazilikát, valamint István más egyházait is megajándékozta királyi bőkezűséggel. Egyebek közt adott ennek a fehérvári egyháznak némely örök emlékezetre méltó adományokat, mégpedig két racionálét [püspöki vállruhát], mindkettő szegélyébe hetvennégy márka színtiszta



arany volt beleszőve, meg drágakövek; Szent István király kérésére a római szentegyház pápája, a szentséges Benedek ennek oly tekintélyes kiváltságot adott, hogy bárki magára ölti mise végzése közben, érvényesen felkenheti, megkoronázhatja és karddal övezheti a királyt. És minthogy ez a Gyula gonoszul szerezte pénzét, az egyház sok tűzvészt szenvedett. Ebben az egyházban kereszteltette meg, akarata ellenére, nagybátyját családjával együtt, de azután oly tisztességgel tartotta, mintha apja lett volna. A szent király felesége pedig, Gizella királyné, a megnevezett egyházat módfelett gazdagította arany keresztekkel, kannákkal, oltártáblákkal, kelyhekkel, gyöngyökkel és ékességekkel.
SZENT ISTVÁN KIRÁLY ÓBUDÁN TEMPLOMOT ÉPÍT A KANONOKOKNAK
Az Óbudának nevezett városba ért ezután a szent király fiával, Szent Imrével és a királynéval. És midőn itt nem talált semmi Krisztusban kegyes művet, melyben dicsérhetnék a mindenség alkotóját, a szentséges király a város közepén azon nyomban nagy monostort kezdett építtetni Szent Péter és Pál apostolok tiszteletére a bulgárok és szlávok vezérének kincseiből, Keánéból, akit megölt. Nagy jószágokkal tette dússá és a római egyházakéhoz hasonló szabadsággal ruházta fel a római Curia tiszteletére, melyet testi valóságában meglátogatott. Midőn ezt építették, a kőfaragómestereket Görögországból hozták, és a szentséges király a királynéval ájtatosság okából ott tartózkodott. A királyné ezután kereszteket, táblákat és ékességeket készített. Belekezdtek a nagy műbe, de bár sok esztendeig dolgoztak rajta, nem fejezhették be azt a monostort Szent István király életében; úgy akarta Isten, hogy sok idő múltán a boldogságos István király unokája, szentséges László király fejezze be a munkát, hogy tudniillik beváltsa ősének fogadalmát, miképpen alább majd bővebben elmondjuk. Szent István király szokása jobbára az volt, hogy évenként legalább három ízben látogatta meg a maga alapította egyházakat, és midőn elérkezett egy ilyen egyházhoz, először is meglátogatta mind az oltárokat, mindegyiknél imádkozott, majd kimenvén, körüljárta az egész templomot, gondos szemmel és apróra megvizsgálta a falak és a tetők hibáit, repedéseit, nyomban elrendelte, hogy tatarozzák, és addig el nem távozott a városból, illetve faluból, míg a javítást nem látta. Megértvén ezt Gizella királyné, midőn Magyarországon valamely egyházhoz elérkeztek,



maga elé hozatta mind az Isten házában levő fölszereléseket, és évenként kijavított minden javítani való gyolcsot, bársonyt és szövetholmit. Fiuk, Szent Imre, a maga bíbor öltözeteit tette le az oltár elé oltárterítőnek, miképpen mai napig meggyőződhetünk erről a királyi egyházakban. Szent atyja aranyos erszényt hordott övén, telve színezüst dénárokkal, és midőn szegényt látott, nyomban odament és saját kezével gondoskodott róla: ezért van mind a mai napig Magyarország szeme előtt az a könyörületes jobb kéz testi valóságában.
KÖZBEN TÖRTÉNT DOLGOK
Az Úr 1022-ik évében számos helyen sok nagy tűzvész támadt; igen nagy fölindulás is volt, május tizenkettedikén a nap tizedik órájában, az Úr mennybemenetele utáni pénteken; június 22-én mintha két nap látszott volna az égen.
SZENT IMRE HERCEG HALÁLÁRÓL ÉS VAZUL SZEMÉNEK KITOLÁSÁRÓL
Miután az Úr dicsőségessé tette az ő irgalmát Szent István királyban, kardjának színe elől megfutamította a királyokat, mind a körül fekvő nemzetek fejedelemségeit és hatalmasságait alávetette uraságának: Szent István király úgy tervelte és szilárdan elhatározta, hogy az evilági dicsőség minden pompáját félreveti, az ideigtartó királyság koronáját leteszi, és egyedül Isten szolgálatának szenteli magát. Elhagyja a külső gondokat, csöndes békességben, szemlélődésben tölti életét; a királyi fönség koronáját pedig fiának, Imre hercegnek akarta adni, aki szentséges erkölcsökkel volt megáldva. Szent Imre herceg ifjúsága virágjában volt, isteni ajándékok a közönséges emberi természet fölé magasztalták, fel volt ruházva az igazság, bölcsesség, vitézség, mérséklet, okosság, tudomány, szelídség, irgalmasság, jóság, bőkezűség, alázatosság és türelem erényeivel, ékes volt a katolikus élet meg a közügyek intézésének virtusaival is, hasonlóan atyjához, Szent Istvánhoz. Midőn tehát a szentséges atya át akarta adni fiának a kormányzás gondját és az országlás terhét, Szent Imre herceg hirtelen halállal még előbb meghalt. Siratta őt Szent István király és egész Magyarország vigasztalhatatlan, nagy sírással. A keserves, nagy fájdalom beteggé tette



Szent István királyt, súlyos kórságba esett; hosszú napok után is csak alig érte meg egészsége javulását, de régi épsége nem tért vissza soha többé. Gyötörte lábfájás; szomorúság, jaj gyötörte, kivált amiért atyafiságában nem látott senki olyast, aki az ő halála után keresztényi hitben tartsa meg országát. Mert a magyar nemzet inkább hajlott a pogány szertartásokhoz, mint Krisztus hitéhez. Ezenközben testi ereje megfogyatkozott, érezte, hogy nagy bágyadtság nyomja: sietvén elküldötte Buda nevű követét, Egyrőt fiát, hozza ki a nyitrai börtönből nagybátyja fiát, Vazult, akit a király ifjúi kicsapongása és oktalansága miatt záratott el, hogy megjavuljon; vezesse hozzá, hogy mielőtt meghal, királlyá tehesse. Meghallotta ezt Gizella királyné, tanácsot tartott Budával, ezzel az alávaló emberrel, és nagy hamarsággal elküldötte követét, név szerint Seböst, ugyanannak a Budának fiát abba a börtönbe, ahol Vazult őrizték. Sebös tehát megelőzte a király küldöttét, kitolta Vazul szemét, és ólmot öntött fülének üregébe – majd Csehországba menekült. Utána megérkezett a király küldötte, látta a megvakított szeműt, és azon módon, sebesülten vezette a királyhoz. Látta Szent István király, milyen nyomorúságosan megcsonkították, keservesen sírni kezdett, de nyomta a betegség terhe, és így nem adhatta meg a gonosztevőknek méltó büntetésüket. Magához hívta tehát unokaöccsének, Szár Lászlónak fiait, Andrást, Bélát és Leventét, azt tanácsolta nekik, fussanak, amilyen gyorsan csak tudnak, hogy megóvják életüket és testi épségüket. Ezek megfogadták a szent király bölcs tanácsát, és Csehországba futottak a bajok és fájdalmak színe elől.
SZENT ISTVÁN KIRÁLY MEGHAL, ELTEMETIK FEHÉRVÁROTT
A szentséggel és kegyelemmel teljes Szent István király azután országlásának negyvenhatodik évében, a Boldogságos, mindenkoron szűz Mária mennybemenetelének napján kiragadtatott e hitvány világból, és a szent angyalok társaságához csatlakozott. Eltemették a fehérvári bazilikában, amelyet ő maga épített Isten szentséges anyja, a mindenkoron szűz Mária tiszteletére. Sok jel és csoda történt ott e Szent István király érdemeinek közbenjárására, a mi Urunk Jézus Krisztus dicsőségére és magasztalására, aki áldott legyen örökkön-örökké, ámen. Magyarországszerte azonnal gyászra fordult a lantpengetés, az ország népe mind, nemesek és nem nemesek, gazdagok és szegények egyaránt siratták a szent



király halálát, bőséges könnyhullatással és sok jajszóval gyászolták az árvák kegyes atyját. A szomorúság és fájdalom jeléül gyászruhát öltöttek, az ifjak és szüzek három évig nem táncoltak, elhallgatott mindenféle nyájas, édes hangú muzsikáló szerszám; hű szívek siralmával siratták őt; Gizella királyné pedig elhatározta Budával, gonosz csatlósával, hogy a királyné atyjafiát, a német – helyesebben: velencei – Pétert teszik királlyá; az volt a céljuk, hogy Gizella királyné kénye-kedve szerint cselekedhessék, és Magyarország – szabadságát elvesztvén – akadálytalanul a németek alá rendeltessék. Péter király atyja, Vilmos pedig Zsigmond burgundi királynak volt az öccse; Szent Zsigmond megöletése után azonban a császárhoz ment, a császár pedig a velenceiek fejévé tette, és Gertrúd nevű húgát adta hozzá feleségül: ettől nemzette Gizella királynét. Gertrúd halála után Vilmos Szent István király húgát vette feleségül, ettől nemzette Péter királyt.
PÉTER KIRÁLY KEGYETLENKEDÉSÉRŐL
Miután Pétert királlyá tették, a királyi felség kegyes hajlandóságát mindenestül elvetette, és német dühösséggel kegyetlenkedett: Magyarország nemeseit megvetette, gőgös szemmel és telhetetlen szívvel falta a föld javát, vadállati módon ordító németjeivel és fecske módjára fecsegő olaszaival. Az erősségeket, őrhelyeket és várakat németek és olaszok őrizetére bízta. Péter király felette kicsapongó volt; a király csatlósainak erőszakoskodása miatt abban az időben senki sem lehetett biztos feleségének tisztasága, leányának vagy húgának szüzessége felől, mert büntetlen tettek rajtuk erőszakot. Látván tehát Magyarország főemberei nemzetük baját, amit Isten ellen való módon cselekedtek rajtuk, tanácsot tartottak, és megkérték a királyt, parancsolja meg embereinek, hagyjanak fel az ilyen alávaló cselekedetekkel. A király azonban dölyfös kevélységében felfuvalkodott, magában forralt undok mérgének dögvészes undokságát így veté nyilvánosságra, mondván: „Ha valameddig még élek, Magyarországon mind a bírákat, a méltóságos és tekintetes, valamint az alsóbb rendű embereket, a századosokat, falunagyokat és mind a főembereket, a hatalomviselőket németekből rendelem, idegenekkel töltöm meg ezt a földet, és teljességgel a németek hatalmába adom”. És mondá: „Ez a név: Magyarország, abból származik: Nyomorország, hát hadd



nyomorogjanak.” Ez volt a viszálykodás melegágya Péter király és a magyarok között.
PÉTER FUTÁSÁRÓL ÉS ABA MEGVÁLASZTÁSÁRÓL
Péter országlásának harmadik esztendejében tehát a magyar főemberek és vitézek, a püspökök tanácsára, összegyülekeztek Péter király ellen, és gondosan kutatták, kit találhatnak az országban a királyi nemzetségből, aki alkalmas az ország kormányzására, és megszabadítja őket Péter zsarnoklásától. Az országban azonban senki ilyest nem találtak, választottak hát maguk közül egy ispánt, Aba nevezetűt, Szent István király nővérének férjét, őt tették királlyá. Aba pedig összegyűjtötte a magyarok seregét, és harcra készen Péter király ellen indult. Látta ekkor Péter király, hogy a magyarok nem támogatják, igen megfélemült, kifutott Bajorországba, hogy Henrik német király segítségét kérje. Miután Péter futással megmenekült a magyarok keze közül, a magyarok cafatokra vágva ölték meg a szakállas Budát, minden baj gonosz koholóját, akinek tanácsára Pétert ültették Magyarország nyakára, két fiának kitolták a szemét; Seböst pedig, aki Vazul szemét kitolta, úgy veszejtették el, hogy összetörték kezét-lábát; némelyeket megköveztek, másokat vasrudakkal törtek össze. Abát pedig királyi méltóságra emelték és királlyá szentelték. Aba király megsemmisítette mindama törvényeket és adókivetéseket, melyeket Péter király a maga szokásához képest rendelt el. E dolgok intézésében az ország három főembere járt elöl. Viskének hívták egyikét, Tojszlán volt a másik, a harmadik pedig Peszli, akik nemzetük szabadságát keresték, és hívséggel törekedtek arra, hogy az országot visszaszerezzék a királyi magnak. Aba királyságának harmadik évében Péter eljött Henrik német királlyal, és nagy sereget hozott Aba király ellen. Mikor Aba király meghallotta volt, hogy a magyarok elhagyták Pétert, de Henrik német király szívesen fogadta, az Úr 1042-ik évében követeket küldött a császárhoz, hogy kitudakolja, ellensége-e neki, amiért Pétert királyságából kiűzte. Vajon meg lehet-e vele tartós békességben? A válaszból azonban megmutatkozott, hogy a császár ellensége neki, mondván: „Mivel igaztalanul bántotta meg híveimet, maga fogja látni, mi és mennyi telik tőlem.” Hallván ezeket Aba király, megértette, hogy a császár vissza akarja helyezni Pétert a királyságba; haragra gyúlván, nagy sereget gyűjtött, berontott Ausztriába és



Bajorországba, és erős harcosait két szárnyra osztva, a Duna folyó mindkét partján kard élére hányta a németeket. Elhordta zsákmányukat, sok foglyot is szedett közülük, átkelt a Traisen nevű folyón, és szedte a rabokat egészen Tulna városáig, ahol éjszakára megszállt. Történt pedig ez hatvanadvasárnap után hétfőn. Hajnalra kelvén számlálhatatlan sokaságú fogollyal, örvendezve tértek meg Magyarországba. Ezután Karintiába küldött vitéz harcosokat; ezek is sok foglyot ejtettek, úgy jöttek vissza Magyarországba. Mondják, Gottfried osztrák őrgróf Pettau tájékán megtámadta őket, elvette zsákmányukat; akkor ugyanis Ausztriában nem hercegek, hanem őrgrófok voltak. Abban az időben a császár Kölnben ünnepelte a húsvétot, és tanácsot tartott főembereivel, hogy országának a magyarok okozta sérelmeit hogyan torolja meg. Ezek egy értelemmel azt javallották neki, hogy miután a magyarok ok nélkül törtek ellenség módjára országába, támadjon rájuk haddal, és szabadítsa ki a rabságból foglyaikat. Nagy sereget indított tehát, és Vratiszláv cseh herceg tanácsára, a Duna északi partján vonult a magyar határra. A magyarok követei megígérték a császárnak, hogy a magyarok mindenben parancsai szerint cselekszenek, csak Pétert nem fogadják vissza királyul; a császár azonban mindenképpen erre törekedett. Esküvel kötelezte el magát ugyanis Péternek, hogy visszahelyezi országába. Ehhez azonban a magyarok semmiképpen sem járultak hozzá; ajándékot adtak, és megígérték, hogy a német foglyokat elengedik, mire a császár sietve visszament, mert Gozilo herceg fia Gottfried lotaringiai herceg megtámadta.
A CSÁSZÁR ABA ELLEN MAGYARORSZÁGBA JÖN
A következő esztendőben Aba követeket küldött a császárhoz, és békét keresett; megígérte, hogy elengedi a nála levő rabokat, és illő váltságot ad azokért, akiket vissza nem adhat. A császár nem akart addig egyezkedni, amíg nem megy Bajorországba, hogy a békekötésnél azok is jelen legyenek, akiket a magyarok igaztalanul bántottak. A császár tehát eljött Magyarország határára, és másnapra meg akarta vívni a gyepűket, amelyekkel a magyarok elrekesztették a Rábca folyót. Eközben Aba király követei megkérték a császárt, szabjon méltányos határidőt, hogy visszaküldhesse mind a rabokat, és ezenfelül ajándékot is adjon neki. A



császárt csábította az ajándék, meg más súlyos ügyek is gátolták, úgyhogy visszatért Burgundiába, Besançon városába. Ettől fogva Aba király biztonságban volt, arcátlanná vált, és dölyfösen dúlt-fúlt a magyarok ellen; úgy ítélt ugyanis, hogy mindenki egyforma, az urak a szolgákkal, sőt semmibe vette az esküszegést is; megvetette ugyanis az ország nemeseit, és mindig a parasztokkal, nemtelenekkel tartott. A magyar nemesek nem hagyták ezt ennyiben, sérelmeiket nehezen tűrték: összebeszéltek és összeesküdtek, hogy megölik. Egyikük azonban feljelentette a királynak azokat, akik életére törtek; a király közülük bírói vizsgálat nélkül megölette, akiket elfoghatott; ez okozta a legnagyobb veszedelmét. Midőn ugyanis a király Csanádon ülte a nagyböjtöt, a nagyböjt folyamán, tanácskozás ürügyével mintegy ötven nemes férfiút egy házba zárt, fegyveres vitézeivel levágatta őket; bűnbánatot se tarthattak, meg se gyónhattak. Szent Gellért csanádi püspök ezért kánoni szigorúsággal dorgálta meg a királyt, és megjósolta, hogy küszöbön áll veszedelme. Az összeesküvők közül egyeseket ez még jobban ösztönzött; a császárhoz menekültek, és Aba ellen szóltak, mondván, hogy az esküszegést semmibe veszi, megveti a nemeseket, akik királlyá emelték maguk fölé, nemtelen parasztokkal lakomázik, lovagol és társalog mindszüntelen. Mondotta nekik a császár: „Ez bizony nem nemes emberhez méltó, éppen ellenkezőleg.” Szüntelen ösztökélték tehát a császárt, hogy bosszulja meg Aba királyon az igazságtalanságot, mert nem adta vissza rabjait, miképpen ígérte, és az okozott kárt sem térítette meg. A császár tehát a magyarok ösztökélésén felindulva noricumi és cseh seregekkel, flandriaiakkal meg udvari hadaival az osztrák őrgrófságba ment, de titkolva, hogy Magyarország ellen vonul, úgy tett, mintha Abát egyezségre akarná szorítani, aztán visszatér. Aba király követei a császárhoz mentek, visszakövetelték azokat a magyarokat, akik a császárhoz menekültek, panaszkodtak rájuk, és mondták, hogy azok Magyarország orzói és latrai, ők szítják a civódást és a háborúságot a magyarok és a császár között, noha ők híven szolgálnák a császárt; ezért az ilyen konkolyhintőket Aba magyar király kezére kell adni. A császár azonban azt felelte, hogy ezt semmiképpen sem teszi. Gyors menettel a magyar határra támadt, benyomult Sopronnál, mikor azonban Babótnál át akart kelni a Rábcán, nem tudott áthatolni a Rábca folyón a kiöntött vizek, a sűrű bozótok és az áthatolhatatlan, ingoványos mocsarak miatt. A császárral és Péter királlyal levő magyarok ekkor egész éjjel vezették a sereget a Rába és a Rábca folyó mentén; és napfölkeltekor egy könnyű gázlón át is keltek.



Aba király nagyszámú fegyveressel Ménfőnél, Győr közelében szállott vele szembe; felette bízott a győzelemben, mert némely bajorok azt üzenték neki, hogy a császár csak kevés emberrel jött ellene. Mondják, Aba király győzelmet is nyert volna, de azok a magyarok, akik barátsággal maradtak Péter király iránt, földre dobták zászlaikat és megfutottak. Azt is mondják a németek, hogy mielőtt megütköztek, égi jelként ritkás köd szállt le, majd Isten heves szélvihart támasztott, s ez szörnyű port vitt a magyarok szemébe; mondják ugyanis, hogy a pápa úr már előbb kiátkozta a magyarokat, amiért királyukat, Pétert megfosztották méltóságától. Sokáig és keményen folyt a csata, végre a császár, Isten segítségében bízván, győzelmet aratott. A vesztes Aba király pedig elmenekült a Tisza felé, és egy faluban a magyarok, akiknek uralkodása alatt ártott, az Öregbarlangban kegyetlenül legyilkolták. Tetemét a falu melletti templomba temették; néhány esztendő múlva kiásták a sírból: szemfödelét és ruháit romlatlanul találták, sebhelyei begyógyultak. Akkor eltemették őt saját monostorába, Sárott. Mikor a császár visszatért táborába, alázatosan leborult az üdvöt adó kereszt szentséges fája előtt, levetette saruit, csupasz testére ciliciumot kötött, s a néppel egyetemben magasztalta Isten irgalmasságát, hogy megszabadította őt ama napon a magyarok kezéből. Ama napon véghetetlen sokaságú német veszett el azon a helyen. Ezért annak a helynek az ő nyelvükön mai napiglan Verloren-Bayer a neve, a mi nyelvünkön pedig Vessz-német. A tetemek szaga miatt ugyanis két hónapig azon a tájon jó móddal ember át nem haladhatott: az íjászok ölték meg őket. Ezenközben a magyarok összegyülekeztek, könyörögve járultak a császárhoz, bocsánatot és irgalmat kértek tőle, amit a császár derűs arccal, kegyesen fogadott; meg is adta, amit kértek. Azután mind az egész sokaságával Fehérvárra ment melyet a németek Weissenburgnak hívnak –, ez lévén a magyar királyság székes fővárosa. Itt a magyarok császárhoz illő tisztességgel és nagy készülettel fogadták a császárt; ő Péter királyt teljességgel visszahelyezte a koronás királyságba, Szent István király szentséges jelvényeit királyi módon ráöltötte, saját kezével vezette a királyi trónhoz, a dicsőséges Istenanya, a mindenkoron szűz Mária székesegyházában királyi módra ültette a trónra, és ott kibékítette a királyt a magyarokkal és a magyarokat a királlyal; a magyarok kérésére megengedte, hogy megtarthassák a magyar szokásokat, és törvényeik szerint ítéljenek. Ilyenformán rendezvén mindezeket, kívánság szerint sikerülvén dolgai, a császár visszatért Regensburgba, Péter királyt Magyarországon hagyta saját őrségével.



A CSÁSZÁR VISSZATÉR MAGYARORSZÁGBA
A következő esztendőben a császár visszatért Magyarországba; Péter király húsvét szent ünnepén, a magyarok és németek színe előtt átadta neki Magyarországot aranyozott lándzsa képében. Ezenfelül a király sok nagyszerű ajándékkal tisztelte meg a császárt, aki dicsőségesen tért meg hazájába. Ezenközben a Csehországba futamodott András, Béla és Levente ínséges szegénységük miatt átmentek Lengyelországba; Miska lengyel fejedelem kegyesen és tisztességgel fogadta őket. Éppen ekkor a pomeránok megtagadták a lengyel fejedelemtől köteles évi adójukat; a fejedelem a neki járó adót fegyveres kézzel kezdte behajtani. A pogány pomeránok és a keresztény lengyelek egy értelemmel azt határozták, hogy fejedelmeik mérkőzzenek meg páros viaskodásban: ha veszít és elesik a pomerán, fizesse meg a szokásos adót – ha pedig a lengyel marad alul, csak a maga kárát sirassa. Miska fejedelem és fiai visszariadtak a rájuk kényszerített páros viaskodástól; ekkor Béla tolmács szavával lépett közbe, és így szólt: „Ha nektek, lengyeleknek és a fejedelem úrnak úgy tetszik, megvívok országotok javáért és a fejedelem becsületéért, noha nemesebb vagyok, mint ez a pogány!” A lengyeleknek és a pomeránoknak egyaránt tetszett a dolog. Mikor aztán lándzsával felfegyverkezve összecsaptak, Béla a hagyomány szerint oly emberül taszította le paripájáról a pogányt, hogy mozdulni se bírt helyéből; azután kardjával a földhöz szögezte; maga a pomerán fejedelem is vétkesnek vallotta magát. Ennek láttára a pomeránok alázatosan meghódoltak a lengyel fejedelemnek, és ellentmondás nélkül megfizették a szokott évi adót. A fejedelem visszatért a Béla szerzette győzelemmel, magasztalta Béla herceg vitézségét és erejét, feleségül adta hozzá leányát, vele adta az egész pomerán adót, és elrendelte, hogy szolgáltassanak neki elegendőképpen, bőven mindent, amire csak szüksége volt; megtisztelte őt mindenképpen, és hercegségbe helyezte, nem mulasztván el jó mennyiségű földet is juttatni számára örökségül.
BÉLA HERCEGRŐL, AKIT BENINNEK HÍVTAK



Béla herceg Lengyelországban két fiat nemzett; egyiknek neve Géza lőn, a másiké – nagybátyja nevéről – László. Andrásnak és Leventének nem tetszett, hogy Béla miatt csak koloncok legyenek a lengyel fejedelemnél, méltatlannak találták, hogy csak az ő neve miatt éljenek a fejedelem udvarában. Engedelmet nyervén a fejedelemtől, otthagyták Béla fivérüket, és elmenvén, mentek Lodoméria királyához; de ez nem fogadta be őket. Nem volt hová fejüket lehajtsák, hát eltávoztak onnan a kunokhoz. Látták a kunok, hogy előkelő emberek, azt gondolták, azért jöttek, hogy kikémleljék földjüket; és ha egy magyar rab rájuk nem ismer, nyomban megölik őket. Így hát egy ideig ott tartották őket. Azután továbbindultak Oroszországba. Abban az időben Magyarország némely főemberei sóhajtoztak országuk romlásán, és meg akarták szabadítani Magyarországot Péter zsarnokságától; rendületlenül hívei maradtak Andrásnak, Bélának és Leventének, akik Szent István király törzsökéből származtak; híven szolgálták őket, és követek útján küldtek nekik javaikból, amijük csak volt. Viska, Buha és Buhna voltak ezek a főemberek, meg egyéb atyafiságuk: ezek folyton sóhajtozva és nyögve várták az alkalmatos időt, mikor hozhatják vissza Magyarországba Andrást, Bélát és Leventét; minden erejükkel azon voltak, hogy visszaadják az országot Szent István király nemzetségének, aki szerette és fölmagasztalta őket. Péter király pedig, akit a német király hatalma emelt föl, már nem is uralkodott, hanem kegyetlen zsarnoksággal nyomta el és ostorozta Magyarországot. Némely gazok – nevezetesen Buda és Devecser – segítségével azután Péter meghallotta, miről gondolkoznak az említett magyar nemesek, név szerint Viska, Buha és Buhna, meg az ő atyafiságuk: hogy az országot visszaadják a királyi nemzetségnek, és visszahozzák az országba Péter király ellen Andrást, Bélát és Leventét. Péter király heves haragra lobbant, elfogatta, deresre húzatván megölette őket; némelyeket megkínoztatott, szemüket vájatta ki, és a magyarokat mind oly nagy szorongással töltötte el, hogy inkább halni akartak, semhogy ilyen sanyarúságban éljenek. Ekkor a magyar nemesek, látván nemzetük baját, összegyűltek Csanádon, tanácsot tartottak, és egész Magyarország nevében ünnepélyes követséget küldtek Oroszországba Andráshoz és Leventéhez, szólván hozzájuk: egész Magyarország híven várja őket, és készségesen hallgat rájuk az egész ország, miként királyi nemzetségre, csak jöjjenek haza Magyarországra, és oltalmazzák meg a németek dühétől. Esküvel fogadták meg azt is, hogy mihelyt bejönnek Magyarországra, mind a magyarok egy lélekkel hozzájuk gyűlnek, és uralmuk alá vetik magukat.



András és Levente azonban attól tartott, hogy valami leplezett kelepce ez, és titkon követeket küldtek Magyarországba. Mikor aztán Újvárba érkeztek, melyet Aba király épített, íme csapatostul özönlött hozzájuk mind a magyar sokaság, és ördögi sugallattól felgyúlva, megátalkodottan követelték Andrástól és Leventétől, engedjék meg, hadd éljen az egész nép pogány módra, ölhessék le a püspököket és egyháziakat, ronthassák le az egyházakat, vethessék el a keresztény hitet, és tisztelhessenek bálványokat. Meg is engedték nekik, hogy kövessék szívük óhajtását, hogy menjenek és vesszenek el ősatyáik tévelygéseiben, különben nem harcoltak volna Andrásért és Leventéért Péter király ellen. Belus várából Vata volt a neve annak, aki először ajánlotta magát az ördögnek, leborotváltatta fejét, és pogány módra három varkocsot eresztett; sok idő múltán fia, János is atyja szertartását követte, sok varázslót, jósnőt és táltost gyűjtött maga köré, akiknek bűvölése-bájolása igen beajánlotta őt az uraknak. Egyik Rasdi nevezetű papnőjét a legkeresztényibb Béla király fogatta el, és oly sokáig tartotta börtönbe zárva, amíg saját lábait ette meg, és ott veszett. Meg vagyon írva a magyarok tetteiről szóló régi könyvekben, hogy a keresztényeknek teljességgel tilalmas volt feleséget venni Vata és János nemzetségéből, akik úgy eltávoztatták a magyarok népét Krisztus hitétől a kegyelem idején, amiképpen Dátán és Abiron lázadást támasztottak az Úr ellen az ótestamentum korában. Ekkor tehát Vata átkos és kárhozatos biztatására mind a nép az ördögnek szentelte magát, lóhúst ettek, és mindenféle gonosz bűnt cselekedtek. Megölték a katolikus hitnek szolgáló papokat és világiakat, és lerontották Isten számos egyházát. Majd fellázadtak Péter király ellen, gonosz halálra adták mind a németeket és olaszokat, akik Magyarországon szétszórva mindenféle hivatalt viseltek. Éjszaka sebes lovon három kikiáltót küldtek Péter táborába, ezek hirdették Isten, András meg Levente parancsolatát és szavát: hogy öljék meg a püspököket és papokat, üssék le a dézsmaszedőket, kövessék újból a pogány hagyományokat, és vesszen Péter emlékezete is németjeivel meg olaszaival együtt mindörökre. Reggelre kelvén, megtudta a király, mint esett a dolog, bizonyságot szerzett arról, hogy a fivérek visszatértek, és parancsolatukra a magyarok megölték az ő tisztjeit; de titkolta, hogy megrémült a zűrzavar miatt, sőt inkább vidámnak mutatkozott; fölszedte táborát, és Zsitvatőnél átkelt a Dunán, hogy Fehérvárra bevonuljon. A magyarok azonban megneszelték szándékát, elébe vágtak, megszállták a harangtornyokat és a város bástyaországait, bezárták a kapukat, őt meg



kirekesztették. Ezenközben András és Levente előrehaladtak a sokasággal, Magyarország közepén át eljutottak a révhez, amelynek közönséges neve: Pest. Meghallották ezt Gellért, Besztrik, Buldi és Beneta püspökök meg Szolnok ispán, kiindultak Fehérvár városából András és Levente hercegek elé, hogy tisztességgel fogadják őket. Amikor az említett püspökök sietve arra a helyre értek, amelynek neve Diód, mielőtt az urakhoz mentek, ott misét akartak hallgatni Szent Szabina egyházában. Szent Gellért püspök tehát fölöltötte a misemondáshoz a papi ruhát, és hogy buzdítsa őket, szólott hozzájuk, mondván: „Atyámfiai és püspöktársaim és mind, ti jelenlevő hívek! Tudjátok meg, hogy ma a vértanúság koronájával a mi Urunk Jézus Krisztushoz jutunk az örök boldogságra. Föltárom nektek Isten titkát, amiképpen ma éjszaka nékem megnyilatkozott: láttam ugyanis a mi Urunkat, Jézus Krisztust, ült az ő szentséges anyjának, a mindenkoron szűz Máriának ölében, és magához híván minket, a maga kezével nyújtotta nekünk testének és vérének szentségét; mikor azután Beneta püspök is elébe járult, Krisztus elvonta előle a szentséget. Ebből következik, hogy őneki ma nem lesz része a mi vértanúságunkban.” Ezután Gellért püspök intette őket, hogy gyónják meg egymásnak bűneiket, majd misét hallgattak, és imádságba merültek; a biztos reménység felderítette őket, hogy a vértanúság által elnyerik az örök boldogságot; majd mindnyájan megáldoztak. Azután felkerekedtek, és a Dunának pesti révéhez igyekeztek. Szent Gellért püspök, mivel kicsiny termetű volt, és Isten szolgálatában felemésztette minden erejét, kocsin utazott. Amikor a nevezett révhez ért, íme a gonosz emberek, vagyis Vata és ördögtől megszállott cinkosai annak ajánlották magukat – rárontottak a püspökre és minden társaikra, és kövekkel borították el őket. Szent Gellért püspök mindszüntelen a kereszt jelét vetette azokra, akik kövezték; ennek láttára amazok még jobban feldühödtek, megtámadták őt, a Duna partján fölfordították kocsiját, talyigára tették, és lebocsátották Kelenföld hegyéről. És minthogy ott még lélegzett, mellét lándzsával szúrták át, majd egy kövön szétzúzták az agyát. Krisztus dicsőséges mártírja így költözött át a világ bajoskodásaiból az örök boldogságra. A Duna gyakran kiáradt ama nagy kő fölé, melyen Szent Gellért fejét összezúzták, de hét esztendő alatt sem tudta lemosni róla a vért; végre a papok fölszedték, ez a kő most Csanádon van az ő oltára tetejében. Azon a helyen, ahol a fejét szétzúzták, most a hegy alatt Boldog Gellért vértanú tiszteletére épült egyház látható. Gellért velencei eredetű, rosacciói szerzetes volt; Pannóniába jött, és először Bélben élt remeteéletet,



utóbb a csanádi egyház püspökévé tétetett. Buldi püspök is megkövezve költözött át a dicsőségre. Besztrik és Beneta sajkán keltek át a Dunán Andráshoz és Leventéhez; a túlsó parton levő eretnekek megsebezték Besztrik püspököt, úgyhogy harmadnapra meghalt; András herceg eközben odaért, és megszabadította kezükből Beneta püspököt. Így teljesedett be Szent Gellért jóslata, mert Beneta kivételével mindnyájan vértanúkká lettek, Szolnok ispán is: paripáján a Dunába ugrott és úsztatott; jött egy Murtmur nevű sajkás, és fölvette csónakjába, hogy megmentse a haláltól. Mert ezt a Murtmurt Szolnok ispán vitte keresztvíz alá. Mikor aztán meg akarta menteni az ispánt, a pártosok halállal fenyegették, ha meg nem öli Szolnok ispánt; Murtmur megijedt a fenyegetéstől, és az ispánt sajkájában karddal ölte meg. Papok és világiak oly nagy sokasága szenvedett vértanúságot Krisztusért ama napon, hogy számukat csak Isten meg az angyalok tudják.
PÉTER KIRÁLY HALÁLÁRÓL
Látta Péter király, hogy a magyarok egy lélekkel András és Levente hercegekhez csatlakoztak: maga hát németjeivel futásnak eredt Moson felé, hogy onnan átmenjen Ausztriába; de meg nem menekülhetett. A magyarok ugyanis közben már elfoglalták az ország kapuit és kijáratait; de András herceg követe is visszahívta Péter királyt békesség ürügyével, és tisztséget ígért neki; mondják, ez hitt is a szónak és visszafordult, de inkább kényszerűségből tette, mert már látta, hogy seregétől elvágták, és sietve Fehérvárra akart visszatérni. Amikor Zámor faluba ért, az említett követ csellel el akarta fogni, hogy megkötözve vigye András herceghez. Péter azonban megneszelte ezt, bevette magát egy udvarházba, és három napig emberül harcolva védekezett. Végül is az íjászok minden katonáját megölték; maga élve esett foglyul, akkor megvakították, és Fehérvárra vitték; nagy fájdalmába hamarosan belehalt. Pécsett temették el második országlásának harmadik évében, Szent Péter apostol egyházában, melyet ő alapított.
ANDRÁS KIRÁLYT A MAGYAROK MEGKORONÁZZÁK



András herceget ezután ellenség nem háborította, biztonságban koronázták Székesfehérvárott királlyá, de csak az a három püspök, aki megmenekült a keresztények nagy veszedelméből, koronázta meg az Úr 1047-ik esztendejében. Megparancsolta tehát egész nemzetének, fejvesztés terhe mellett, hogy hagyják el a pogány szokást, amit előbb engedélyezett nekik, térjenek vissza Krisztus igaz hitére, és mindenben ama törvény szerint éljenek, amelyre Szent István király oktatta őket. Levente éppen ezekben a napokban halt meg; ha tovább élt volna és hatalmat nyer az országban, kétségtelenül egész Magyarországot megrontja a pogány bálványozással; minthogy Levente nem élt katolikus módra, a Dunán túl, Taksony falvánál temették el; mondják, ott van eltemetve pogány módra őse, Taksony is. Mondják, hogy e három testvér Vazul fia volt valami Tátony nemzetségbeli lánytól, és nem származtak igaz házasságból; ez okból nemességük a Tátonyoktól ered. Hamisság ez minden bizonnyal és gonosz mese. Hiszen enélkül is nemesek, mert Szár László fiai, aki állítólag Ruténiából vett feleséget; tőle származott a három fivér. Ezt az András királyt Fehérnek és Katolikusnak nevezték; három esztendő alatt a magyarok adófizetőivé tette fegyvereivel a lengyeleket, cseheket és osztrákokat. András király, elvesztvén öccsét, Lengyelországba küldött másik öccséhez, Bélához, nagy szeretettel hívta őt, mondván: „Együtt voltunk hajdan ínségben és fáradalmakban, kedves öcsém; most arra kérlek, ne késlekedjél, gyere hozzám, hogy társak legyünk az örömben, és együtt lévén, örvendezve osztozzunk meg az ország javain. Nincsen nekem örökösöm, se testvérem rajtad kívül; te légy az örökösöm, te kövess a királyságban.” Megindították ezek a szavak Bélát, egész háza népével eljött a királyhoz; meglátta a király, és örvendezett nagy örvendezéssel, minthogy öccsének ereje is támogatta. Ezután a király és öccse Béla tanácsot tartottak, három részre osztották az országot, ebből kettő a királyi fölség, vagyis hatalmasság tulajdona maradt, a harmadik részt pedig a herceg kapta tulajdonul. Magyarországnak ez az első elosztása hercegei és királyai között a viszálykodásnak és hadakozásoknak magva lett. András király ebben az időben épített monostort Szent Ányos tiszteletére a Balaton tava mellett, a Tihany nevezetű helyen. Feleséget is vett magának, a rutén fejedelem leányát, ettől nemzette Salamont és Dávidot; Marót falubeli ágyasától pedig nemzette Györgyöt. Béla herceg



pedig Lengyelországban nemzett gyermekeket, Gézát és Lászlót, Magyarországon pedig Lampértet nemzette és leányokat. A király és a herceg békességes, nagy nyugalomban élt.
A NÉMETEK KIRÁLYÁRÓL
Abban az időben a németek királya nagy sereggel megszállta Pozsony várát. Az volt a szándéka, hogy megbosszulja a Péteren esett igazságtalanságot, és a maga uralma alá hajtja Magyarországot. Sok hadigépet állított fel a vár megvívására, de nyolcheti táborozással sem jutott semmire. A nevezett király hajón érkezett Pozsony várának ostromára. Ekkor a várbeli magyarok találtak egy az úszás mesterségében igen okos embert, a neve Zotmund volt. Az éj csendjében a császár hajóihoz küldték; a víz alatt jutott oda, megfúrta mind a hajókat: hirtelen megteltek vízzel, és a németek ereje odaveszett. Férfiatlanul, erejüket vesztve, hazatértek. Sok vitéz volt Pozsonyban, de a legkiválóbbak voltak közülük Vojtek, András, Vilongárd, Oros és Márton, akik naponként keményen megharcoltak a németekkel. Ugyanezen okból a következő esztendőben is eljött a császár Magyarországra nagy sokaságú harcossal, a Zala és Zselic patakok forrása mellé. Eleséggel rakott hajókat is küldött Magyarországra a Dunán: ezek élére atyjafiát, Gebhard püspököt állította. Ennek hallatára András király és Béla herceg mind a búzakereszteket és szénaboglyákat fölégették, és messze elvezérelték a lakosokat minden barmaikkal azokról a tájakról, amerre a császár útja vezetett. Amikor a császár benyomult Magyarországra és a felégetett vidékekre ért, nem talált eleséget sem vitézeinek, sem lovainak; azt sem tudta, hol vannak hajói, azokról sem kaphatott semmi segítséget. Átkelt hát az erdőkön, elközelgett a badacsonyi hegyekhez, miközben mindenféle eleségben nagy hiányt szenvedett. Gebhard püspök eközben Győrbe érkezett, levelet küldött Henrik császárhoz, tudakolta tőle, hol várjon reá. Isten akaratából András király kóborlói elfogták és a király elébe vezették a levél vivőjét. Amikoron Miklós püspök tolmácsolásából megértették a levél tartalmát, Gebhard püspöknek feleletet írtak levélben, és azt elküldték neki holmi jövevénnyel; ez úgy tett, mintha a császár küldené, elvitte Gebhard püspöknek a levelet, melyben ilyenféle állt: „Tudd meg, kiváló Gebhard püspök, birodalmunk nagy és veszedelmes ügyei arra



kényszerítenek minket, hogy Magyarországból Németországba térjünk meg: ellenségeink ugyanis megszállották birodalmunkat. Eredj hát sietve, rontsd el a hajókat, amilyen gyorsan csak tudod, és siess utánunk Regensburgba; Magyarországon ugyanis te sem vagy többé biztonságban.” Megértvén ezt Gebhard püspök, hamar Németországba futott. A császár pedig csalódott reménységében, hogy a hajókról kap segítséget, és halálos éhínségre jutott. Nyomorúságos ínség sanyargatta mind egész seregét a lovakkal és málhásállatokkal együtt. Ezenfelül a magyarok és a besenyők éjszakáról éjszakára kegyetlenül zaklatták, mérgezett nyilakkal öldösték őket, sátraik közé pányvát hánytak, és így sokat elragadtak azok közül, akik valami szolgálatban jártak. Megrémültek a németek a nyílzáportól, mely elárasztotta és fogyasztotta őket, földbe ásták magukat, és maguk fölé borítva pajzsaikat, elevenek és holtak egy sírban feküdtek. Mert a sírban, amit nappal halottnak ástak, éjszakára élő feküdt, és amit éjszaka élőnek ástak, nappalra halott foglalta el. Látta a császár, micsoda és mennyi veszedelem bénítja meg, elküldött András királyhoz és Béla herceghez, s örök, szilárd békét kért; azt mondotta ugyanis, ha András király szabad utat enged neki hazafelé, és éhségtől gyötört seregét eleséggel látja el, soha András királyt és utódait meg nem támadja, soha a magyar királyt szóval, tettel vagy tanáccsal meg nem bántja; sőt ha valaki utódai közül fegyvert fog Magyarország ellen, szálljon arra a mindenható Isten haragja, és átkozott legyen mindörökre. Zsófia nevű leányát is András király fiához, Salamonhoz adja feleségül, örök békesség nyomatékának céljából, noha előbb már a francia király fiának adta nagy esküvéssel. Hit alatt meg is esküdött, hogy mindezt híven megtartja. András király és Béla herceg békeszeretők voltak, nem akarták a civódás magjait elszórni: békességet kötöttek hát a császárral; a császár pedig személyesen is esküvel erősítette meg, hogy híven megtartja mindazt, amit mondott. Ekkor András király – a magyar királyok szokott bőkezűségével – ötven óriási vizát küldött a császárnak, kétezer szalonnát, ezer hatalmas bikát és több kenyeret, mint amennyit magukkal vihettek, juhokat, ökröket, vagyis szarvasmarhákat és bort is fölös bőséggel. A mértéktelen falánkságtól és az ital vedelésétől sok német holtra ette magát és holttá részegedett. A többi a magyarok irgalmából megszabadult a halál torkából, visszahagyta sátrát, pajzsát, elhajigálva minden felszerelését, és oly gyorsan futott vissza Németországba, hogy hátra se nézett. Ezért azt a helyet, ahol a németek



olyan gyalázatba estek és pajzsaikat elhajigálva megfutottak, Vértes hegyének nevezik mind a mai napig.
SALAMON MEGKORONÁZÁSÁRÓL, ATYJA, ANDRÁS KIRÁLY ÉLETÉBEN
Miután Henrik császár ilyen szégyenletesen hazafutott Magyarországból, András király követeket küldött hozzá, és követelte, hogy adja leányát, Zsófiát, feleségül az ő fiához, Salamonhoz, miképpen megígérte. A császár meg is tartotta híven, mit esküvel ígért. A Morva folyó mellett ülték meg tehát a királyi lakodalmat, a békeszövetséget nyomatékosan megerősítették, és a császár meg a király örömmel tért haza. Hamarosan ezután András királyt szélütés érte, és ettől fogva télen-nyáron hordszéken cipelték. Szent István király halála óta tehát tizenegy esztendő és négy hónap telt el András király uralkodásának első évéig. Ebből a német, vagyis igazában velencei Péter első és másodízben öt és fél esztendeig uralkodott, Aba pedig három évig országolt. Mivel a rokoni szeretet és a vérségi vonzalom bizony gyakran áll az igazság útjába, András királyban is az atyai szeretet legyőzte az igazságot: megszegte ígéretét, ami nem méltó királyhoz, és uralkodásának tizenkettedik évében, vénségétől rokkantan, fiát, Salamont, még mint ötesztendős gyermeket egész Magyarország királyává kenette és koronáztatta. Tettette ugyan, hogy ezt az ország békessége érdekében cselekszi, mert a császár nem adná leányát az ő fiához, Salamonhoz, ha meg nem koronázza. Amikor azután Salamon koronázásán azt énekelték: „Légy ura testvéreidnek...”, és Béla herceg tolmács útján megértette, hogy a kisded Salamont az ő urává rendelték, erősen méltatlankodott. Mások azt mondják, hogy Béla herceg fiai, Géza és László meg az ország összes főembereinek egyetértésével kenték fel Salamont királlyá. De azután konkolyhintők ösztökölésére gyűlölség támadt köztük, a sugdosók ugyanis – akiket nagyon kedvelnek a mi napjainkban – azt beszélték a királynak, hogy Salamon csak úgy uralkodhatik, ha öccsét, Bélát megöleti; másfelől Béla herceget rábeszélték, hogy itt az alkalmas idő a királyság megszerzésére, amíg Salamon kisfiú, apját pedig a vénség és kórság megtörte. A király és a herceg tehát Várkonyba mentek; a király megértette, hogy halála után fia nem uralkodhatik a herceg akarata nélkül. Magához



szólította tehát két hívét, tanácskozott velük négyszemközt, mondván: „Meg akarom kísérteni a herceget, és kettőt kérdek tőle: a koronát akarja-e vagy a hercegséget?” A király ugyanis maga elé koronát tétetett vörös terítőre és melléje kardot, ami a hercegséget jelképezte. „Ha a herceg jó békességgel a hercegséget akarja, legyen az övé, de ha a koronát: nosza, ketten, főemberek, keljetek föl, és ugyanazzal a karddal nyakazzátok le Béla herceget!” Azok megígérték, hogy úgy cselekszenek. Amikor azonban így tanakodtak, a hírvivő ispánja, Miklós, aki a palota ajtaját őrizte, a küszöbről mindent hallott; amikor a herceget behívták a királyhoz, és belépett az ajtón, a hírvivők ispánja hamar megmondta a dolgot a hercegnek: „Ha kedves az életed, a kardot válaszd!” Többet nem szólhatott. Mikor azután a herceg belépett, meglátta a király előtt fekvő koronát és kardot; elcsodálkozott ezen; mihelyt leült, a fekvő király fölemelkedett, és ágyában ülve így szólt: „Herceg! Én megkoronáztattam fiamat, de nem kapzsiságból, hanem az ország békessége kedvéért, melyet minap a császárral kötöttem. Járj el azonban szabad akaratod szerint: ha a királyságot akarod, vedd a koronát, ha a hercegséget, válaszd a kardot; egyet közülük engedj át fiamnak – ámbár igazság szerint a korona a tiéd.” A herceg nyomban megértette Miklós ispán szavait, és ezt mondotta: „Legyen fiadé a korona, minthogy már fel van kenve, és add nekem a hercegséget.” Nyomban elvette a kardot. A király most a lábaihoz hajolt, ami ritka eset volt. Azt gondolta ugyanis, hogy együgyűségből adja fiának a koronát, amiképpen azt Levente adta neki; a herceg azonban félelemből cselekedte ezt. Végezetül rossz emberek gonosz sugalmazására a király és a herceg között mégis így meghasonlás támadt. A herceg igen éles elméjű lévén, óvakodott a király csapdájától, és egész háza népével kiköltözött Lengyelországba az ipához. Meghallotta ezt András király, tartott mesterkedéseitől; fiát, Salamont, elküldötte az ő császári ipához: sok magyar főember ment vele együtt. Béla herceg ezenközben elmondotta ipának, a lengyel fejedelemnek, mindazokat az igazságtalanságokat, amelyeket bátyjától, András királytól szenvedett; a lengyel fejedelem híven és készségesen segítségére sietett. Béla herceget ipának három dandára is támogatta, úgy tért vissza Magyarországba. Megtudta András király, hogy öccse sereggel jött be Magyarországba, ezért a német császártól két vezért küldetett a maga segítségére, nevezetesen Wilhelmet és Pothot. Ajándékkal megfogadta a cseh herceget is, akihez atyafiság fűzte, és bizakodott



zsoldosainak nagy számában; magyarja azonban nem sok volt; sokan ugyanis fiát, Salamont követték, akik az országban maradtak, legtöbben Béla herceghez csatlakoztak. Hírül vitték Béla hercegnek, hogy András királlyal nagyszámú zsoldos van, de inkább a csatán akart meghalni, semhogy harc nélkül térjen ki a király serege elől. Siető seregét rendületlenül vezérelte a Tiszához András király ellen; Wilhelm és Poth, a német vezérek pedig dühösségüktől hajtva, csapataikkal hamar átkeltek a Tiszán; megütköztek, és mindkét részről vitézül harcoltak. De Isten segítségével Béla herceg nyert győzedelmet, a német majdnem mind odaveszett, vezéreik fogságba estek. Az András királlyal levő magyarok látván, hogy Béláé a győzelem, elhagyták András királyt, és átálltak Béla herceghez. András király Németország felé futott, de el nem menekülhetett; a mosoni kapunál ugyanis elfogták. És mivel a Bakony erdejében Zirc nevű udvarházában gondatlanul tartották, meghalt. Szent Ányos hitvalló monostorában temették el, melyet ez a király alapított Tihanyban, a Balaton tavánál. De a cseh herceget is elfogták, és Béla herceg tudta nélkül megvakították, míg Wilhelm és Poth vezéreket Béla herceg elé vitték, az pedig szabadon bocsátotta őket.
BÉLA HERCEGET SZERENCSÉSEN KIRÁLLYÁ KORONÁZZÁK
Béla herceg tehát, akit Beninnek neveztek, diadalmasan és győzelmesen Fehérvárra ment, ahol a püspökök fölkenték, és a királyi koronával szerencsésen megkoronázták. Békességgel országolt, ellenség nem zaklatta, nemzetének javát kereste. Egyebek közt okosságának adta bizonyságát abban, hogy pénzt veretett, nagy érméket színtiszta ezüstből, és az eladó portékák árát szabott mérték szerint a bölcsen intézkedő elme igaz méltányosságával állapította meg. Nem tűrte, hogy a kalmárok és pénzbeváltók átkos, fösvény mohósága fölös hasznot szerezzen az együgyű és paraszti emberektől. Ugyanis kiváltképpen ez az oka annak, hogy a népek ínségre, szegénység veszedelmére jutnak; de így mindenki szabott ár szerint adott és vásárolt, igaztalanság és csalás nélkül. Szombati napra rendelte mind a vásárokat, ahol adtak és vettek; országa területére a bizánci aranyat hozta forgalomba. Miképpen fentebb írtuk, ezüstdénárokat is veretett, melyekből negyven ért egy bizánci aranyat. Ezért mondják mind mai napig negyven dénárra, hogy arany – nem mintha aranyból volnának,



hanem azért, mert abban az időben annyi dénárt értékeltek egy bizánci aranynak. Egész életében nem változtatta meg a pénz értékét. Más dolgokat is cselekedett, melyek méltók az örök emlékezetre. Bántatlanul és sértetlenül megóvatta azoknak feleségeit, gyermekeit és minden jószágukat is, akik Salamon királyt követték, hogy maguktól megtérjenek hozzá, és békén élvezzék javaikat. Ezért sokan híveivé is lettek, és hozzá pártoltak. Kegyes hajlandóságból a magyarok terheit megkönnyítette: a szokott adókat és a régi tartozásokat a köteles szolgáltatásokból elengedte. Ezért Magyarország fölötte meggazdagodott, és fölemelte fejét mind a körülötte levő országok fölé: gazdagságban és dicsőségben mind meghaladta őket. Akkor itt a szegények meggazdagodtak, és a gazdagok dicsőségére emelkedtek. A kegyes király Magyarország-szerte kikiáltókat is küldött, hogy minden faluból két-két ékesen szóló vént hívasson a királyi tanácsba; ennek hallatára nemcsak azok jöttek Fehérvárra a királyhoz, akik hivatalosak voltak, de mind a parasztok, a szolgák és a magyarországi köznép egész sokasága. Látván a király, a püspökök és mind a főemberek a rengeteg sokaságot, megfélemlettek: hátha rájuk rontanak; behúzódtak hát a városba és őrizték. A köznép azután elöljárókat rendelt magának, ezek számára fából állványt emeltek, ahonnan az emberek láthatták és hallhatták őket. Az elöljárók azután szószólókat küldtek a királyhoz és a főemberekhez, mondván: „Engedd meg nekünk, hogy atyáink szokása szerint pogány módra éljünk; hadd kövezzük meg a püspököket, ontsuk ki a papok bélét, öldössük le a deákokat, akasszuk fel a dézsmaszedőket, romboljuk le a templomokat, törjük össze a harangokat!” Ennek hallatára a király megszomorodott, és háromnapi haladékot kért, hogy gondolkozzék a dologról. Ezalatt a nép elöljárói a magas állványokon ültek, és gonosz verseket mondtak a hit ellen; a népnek ez tetszett, helyeselte: „Úgy legyen, úgy legyen!” Mikor azután harmadnapra a választ várták, a király parancsára fegyveres katonák rontottak rájuk, közülük némelyeket megöltek, elöljáróikat a magas állványról leszórták és eltiporták, a többieket megkötözték, keményen verve korbácsolták, és így ölve, kötözve, korbácsolva is csak alig csillapíthatták le a lázadást a katonák. Azután tehát, hogy Szent István király kereszténnyé térítette Magyarországot, két ízben fordult vissza a pogányságra: egyszer András király idejében, másodszor Béla király napjaiban, amiképpen itt megírtuk.



A jámbor Béla király ezután betöltve uralkodásának harmadik évét, királyi jószágán, Dömösön összezúzódott beomló trónján; teste gyógyíthatatlan betegségbe esett; az ország néminemű dolgai miatt félholtan vitték a Kanizsva patakjához; ott távozott el a világból. A Szent Megváltó monostorában temették el, melyet maga épített azon a helyen, melynek neve Szögszárd. Merthogy Béla szögszínű volt és szár, azért nevezte el Szögszárdnak, a maga állapotáról, monostorát.
A CSÁSZÁR ELJÖN VEJÉVEL, SALAMON KIRÁLLYAL
Értesülvén Salamon király Béla király haláláról, sietett az ipához, a német császárhoz, és kérte, helyezze őt vissza a magyar királyságba. Szívesen hajlott kérésére a császár, és a római birodalom nemes seregével és császári dicsőségéhez illő fényes kísérettel behozta Salamont Magyarországba. Közben Béla király fia, Géza, amilyen okos volt és körültekintő, elvonult hát két növendék öccsével Lengyelország részeibe, mert akkor meg nem állhatott Salamon és a németek támadásával szemben. Salamon király tehát a császárral akadály nélkül bejött a királytalan Magyarországba, és biztonságosan érkezett a királyi székvárosba, Fehérvárra; ott nagy tisztességgel fogadta mind a papság és a nép egész Magyarországról. A császár ezután szózatot intézett a magyarok egész sokaságához veje, Salamon király érdekében, megújította köztük a békét, és hit alatt tett esküvéssel megerősítette; Salamon királyt dicsőségesen megkoronázta atyai trónján, és egész Magyarország helyeslése és kiáltozása közepett székébe helyezte. Ezután a császár Salamon király bőkezű ajándékából, Magyarország kincseivel gyarapodva hazatért. Mihelyt a császár eltávozott, Géza menedékhelyéről Magyarországra sietett. Salamon még új király lévén, nem erősödött meg országában, félt, hogy Géza megrohanja lengyel seregével; kissé hát visszahúzódott embereivel, és bizton megült az erős Moson várában. A püspökök és a többi egyházi férfiak állhatatosan igyekeztek azon, hogy békét szerezzenek köztük; kiváltképpen Dezső püspök csillapította, intette és nyájas rábeszéléssel szelídítette Géza herceg lelkét, hogy adja át békével az országot Salamonnak, habár ő az ifjabb, és tartsa meg békében a hercegséget, amelyet már atyja is birtokolt. Üdvös rábeszélésére Géza felhagyott a civódással, engedett. Szent Fábián és Sebestyén vértanúk napján tehát



Salamon király és Géza herceg Győrött békét kötöttek Magyarország színe előtt; majd együtt ünnepelték meg a húsvétot egész udvarukkal Pécsett. Ott azután húsvét napján Géza herceg tisztességgel, a maga kezével tette fel a koronát Salamon király fejére, az ország főembereinek jelenlétében, és úgy vezette be dicsőséggel Szent Péternek, az apostolok fejedelmének királyi bazilikájába. Látván a magyarok egész gyülekezete, hogy békesség van a király és a herceg között, és kölcsönös szeretettel vannak egymás iránt, magasztalták Istent, aki szereti a békességet, és nagy vigalom volt a nép között. A következő éjszaka azonban a jövendő viszály és zűrzavar előjele nyilatkozott meg. Hirtelen tűzvész támadt, és elborította az egész egyházat, mind a palotákat és többi épületeket és mindazt, ami hozzájuk tartozott; a szörnyű tűzvész mindent elemésztett. Mindnyájan megrémültek a lángok hatalmas zúgásától és a szörnyű robajtól, amint a harangok lezuhantak a tornyokról: senki sem tudta, hová legyen. A király és a herceg megdöbbent és elcsodálkozott a hirtelen eseten; gonosz cseltől tartva nagy hamar elváltak egymástól; reggelre kelve hív követek útján megtudták a dolgok való állását, merthogy egyik részről sem forraltak rosszat, sem veszedelmes cselt, hanem véletlen eset okozta a tűzvészt. A király és a herceg jó békességgel újból összejöttek. Zolomér dalmát király, Géza sógora, követeket küldött Salamon királyhoz és Géza herceghez, arra kérte őket, hogy saját személyükben segítsék meg őt ellenségei, nevezetesen a karantánok ellen, akik akkor elfoglalták Dalmácia határvidékét. A király és a herceg tehát összeszedte seregét, elmentek Dalmáciába, és épségben visszaszerezték azt, ami elveszett. A király és a herceg királyi ajándékokat kapott, drága szöveteket, sok aranyat és ezüstöt. Amikor visszatértek, Atha nádor megkérte a királyt és a herceget, jelenjenek meg monostorának fölszentelésén, melyet Szent Jakab tiszteletére épített Zselicen; ez meg is történt.
ARRÓL, HOGY SALAMON KIRÁLYNAK ÉS DÁVIDNAK NEM VOLTAK GYERMEKEI
Salamon királynak és öccsének, Dávidnak sohasem voltak gyermekei, és bennük András királynak magva szakadt; azért hisszük, hogy ez isteni végzésből történt, mert amikor András először érkezett Magyarországba öccsével, Leventével együtt, hogy az országot birtokába vegye, hagyta, hogy az istentelen Vata és más gonoszok megöljék Szent Gellértet és a sok



keresztényt. Géza herceg pedig nemzette Kálmánt és Álmost meg leányokat. Mintegy tizenhárom esztendeig csöndes békesség virágzott a király és a herceg között. Ezalatt a cseheket eltöltötte a gőgösség, betörtek Trencsén városa felé, majd emberekből és barmokból nagy prédát ragadozva elvonultak. A király és a herceg ezt nagy igazságtalanságnak tartották, seregeikkel betörtek Csehországba. A csehek nem mertek velük szembeszállni; a magyarok majdnem egész Csehországot tűzzel-vassal pusztították. Ott Márton fia Bátor Opos viadalban nagy vitézül leterített holmi óriás termetű csehet; ezen emlékezetes tettéért azután a király és mind a magyar főemberek nagy becsületben tartották. A király és a herceg tehát súlyosan megbosszulták a cseheken a népüket ért igaztalanságot, és cseh foglyoknak nagy prédájával örvendezve tértek meg Magyarországba.
A KUNOK DÚLJÁK MAGYARORSZÁGOT
Ezután a pogány kunok áttörték a gyepűket, és a Meszeskapu felső részénél berontottak Magyarországba; Bihar városáig kegyetlenül végigprédálták az egész Nyírséget, véghetetlen sokaságú férfiakat, asszonyokat és állatokat vittek magukkal, várakozás ellenére átkeltek a Lápos patakon és a Szamos folyón, majd visszahúzódtak. Salamon király tehát és Géza herceg öccsével, Lászlóval, összeszedték seregüket, nagy sietve elindultak, és áthaladtak a Meszeskapun, még mielőtt a kunok átkelhettek volna a hegyeken; Doboka városában közel egy hétig várakoztak a pogányok érkezésére. A kémek közül az egyik, az Újvárból való Fancsika nevezetű, csütörtökön tudatta a királlyal és a hercegekkel, hogy közeledik a kun sereg. A király és a hercegek seregükkel a közeledők elébe nyargaltak, és éjszakára a kunok közelében telepedtek meg. Pénteken kora hajnalban fölserkentek, mind az oltáriszentség vételével erősítették meg magukat; elrendezték csapataikat, és ütközetre vonultak a pogányok ellen. Amikor ezt meglátta a pogány harcosok Ozul nevű hadnagya, aki Gyula kun vezér embere volt, mivelhogy a gőgösség igen elöntötte, és nagyon sokat tartott magáról, így szólt embereihez: „Menjenek az ifjak a gyámoltalan magyarok ellen, és csak úgy játszva vívjanak velük!” Nem hitte ugyanis, hogy bárkinek is van bátorsága elébük állani. A pogányok tehát kivonultak a magyarok ellen, és látták, milyen rettentő seregekkel



jöttek; azonnal megjelentették ezt a hadnagyuknak, Ozulnak. Ez összegyűjtötte a vele levő kun sereget, és hamar egy igen magas hegy tetejére húzódott; gondolta, ott van leginkább biztonságban, minthogy a hegyoldalon igen nehéz a feljárás; a lakosok Kerlésnek nevezik ezt. Az egész magyar sereg a hegy lábánál gyűlt össze. Salamon király vitézei mind egyforma patyolatzászlót hordoztak. A pogányok már mind a hegy tetején tömörültek össze; bátrabb, vakmerőbb íjászaik leszálltak a hegy lejtőjének közepéig, hogy a magyarokat a lejtőről távol tartsák. Mint a záporeső, oly sűrűn hullottak nyilaik a király és a herceg csapataira. Némely jeles magyar vitézek azután rárontottak ezekre az íjászokra, és közülük sokakat megöltek a hegyoldalban, csak nehezen és vajmi kevesen hághattak fel újra társaikhoz – íjukkal verték, úgy ösztökélték lovaikat. Salamon királyt heves lelkülete, bátorsága elragadta, és csapatával a legmeredekebb hegyoldalban hatolt fel a pogányokhoz; azok meg sűrűn szórták rá nyilaik záporát. Géza herceg, amilyen óvatos volt, mindig a menedékesebb lejtőn hatolt fel, nyilakat szórt a kunokra; öccse, László, az első támadásnál négyet ölt meg a legvitézebb kunok közül, az ötödik nyilától súlyosan megsebesült – utóbb ezt is megölte –, Isten irgalmából aztán hamarosan kigyógyult sebéből. A magyarok tehát kegyetlen halállal szorongatták a pogányokat, futottak is nyomorultul, de a magyarok még gyorsabban űzték őket, vért szomjúhozó, éles kardjukat a kunok vérével részegítették. Kardcsapásokkal hasogatták a frissen beretvált kun fejeket, akár az éretlen tököt. Szent László herceg meglátott egy pogányt, aki lova hátán egy szép magyar leányt hurcolt magával. Azt gondolta tehát Szent László herceg, hogy ez a váradi püspök leánya, és ámbár nehéz sebben volt, mégis nagy hamar üldözőbe vette lova hátán, melyet Szögnek nevezett. Midőn azután lándzsavégre megközelítette, semmire sem ment vele, mert az ő lova sem maradt vissza semennyit sem; így mintegy kartávolság volt a lándzsa hegye és a kun háta között. Rákiáltott tehát Szent László herceg a leányra és mondá: „Szép húgám! Fogd meg a kunt övénél, és vesd magad a földre!” Az meg is tette. Mikor a földön hevert, Szent László herceg közelről át akarta szúrni a lándzsával; a leány akkor nagyon kérte, ne ölje meg, hanem bocsássa el. Ebből is kitetszik, nincsen hívség az asszonyokban, bizonyára fajtalan szerelemből akarta megszabadítani. A szent herceg azután sokáig mérkőzött a férfiúval, majd elvágta inát és megölte. De az a leány nem a püspök leánya volt. A király és a dicső hercegek így majdnem az összes



pogányokat megölték, megszabadították mind a keresztény foglyokat, és diadalmas győzelemmel, örvendezve tértek vissza az egész vidám magyar haddal. Nagy volt az örvendezés Magyarország-szerte, szent énekekben és imádságokban magasztalták Istent, aki győzelmet adott nekik.
A BESENYŐKNEK MAGYARORSZÁGRA JÖTTÉRŐL
A kunok jövetele után harmadik esztendőre történt, hogy a besenyők Bulgárfehérvár felől átúsztattak a Száva folyón Buziás mezejére, és foglyot, prédát nem csekély számmal ragadoztak és hurcoltak el a maguk földjére. A király és a herceg árulás bűnét sütötték Bulgárfehérvárra, mivelhogy békességet színleltek, de önként engedték át a lator besenyőket Magyarország prédálására. Összeszedték tehát seregüket, és Szalánkeménnél gyülekeztek; ott tanácsot tartottak, és elhatározták, hogy az áruló Fehérvárt megszállás alá veszik és ostromolják. Fölszedték a táborukat, és a Száva folyó mentén leszálltak Nándorfehérvár irányába. Parancsolat ment a királytól és a hercegtől, hogy az egész magyar sereg mihamarabb keljen át a Száva folyón Bulgáriába. A görögök és a bulgárok sajkáikon hajóztak, és gépezeteikből kénköves tüzet fújtak a magyarok hajóira, a vízen gyújtották fel azokat. A magyarok azonban nagyon sok hajóval keltek át a folyón, és így legyőzték a tűzokádó görögöket. A görögök és a bulgárok megfutottak, a magyarok átkeltek, és elfoglalták a bulgárok határait. A király és a herceg hétfőn kelt át a Száván, hajnalhasadtakor elrendezték seregeiket, és a sűrű gyalog hadsorokkal közbeékelve a lovascsapatokat, teljességgel bekerítették pajzsaikkal a várost. A görögök tehát és a bulgárok féltek, hogy az ostrom vészt hoz rájuk; titkos követek útján megkérték a besenyőket, jöjjenek segítségükre aggodalom nélkül, mert nem a király, nem is a herceg ostromolja városukat, csak Vid, a bácsi ispán támadt rájuk vitézeivel. A besenyők hittek a csalóka szavaknak, hamarosan segítségükre siettek; azt remélték, hogy Vid ispánt legyőzik, és ezzel prédát nyernek – ez csábította őket; nyakra-főre a soproniak csapatára rontottak, akiket Ján ispán vezetett. Ez azonban a soproniakkal emberül, vitézül felülkerekedett a besenyők támadásán, sokukat a helyszínen kard élével veszejtette el, a többieket pedig fogságba hajtotta. A besenyők Kazár nevű fejedelme csak



kevesedmagával futott el, csak nehezen menekült meg a magyarok kezéből. A király és a herceg illendő köszönetet mondott ama Ján vitéznek, és királyi módon megajándékozták, amiért úgy törte szét a sok ezer besenyőt, mint finoman csiszolt kő a cserépedényt – mielőtt a király meg a herceg seregeikkel még fel se keltek a reggeli mellől. A király meg Géza és László hercegek a város közelében egy sziklán tartózkodtak; a magyarok odahozták elébük a besenyő foglyokat és az elesettek fejét, a lovakat és fölszereléseket; csütörtökön hajnalban kezdték ezt, de napnyugtáig végére nem járhattak. Ezt azért cselekedték, hogy az ostrom alatt álló görögök és bulgárok hadd lássák, milyen kegyetlenül megölték a magyarok a besenyőket, akikben reménykedtek, hadd rémüljenek meg, és adják meg magukat és a várost a királynak meg a hercegeknek. Ezután a király meg a hercegek alkalmatosabb helyeket szemeltek ki a város ostromlására; megparancsolták az ácsoknak, készítsenek nyolc fatornyot, melyek kétszeresen haladják meg a bástyák magasságát. Onnan a vitézek a város közepéig nyilazhattak, és hajigálhattak köveket az emberekre. A tornyok között ugyanannyi hajítógépet állítottak fel, a falak megbontására és a tornyok bejáratának megközelítéséhez hosszú védőfödeleket meg egyéb hadiszerszámokat ácsoltattak. Némely helyeken le is omlasztották a falakat egészen az alapjukig, de a várost meg nem vehették, mert bentről igen vitéz harcosok védelmezték. Két hónapig táboroztak a város alatt, ezalatt gyakran megharcoltak a városból kirohanó szaracénokkal, közülük némelyeket megöltek, másokat megfutamítottak. Ezután három nagy vitéz, vakmerő szaracén rohant ki a városból, parittyával, dárdával és nyíllal, nagy veszteséget okoztak a magyaroknak. Salamon királyi pattantyús az egyiket eltalálta a hajítógéppel; tetemét a magyarok el akarták ragadni, említett társai azonban keményen tusakodva védelmezték. Nézte harcukat a király meg a herceg, és így szóltak a körülöttük álló vitézekhez: „Vajha a makkabeusok szíve és vére gyúlna fel a vitézekben, hogy megmentenék a magyarságot ezektől a szaracénoktól, akik oly bátran harcolnak a város védelmében; bár a magyarok elragadnák a szaracén tetemét!” Ennek hallatára három bátor vitéz, Opos, György és Bors gyors támadással, mint a villám rontott rájuk. Opos nagy vitézül űzőbe vette és egészen a város kapujáig kergette őket. Opos mégis sértetlenül tért vissza. Ezalatt György és Bors buzdították a magyarokat, el is ragadták a szaracén tetemét, és gyalázatra vetették.



Az ostrom harmadik hónapjában azután egy magyar leány, akit valaha rabul vittek oda, egy szerdai napon felgyújtotta a várost. Heves keleti szél fújt, a tűzvész átterjedt az összes épületre. Így a magyar sereg berohant a városba azon a részen, ahol az ostromgépek a bástyákat már leomlasztották, és kegyetlenül öldökölték a görögöket, szaracénokat és bulgárokat. Maradékuk Niketasz vezérrel a várba menekedett. Másnap, mire elült a tűz, a magyarok elfoglalták a várost. Megnézték és felkutatták a görögök pincéit, töméntelen aranyat, ezüstöt, drágaköveket, értékes gyöngyöt és szinte felbecsülhetetlen kincset hoztak ki onnan. Az osztozásnál a király és a herceg közt civódás támadt. Nem volt ott magyar, aki meg ne gazdagodott volna. A várba rekesztettek ezután kérték a királyt és a hercegeket, hagyják meg nekik életüket és szabadságukat, a várat és mind az egyebeket tartsák meg maguknak. A király és a hercegek kezet adtak a hit zálogául, hogy többé nem ártanak nekik, mire mind lejöttek, akik a várban voltak. Niketasz vezér a szent Istenanya, a mindenkoron szűz Mária ezüstikonját hordozta, úgy jött a nagy sokaságú néppel, s Géza herceg hatalmába adta magát. Tudta ugyanis, hogy Géza herceg istenfélő, és szíve könyörületességre gyullad a foglyok és bajban levők iránt. Salamon király kezébe kevesen jöttek, mert tudták, hogy rideg természetű, és mindenben Vid ispán gonosz tanácsaira hallgat. Ez a Vid átkozott volt Isten és az emberek előtt. Váltig méltatlankodott a király, amikor látta, hogy a herceghez sokan menekülnek, hozzá meg kevesen. Mikor azután visszatértek a felmérhetetlen kinccsel és Vid jószágára, Buziás falujába jutottak, a király meg akarta osztani a kincseket és a foglyokat, még azokat is, akik a hercegek hitére jöttek le a várból. Ebben aztán a herceg ellene mondott a királynak, és meg nem osztozhattak. Ez volt a baj oka és a civódás magva közöttük. De midőn a kincsen osztoznának, a király azt – Vid, Frank püspök, Bogát fia Radován és Vid veje Ilia tanácsára – négy részre osztotta, s egynegyed részt adott a hercegnek – akinek különben egyharmad rész járt –, a többi három rész közül egyet a vitézeknek, a másodikat Vidnek, a harmadikat Iliának adott; ezért a herceg nagyon megneheztelt.
A KIRÁLY ÉS A HERCEGEK CIVAKODÁSA



Meghallotta a görög császár Géza herceg emberségét, és követeket küldött hozzá, hogy békét és barátságot kössenek; a herceg erre visszabocsátotta neki mind a foglyokat és mindazokat, akik lejöttek a várból. Salamon királyhoz azonban senkit sem küldött a görög király; ezért Salamon királyban mind jobban és jobban felgyúlt az irigység lángja Géza herceg ellen. Vid ispán is szüntelen ösztökélte a királyt, hogy űzze el Géza herceget, és akkor a hercegséget könnyen elveheti tőle. Mondotta neki, megteheti ezt könnyen, mert a királynak sokkal több vitéze van, mint a hercegnek. Biztatta, hogy ne halogassa, sőt inkább siettesse a dolgot, és ezzel a közmondással izgatta a királyt: „Miképpen két éles kard nem férhet meg egy hüvelyben, úgy egy országban nem országolhattok ti ketten.” Vid ispán mérges szavai elcsábították a királyt, gyűlöletet és viszályt forralt magában. Ettől fogva alkalmat keresett, hogy kelepcébe ejtse Géza herceget, vagy haddal mehessen rá; de csak tovább alakoskodott a király, és a herceget színlelt barátsággal bocsátotta el hercegségébe.
KIBÉKÜLÉSÜKRŐL
Üzent tehát ezután a király mindkét hercegnek, hogy mindketten együtt jöjjenek a királyhoz, és haddal induljanak Nis görög vár ellen; a király ugyanis álnokul vesztükre törekedett, hogy váratlanul egyszerre fogja le őket; a többi felől már biztos lehetett. A hercegek azonban megértették a király kelepcéjét, és óvatosan jártak el. László fele sereggel a Nyírségben maradt, Géza pedig elment a királlyal: nem is mertek ártalmára lenni semmiképpen, mert bizton tartottak attól, hogy László erős kézzel áll bosszút. Eközben a nisi férfiak sok ajándékot adtak a királynak és a hercegeknek: aranyat, ezüstöt és drága szöveteket; majd a király és a herceg visszafordultak, és Keve városánál elváltak. Bátyja tanácsára László elment Bihar városából Oroszországba, segítséget kért barátaiktól, hogy felkészüljenek a király ármánykodásai ellen; tudta már ugyanis mindenki, milyen igazságtalanság és civakodás van a király és a hercegek között. Ezután összeszedték seregüket, sűrűn küldözték a követeket, végül is a király meg a herceg Esztergomba mentek, ott mindkettő megbeszélés szerint csak nyolc-nyolc embert vitt magával a püspökök és főemberek közül; úgy hajóztak a város közelében levő szigetre, hogy ott tárgyaljanak;



sokáig vádaskodtak és mentegetődztek, végre békeszövetséget kötöttek. Géza visszatért hercegségébe. A király pedig Fehérvárra ment. Ezután a király elküldte Géza herceghez az istenverte Videt és a szelíd Ernyeit. Géza gondosan őriztette őket, mert félt Vid álnokságától. A herceg is elküldte a királyhoz a váradi püspököt és a hitvány Vatát; a király is őriztette ezeket. Majd a király Megyer falujából elment a Rábca folyó felé, a három német herceg elé, segítségül várta őket Géza herceg ellen. A herceg mellett ugyanis nem volt jelen az öccse, barátai sem segítették; elküldötte Videt és Ernyeit a királyhoz, fegyverszünetet kötöttek Szent Márton napjától Szent György napjáig. Ennek hallatára a király is visszaküldte Vatát és a váradi püspököt. Ebben az időben a király ama helyen ünnepelte a karácsonyt, melynek Ikervár a neve. Majd Zalába ment, ahol Markart német vezér és Vid ösztökélték a királyt, hogy támadjon a hercegre. Így és effélékkel noszogatta ugyanis Vid a királyt: „Most könnyen és kockázat nélkül legyőzheted a herceget, mert nincsen semmi segítsége, ha azonban halogatod a támadást a fegyvernyugvás leteltéig, meglehet, hogy elmenekül.” Mikor hát a király Szögszárdra érkezett és táborba szállt a Kesztölc nevű hely fölött, vecsernyét hallgatni elment a Szent Megváltó monostorába; vecsernye után pedig Vid és mások tanácsot adtak a királynak, mondván: „Uram, tudd meg, hogy László Oroszországba ment, Lampért pedig Lengyelországba, hogy bátyjuknak, Géza hercegnek sereget toborozzanak; gyakran javallottuk már neked, hogy most menj a hercegre: Igfán erdejében vadászik, az éj csöndjében rátámadunk, elfogjuk, és kitoljuk a szemét. Mikor aztán László és Lampért megjönnek vagy sereget hoznak, már meg nem állhatnak ellenünk. És ha csak hallják ezt, már nem mernek bejönni az országba. Meg is teheted, mert összes tanácsosa a te híved; aztán nekem adod a hercegséget, így szilárdítod meg koronádat.” Meghallgatta ezt a király, és megígérte, hogy gondolkodik a hajnali imádságig. Kedves volt a tanács az ő szemeiben. Ennek a helynek apátja, Willermos nevű olasz, rejtett helyen húzódott meg, mintha Istenhez fohászkodnék a monostorban. Hallotta, milyen tanácskozást folytattak. Rögtön követet és levelet küldött a herceghez, hogy óvakodjék a királytól. Mikor aztán a követ a herceghez érkezett, ott voltak a gonosz tanácsadók, a herceg árulói, nevezetesen Petrud, Szolnok és Bikás; ezek így



szóltak: „Uram herceg, ne félj, merthogy az apát részeges ember, és részegségében küldte hozzád a követet, azt sem tudja, mit beszél!” Ezt azért mondták, hogy a herceget Salamon kezébe adhassák. A herceg bízott bennük, és ugyanott, tudniillik Igfán erdejében vadászgatott. Öccsét, Lászlót azonban elküldte Csehországba, mert Oroszországból már segítség nélkül tért vissza, hogy megkérje Ottó cseh fejedelmet, segítsen rajtuk, mert ínségben vannak. Azon a hajnalon, amikor a király határozni akart, elment a hajnali ájtatosságra: az apát ismét elrejtőzött a klastromban, hogy hallja a tanácskozást – hűséges volt ugyanis a herceghez, merthogy annak apja alapította egyházát. Elénekelték tehát a matutinumot, majd mindnyájan kimentek. A király és Vid bent maradt, és olyan tanácsban állapodtak meg, amit Vid javallott a királynak. Az említett apát ezt is hallotta; nyomban levetette a szerzetesi köntöst, világinak öltözött, kardot kötött, lóra szállt, és nagy sietve a herceghez ment, kit reggel még alva talált, de fölébresztette, és így szólt: „fuss, herceg, mert ha nem futsz, nyomban elérnek Salamon vitézei, hogy elfogjanak!” A herceg erre összeszedte seregét, és nagy sebesen Csehország részeibe igyekezett öccséért, Lászlóért, de a király útját állotta. Vid úgy uraskodott a királyon, mint iskolamester a növendékén; valósággal, bár igazság nélkül a király volt az ő alattvalója – óvakodjék effélétől minden ember, kiváltképpen a királyok. Örvendezett hát az álnok Vid gonosz tanácsának, és megindította seregét a herceg ellen. A herceg és serege Kemejnél találkozott a királlyal. A herceg főemberei – valóban árulói – titkon követeket küldtek a királyhoz, mondván: ha a király meghagyja őket méltóságukban és kegyelmébe fogadja őket, a csatában elhagyják a herceget, és átpártolnak a királyhoz. A király ezt megígérte nekik, és ígéretét esküvel is megerősítette; majd biztonságosan átkelt a befagyott Tiszán, a herceg ellenébe. Amikor a csatatér közelébe értek, a király Nagyfiaegyházánál öltözött fegyverbe, és csapatait elrendezte a harcra, megtámadta a herceget, és le is győzte, mert a herceget emberei álnokul cserbenhagyták. Ebben a csatában Géza főemberei, Petrud és Bikás, három csapat várjobbággyal átpártoltak Salamonhoz, amiképpen megígérték. Géza herceg azonban, noha seregének nagyobb része elhagyta, noha csak egyetlen csapat vette körül Salamon harminc csapatával szemben, nem



riadt meg, hanem dühös harcot kezdett. Az árulók pedig megfutamodtak, és fölemelték pajzsaikat jeladásul a királynak – miképpen jelt adott az áruló Júdás is –, hogy a király vitézei ne üldözzék őket. A király serege azonban nem ismerte az árulás jelét; látták, hogy a herceg csapatai futnak, üldözték és pusztították őket, úgyhogy az árulók közül csak kevesen menekülhettek meg a haláltól. Vajha egy se menekült volna meg, amiért gonoszul elárulták jótevő urukat! Összes vitéze elvesztével hagyta csak abba a herceg a harcot; Kotajdnál átkelt a Tiszán; káplánját, a fekete Györgyöt, elküldötte öccséhez, Lászlóhoz, hogy minél gyorsabban siessen hozzá; Ivánkát, klerikus deákját pedig Lampérthoz küldte. Géza Vácig lovagolt, ott találkozott öccsével, Lászlóval, és sógorukkal, Ottó herceggel, akik erős segítőcsapatokat hoztak. Mikor Géza herceg meglátta öccsét, Lászlót, sírva fakadt nagy fajdalmában, mert elveszítette hívséges, jó embereit, és panaszkodott az árulókra; az erős lelkű László azonban bátorította bátyját, ne sírjon, kérje inkább a mindenható Isten kegyelmét, hogy vesse alájuk a győzőt, mert ilyen a háborúság dolga. A király és a herceg kemeji csatája nagyböjt előtt esett, ama vasárnap után való csütörtökön, amikor éneklik: „Exsurge!” Ebben a csatában a Vencellin neméből való Márton fia Opos, a dicső vitéz, a herceg Péter nevű bátor vitézét – aki sötétbarna ló hátán járt a többiek előtt, és fénylő páncélba, aranyozott sisakba öltözve párviadalra hívta a vitézeket párviadalban győzte le. Fakó lován, csuklyás bőrvértjében Opos egymaga ugrott ki Salamon csapatából az említett vitéz elé, és lándzsájával mint a villám döfte át vértjét, úgy szúrt Péter szíve közepébe. A csatában pedig Opos kardjával oly szaporán vagdalkozott, hogy a sűrű csapástól keze megmerevedett, és szinte odatapadt a kard markolatához. Salamon király csodálta a csatában Opos erejét és bátorságát, de kivált a németek bámultak. Győzelmet nyervén a király, Kotajdnál átkelt a befagyott Tiszán, és megszállt Péter fia házában; ott hallotta meg, hogy Géza találkozott László és Ottó hercegekkel, akik nagyszámú harcossal érkeztek hozzá. A nyomorult Vid ily szavakkal sürgette a királyt: „Seregét minap levertük, főembereit megöltük, őt pedig megfélemlítettük; most szolgáit szedte össze, kaszás parasztjait gyűjtötte egybe, ezekkel vétette magát körül: ezektől ugyan nem kell tartanunk, mert egy pillanat alatt fölfaljuk őket. A cseh csapatot pedig hamarosan halálba küldöm én magam a bácsiakkal; társaink csak hadd pihenjenek addig.” Ennek hallatára Ernyei, aki mindenkor a



békességet szerette, sírva fakadt. Látta sírását Salamon, és szólt: „Ernyei ispán, úgy látom, te a herceg híve vagy, csak színlelésből maradsz mellettem.” Válaszolta neki Ernyei: „Nem én, uram! De nem szeretem, hogy testvéreiddel harcolsz, és hogy kedvük ellenére öljék egymást a vitézek: fiú az atyját és atya a fiát.” Majd Vid ispánnak mondta Ernyei: „Te javallod urunknak a testvérharcot, és azt mondod, kaszások meg villások vannak vele ottan. Meglásd, amit ezer kaszás levág, tízezer villás se szedi össze, és a veszteségnek csak Isten a megmondhatója. Hozzánk illő, hogy meghaljunk a királyért, de vajha jobb tanács után indulnánk!” A király tehát Vid szavaiban bízván, gyorsan elindult serégével, és csütörtökön megszállt a Rákoson. Géza, László és Ottó hercegek azonban és mind a velük lévő magyar sereg Vác táján állapodott meg. Nagy erdőség volt ott, senki sem lakott benne, csak egy Vác nevű, szent életű remete. Erről nevezte el utóbb Géza herceg a várost, amely ott épült. Midőn tehát ez a sereg a szembejövő Salamonra várakozott, egyik reggel a hercegek lóháton tanácskoztak azon a helyen, ahol most Szent Péter apostol kőkápolnája áll; fontolgatták, miképpen harcoljanak. Hát amint itt álldogáltak, világos nappal mennyei látomás jelent meg Szent Lászlónak; mire szólott bátyjához, Géza herceghez: „Láttál valamit?” Felelé az: „Semmit.” Mondotta ekkor Szent László: „Amidőn itt álltunk és tanácskoztunk, íme, az Úr angyala leszállott az égből, kezében aranykoronát hozott, és azt a fejedre illesztette; nyilvánvaló ebből, hogy minékünk adatik a győzelem, Salamon pedig legyőzetve, számkivetve futamodik ki országából, a királyságot és a koronát pedig neked adja az Úr.” Mondotta erre Géza: „Ha az Úristen velünk lesz és megoltalmaz ellenségeinkkel szemben, és ez a látomásod teljesül, egyházat építek itt ezen a helyen az ő szentséges szűz anyjának, Máriának.” Így szólván tábort bontottak, és megszállottak egy helységnél, melynek Cinkota a neve. A két sereg közt a Mogyoród nevű hegy feküdt. Felvirradván a pénteki nap, meg akartak ütközni, de a sűrű köd olyan homályt borított reájuk, hogy nem tehették. A következő éjjel paripáikat kantárszáron fogva várták a napfölkeltét. Szombaton virradóra azután a király elrendezte csapatait, átlovagolt a mogyoródi hegy gerincén; poggyászvivőinek pedig meghagyta, hogy húzódjanak a hegy oldalába; hadd gondolja az ellenség, ha megpillantja őket, hogy nem



poggyászhordók, hanem őrcsapatok. Vid pedig így szólt: „Ha csak meglátják seregünket, máris megfutamodnak.” De hajnalhasadáskor a hercegek is elrendezték hadsoraikat. László, mikor felöltötte fegyverzetét, leborult a földre, kérte a mindenható Isten kegyelmét, és fogadalmat tett Szent Mártonnak, ha az Úr győzelmet ad neki, egyházat épít azon a helyen Szent Márton tiszteletére. Úgy is történt. A bihari dandár közepén, a balszárnyon László helyezkedett el, Ottót a jobbszárnyra rendelték, Gézát pedig a nyitrai dandárral középütt állították. Egyébként mindkét részen háromszor három csapat állt, négysoros vonalban. Midőn a király leereszkedett a hegyről, Gézának alacsonyabb helyen álló serege úgy látszott, mintha fentebb volna Salamon összes csapatainál. Ennek láttára így szólt Vid ispánhoz Ernyei: „Csoda volna, ha azok a dandárok elfutnának színünk elől, mivelhogy a Dunát hátuk mögött hagyták; inkább azt hiszem, úgy határoztak, hogy győznek vagy meghalnak.” László herceg magas lovon ült serege előtt, és körbelovagolt, hogy buzdítsa és lelkesítse embereit. Mikor lándzsájával megzörrentett egy bozótot, csodálatosképpen egy fehér hölgymenyét ugrott lándzsájára, végigfutott rajta, és a herceg kebelébe menekült. Mikor azután megkezdődött a csata, a csehek első csapásra nyomorúságosan letiporták Vid ispánt és a bácsiakat. László herceg pedig fölcserélte zászlaját Géza herceg zászlajával abból a célból, hogy Salamon bátrabban támadjon erre a csapatra, ahol Géza zászlaját hordozzák, abban a hitben, hogy a Géza dandára, melyet a minap legyőzött. László herceg ugyanis oltalmazni akarta bátyját, Géza herceget, Salamon támadásától, ezért inkább maga felé irányította a csata első rohamát. A király tehát, amikor László dandára elé érkezett, ráismert, megrémült, és megparancsolta a zászlótartóknak, fordítsák a csapatokat Géza herceg csapatai felé. Látván László herceg, hogy a király féltében elfordul tőle, ő rontott az élen a király dandárára; háta mögött támadásra vágtattak az összes vitézek; másfelől azonban Géza herceg is hevesen rájuk tört a maga népével; László vitézei Salamon ide-oda kanyargó dandárát rémítő kardcsattogással adták kegyetlen halálra. Másfelől Géza vitézei ízleltették meg velük a halál keserves poharát. Hullottak a németek, futottak az olaszok, de nem találtak helyet a menekülésre, és úgy hullottak a magyarok előtt, mint ökrök a vágóhídon.



Majdnem minden ember elhullván, Salamon király megfutott, Szigetfőnél átkelt a Dunán, és Márton fia Opossal végül is Mosonba jutott anyjához és feleségéhez; reggeltől napnyugtáig üldözték őt és embereit a hercegek seregei. Ebben a csatában nemcsak németek és olaszok estek el, de mondják, odaveszett Magyarország vitézeinek java része is. Géza és László hercegek isteni módon diadalmas győzelemre magasztaltattak: a megöltek tetemei fölött háromszor harsogtatták Isten dicséretét. László herceg azonban, amilyen jámbor volt mindig, látván a sok ezer elesettet, noha ellenségei voltak, akiket megöltek, mégis megindult a szíve rajtuk, siratta őket keservesen, nagy jajában arcát és haját tépve miképpen anya sír fiai halálán. A tőlük nyert zsákmányból épült azután a mogyoródi egyház. Markart német vezér és Szvatopluk cseh vezér fogságba estek, vitézeiket megölték, maguk súlyosan megsebesültek. Amikor László sóhajtozva járt a halottak tetemei között, megpillantván Ernyei ispán holttestét, azonnal leugrott lováról, megölelte és sírva mondotta: „Békeszerető Ernyei ispán, siratlak, mintha testvérbátyám volnál, mert szíved és tanácsod békességgel volt teljes.” Fölemelte a maga kezével, megcsókolta, és meghagyta vitézeinek, hogy tisztességgel temessék el Vácott. Másfelé is járt László, és Vid tetemét is megpillantotta, mire így szólt: „Siratom halálodat, noha mindig ellenségünk voltál; vajha életben maradtál és megtértél volna, és köztünk a békét erősítenéd. Csodálom azonban: miért kívántál hercegséget, noha nem származtál hercegek nemzetségéből, miért kerestél koronát, ha nem voltál a királyok törzsökéből! Most látom, lándzsa verte át szívedet, mely hercegségre sóvárgott, és kard hasította szét fejedet, melyre koronát óhajtottál.” De meghagyta, hogy őt is temessék el. Géza és László vitézei azonban tele voltak keserűséggel, mert Vid tanácsa okozta a háborút, testvéreik, fiaik halálát; leugráltak lovaikról, és késsel felhasogatták keblét, majd övéik felé fordítva földet szórtak a szemébe, mondván: „Szemed sohasem lakott jól kincsekkel és méltósággal, hát most hadd teljék el szemed és kebled földdel is.” A cseh herceg, Ottó, aki életét kockáztatta értük, ezután dúsan megajándékozva tért vissza hazájába. Midőn pedig Mosonba ért Salamon, meglátta őt az anyja, sírva fakadt fölötte, hiszen méltán sirathatta egyetlen fiát, akinek annyi jószágát vette el Isten; dorgálta őt ily szavakkal: „Kedves fiam, sohasem hallgattál tanácsomra, sem Ernyei tanácsára, sem más híveidre; mindig csak Vid szava után jártál, és íme tönkretetted magadat



meg a tieidet! Nemde mindig javallottam és mondottam: elég neked Magyarország koronája, és add békességgel atyádfiainak a hercegséget. Most aztán Vidből nem lehetett herceg, de neked sem lesz többé koronád.” Ennek hallatára haragra gyúlt a király, arcul akarta ütni anyját, felesége azonban lefogta a kezét. Megértette már Salamon király, hogy Isten nem segíti háborújában; és már az éjszaka sietve Mosonba és Pozsonyba húzódott; ezeket a várakat már régen megerősítette. Anyját és feleségét is itt hagyta, amikor hadba vonult; ide húzódott hát vissza a hercegektől féltében maga is, legyőzetvén a harcon.
GÉZA KIRÁLY KORONÁZÁSÁRÓL
Géza és László hercegek azután seregükkel Fehérvárra mentek; Kapuvárt, Babótot, Fehérvárt és más várakat megrakták igen erős vitézekből álló őrséggel, majd elbocsátván seregüket, Magyarországon lakoztak. Ekkor Magnus herceg, Géza, a magyarok ösztönzésére elfogadta az ország koronáját. Koronázása után elment arra a helyre, ahol a látomás történt, és tanakodott öccsével, Lászlóval, hogy a Szűzanya tiszteletére építendő egyháznak hol vessék meg alapját. És mikor ott állottak Vác alatt, ahol most Boldog Péter apostol egyháza van, egy szarvas jelent meg nekik, szarvai tele égő gyertyákkal; eliramodott előlük az erdő felé, és lábát azon a helyen vetette meg, hol most a monostor van. A vitézek rányilaztak, mire a Dunába szökkent, és többé nem látták. Ennek láttára szólott Szent László: „Bizony nem szarvas volt ez, hanem Isten angyala.” És mondotta Géza király: „Mondjad, kedves öcsém, mit jelentettek az égő gyertyák, miket a szarvas agancsán láttunk?” Felelt Szent László: „Nem agancsok voltak azok, hanem szárnyak, nem is égő gyertyák, hanem fényes tollak, lábát pedig azért vetette meg ott, mivel megjelölte a helyet, hogy ott építsük fel a Boldogságos Szűz egyházát, s nem másutt!” Hogy azonban az első látomás helye se maradjon épület nélkül, Géza király és öccse elrendelték, hogy ott Szent Péternek, az apostolok fejedelmének tiszteletére emeljenek kápolnát. Géza király tehát megalapította és nagy jószágokkal és birtokokkal adományozta meg a váci egyházat, de nemcsak ezt, hanem a budait is; annak adta a pesti vámot meg három falut Somogyban és drága ékességeket.



Abban az időben a besenyők egy akarattal megkérték Géza királyt, hogyha nekik szabadságot ad, Salamon király minden támadását visszaverik úgyhogy mozdulni sem mer majd Mosonból és Pozsonyból Magyarország háborítására. Géza király megígérte nekik, hogy megadja kérésüket, ha beváltják, amit ígértek. A besenyők tehát Zoltán nevű vezérükkel Salamon király ellen lovagoltak. Salamon király pedig a német őrgrófot hívta segítségül, és pénzt ígért neki. Mikor aztán a besenyők ellen vonult, meglátta az őrgróf, milyen rettentő, ijesztő a tekintetük, megijedt, mert nyomban eszébe jutott, milyen nyomorúságosan veszejtették el a magyarok Vilmos, Poth és Markart vezéreket, hát alakoskodva úgy szólt a királyhoz, hogy nagyböjt idején ők nem hadakoznak, ám ha a király akarja, csak ütközzék meg; ha azonban a besenyők kerekednének felül, ő késedelem nélkül a király segítségére siet. Így hát seregével letelepedett a bécsi hegyen, onnan nézve az ütközetet. Megkezdődött a csata, és a besenyők úgy megfutamodtak Salamon király elől, miképpen a viasz megolvad a tűzben; közülük sokan elestek, mások a Fertő mocsarába merültek, Zoltán kevesedmagával futva menekült. A besenyők leverése után az őrgróf kérte a pénzt Salamontól, de az nem adott neki semmit, sőt meg is fenyegette, hogy bevádolja a császárnál, hogy félelmében mutatkozni sem mert a hitvány besenyők előtt. Az őrgrófnak Hernő volt a neve, dúlt-fúlt, meg akarta támadni Salamont, de félt a császártól, hát elvonult, és búsan hazatért.
A CSÁSZÁR JÖVETELE
Ezután Salamon király, tartván Géza királytól és öccseitől, kincseivel és családjával bement Stíriába; anyját és feleségét az admonti klastromban hagyta, majd visszatért Mosonba; sereget akart gyűjteni, hogy atyjafiaira támadjon. Salamon ügye azonban napról napra hanyatlott, amazok dolga pedig szerencsésen haladt. Így hát megzavarodva a császárhoz irányította lépteit, hogy segítséget kérjen tőle Magyarországba való visszatéréséhez. Jóllehet bőven adott pénzt katonák zsoldjára, a németek és olaszok mégse mentek vele a magyarokra, mert féltek. Salamon király ezután a császárnál panaszkodott országa elvesztése miatt, mondván: erőszakkal vetették ki országából, és ezzel nemcsak rajta esett igazságtalanság, de még inkább a császáron;



és mondotta: „Magyarország annyiban a tied, a te országod, amennyiben te tettél engemet királlyá benne; amíg én uralkodtam, hálám jeléül évi adóban az ország javait tefölségednek ajánlottam fel, és parancsaid szerint szolgáltam neked. Most mindezt megtagadják tőled, akik uralmad megdöntésén mesterkednek. Jöjj hát ezért Magyarországba, bosszuld meg sérelmedet ellenségeiden, és vedd vissza országodat.” Ezek a szavak felindították a császárt, nagy sereggel bejött Magyarországba; seregének szükségletére bőven hoztak eleséget dunai hajókon. Midőn a császár a Vág folyóhoz ért, Salamon három dandárt fogadott, és Semptéről Nyitra felé lovagolt. Az ifjak pedig kimentek és megmérkőztek egymással; hol ezek, hol amazok futottak meg, sokáig harcoltak vérontás nélkül. De Opos, aki különb vitéz volt ezeknél, paripáján ülve a város kapujáig rontott, és a hadakozók közül egyet lesújtott. A nyitraiakat megzavarta társuk halála, hangosan jajveszékeltek; Oposra lándzsákat hajigáltak, lovát eltalálták, ő azonban vitézül megállt ellenük, és sértetlen maradt. Visszatértek innen a németek, és elmesélték a császárnak Opos bátorságát és hihetetlen erejét a harcban. A császár maga elé hívatta őt, nagy magasztalásokkal halmozta el, és kedveskedő szavakkal becsülte meg; Salamont is kérdezte, sok ilyen jó vitéz van-e Gézánál meg Lászlónál. Salamon, dicsérni akarván a magyarokat, meggondolatlanul azt felelte: „Van sok – mondotta –, még sokkal jobbak is.” Szólott erre a császár: „Ha így áll a dolog, és ilyen vitézekkel állsz szemben, nem szerzed vissza országodat.” Mikor Géza király meghallotta, hogy a császár Vácra érkezett, bölcs tanáccsal élt, és meghagyta, környékezzék meg, kenyerezzék le az aquilejai pátriárkát, mert a császár leginkább az ő tanácsára hajlott, meg a többi német vezért is, és sok pénzt ígért nekik, ha a császárt ráveszik a visszatérésre. A pátriárkát és vezéreket megpuhították az ajándékok, mivel szerették az aranyat, így hát mindenféle koholt mesével ösztökélték a császárt, hogy térjen vissza. A pátriárka ugyanis azt költötte, hogy álmot látott, és annak értelméből nyilvánvaló, hogy a császár egész seregét elveszejti az isteni bosszú, ha vissza nem fordul hamarosan; de a vezérek is mennyei intelmekről meséltek, és jajveszékeltek a császárnak, hogy nem is tudom, miféle baj fenyegeti, ha gyorsan nem tér haza. A következő éjszaka azután a német vezérek kioktatták némely ravasz katonájukat, hogy lármázzanak, verjék össze pajzsaikat, és tegyenek úgy, mintha a seregben lázadás volna. A



katonák ezt meg is tették; a császár és az egész hadsereg nagyon megrémült, mert nem tudtak a kieszelt hamisságról és cselről. Egész éjjel nagy zűrzavar volt tehát a táborban. Reggelre kelve a császár tanácsba hívta a pátriárkát és a vezéreket, határozzanak, mitévők legyenek. A pénz megrontotta a pátriárkát és a vezéreket, ezért minden módon azt javallották neki, hogy forduljon vissza. A csalafintasággal rászedett császár úgy tett, mintha Salamonnak tovább is segítene, de szétrombolta hajóit, és visszatért Németországba.
SALAMON FUTÁSA
Salamon király, reménységében megcsalatkozván, búsan Pozsonyba húzódott. Géza király kezében megerősödött az ország, és ez időtől fogvást Magnus királynak nevezték; a hercegséget pedig öccsének, Lászlónak adta. László herceg sok napon át ostromolta Pozsony várát. Salamon vitézei kimentek a várból, és megküzdöttek László vitézeivel; Salamon és László is kimentek, de megcserélve jelvényüket, közvitéz módjára harcoltak. Történt azután, hogy László a déli csöndben a várhoz közeledett. Látta Salamon, hogy jön, megcserélte fegyverzetét, és mit sem sejtve, kiment elébe, de László sem ismerte fel őt. Salamon vitézei a várfalon ültek, úgy nézték őket. Salamon egyszerű nemesnek nézte őt, ezért ment ki, hogy megvívjon vele; de mihelyt a közelébe ért és arcába nézett, két angyalt látott László feje fölött, tüzes karddal röpdöstek, és fenyegették ellenségeit. Ennek láttára Salamon a várba menekült. Szólottak hozzá vitézei: „Uram! Mit láttunk? Sohasem láttuk, hogy két vagy három ellenség elől megfutamodtál; mi történt most?” Mondotta erre nekik: „Tudjátok meg, hogy ember elől meg nem futok, de ez nem ember, mert tüzes kardokkal védelmezik.” Ennek hallatára elcsodálkoztak. Ettől fogva még jobban félni kezdtek tőle. Salamon katonái szükségtől hajtva Lászlóhoz mentek; ő királyi bőkezűséggel, kegyesen megsegítette őket, és megengedte, hogy szabadon visszatérhessenek urukhoz. Ebben az időben Magnus király Szögszárdon ünnepelte a karácsonyt. Kérésére Dezső érsek ünnepi misét mondott, ékes beszéddel megenyhítette a király lelkét, és jó békességre hajlította.



Mikor a mise véget ért, és mindent annak rendje-módja szerint elvégeztek, meghagyta a király, menjen ki mindenki, csak a püspökök és apátok maradjanak vissza. Ekkor a király könnyezve borult az érsek és a többi egyházi személyek, vagyis a főpapok elébe, vétkesnek vallotta magát, mert elfoglalta a törvényesen megkoronázott király országát; megígérte, hogy visszaadja az országot Salamonnak, és ilyen szerrel köt békességet: igazság szerint övé lesz a korona meg az ország harmadrésze, az, ami a hercegé volt. Salamon is király lesz az ország kétharmad részében, amely előbb az övé volt. A püspökök örvendezve adtak hálát Istennek, mert látták, hogy a Szentlélek kegyelmétől meglátogatott király meglágyult és megvilágosodott. Ekkor Magnus király követeket küldött Salamon királyhoz, levélben adta tudomására a békesség föltételeit. Ide s tova jártak hát a követek, s e dologról ki-ki másképpen vélekedett; a megegyezés ügye nem haladt jó végre. Eközben Magnus király súlyos betegségbe esett, és bár virtusokkal volt ékes, április huszonötödikén minden test útjára tért. Hű katolikus volt, Isten előtt alázatos, igen keresztényi fejedelem. Három esztendeig uralkodott, és Vácott temették el a Szent Szűz egyházában, melyet ő épített. Országlásának első esztendejében igen nagy éhség sanyargatta Magyarországot.
SZENT LÁSZLÓT KIRÁLLYÁ KORONÁZZÁK
Amikor a magyar nemesek meghallották, hogy Magnus király meghalt, egész sokaságuk öccséhez, Lászlóhoz gyűlt, és egy értelemmel, közös szóval és egyetértő akarattal őt választották az ország kormányzására, vagyis helyesebben buzgó és állhatatos kéréssel rákényszerítették. Mindnyájan tudták ugyanis, hogy fel van ruházva a tökéletes virtusokkal, hite szerint katolikus, kiváltképpen kegyes, bőkezű adakozó, szeretettel jeles. Úgy „ragyogott fel, mint köd közepette a hajnali csillag”, mely elűzi a rőt homályt, „és miképpen a telihold világol a maga napjaiban”, vagy „miképpen a nap ragyog: fénylett népének közepette”, „mint a húsból kiolvasztott zsír”, „oroszlánokkal és medvékkel játszott, miképpen akolbeli bárányokkal”.



Nemde megölte az óriást, és letörölte a gyalázatot Izraelről? Megfutamította mindenütt ellenségeit, és kiirtotta az ellene szegülőket. Magas termetű volt, miképp neve is nagy. Mert hogyha nevének értelmét fejtegetjük: Ladislaus – azt jelenti, hogy istenadta dicsőség a népnek. Laos népet jelent, dosis pedig adományt. Nevének első szótagja: laus – dicsőség. És ámbár akarata ellenére választották királlyá a magyarok, sohasem tette föl fejére a koronát, mert inkább mennyei koronára áhítozott, semmint még élő király földi koronájára. Nem akarta, hogy törvényszerűen megkoronázzák, és hogy ő viselje a koronát, mert csak jó békességet kívánt, hogy visszaadhassa Salamonnak az országot, és magának a hercegséget tartsa. Miután Isten rendeléséből átvette az ország kormányzását, szívének egész indulatával nem mulandó és veszendő világi dicsőségre törekedett, hanem a mennyei haza kiérdemlésére. Minden ítéletében Isten félelmét tartotta szeme előtt, kiváltképpen büntetőügyekben, ahol vérontással járó büntetés, vagyis torolás járt. Isteni sugallatból tudta ugyanis, hogy a király nem kormányoz, de maga is kormány alatt áll, ezért minden ítéletében enyhítette a törvények szigorúságát, és mindenkor irgalmas volt és szelíd. Vigasztalta a bajtól sújtottakat, felemelte az elnyomottakat, az árvák kegyes atyja volt. Az ország minden lakosa, tulajdonnevét elváltoztatva, csak jámbor király néven emlegette; győzedelmet és tiszteletet nyert, hírneves és fönséges volt, de nemcsak neve szerint, inkább tetteiért, mert Magyarországot gyarapította. Előbb Dalmáciát, aztán Horvátországot csatolta örökös jogon királyságához. Mikor ugyanis Zolomér király gyermekek nélkül halt el, a felesége, László király nővére, sokat szenvedett férjének ellenségeitől, és Jézus Krisztus nevében segítséget kért fivérétől, László királytól. A rajta esett jogtalanságokat a király keményen megtorolta, Horvátországot és Dalmáciát teljességgel visszaszerezte neki, majd az említett királynétól a saját uralma alá vetette. Ezt a király nem kapzsiságból cselekedte, hanem azért, mert a királyi törvény szerint őt illette az örökség: Zolomér királlyal ugyanis első fokon rokonságban állott, és annak nem volt örököse. Salamon pedig Pozsonyban volt. A főtisztelendő püspökök azon fáradoztak, hogy kibékítsék őket. Tudta László király, hogy Salamon konok és engesztelhetetlen, mégis győzött benne a kegyesség, kiváltképpen azonban az igazság ösztönözte, minthogy Lászlónak törvényes igazsága



nem volt ellene: tettleg cselekedett mindent, nem törvény szerint. Országlásának negyedik esztendejében kibékült Salamonnal, és elegendő költséget adott neki királyi szükségleteire. Az ország főemberei azonban óvatosan elejét vették annak, hogy újra veszedelem és háborúság támadjon: nem tűrték, hogy Salamonnal megosztozzék az országon, nehogy rosszabb állapot következzék az előbbinél. Salamon sebzett lelkét emésztő harag és keserűség marcangolta. Háborogva és dühös lélekkel László ártatlan vérének veszedelmére mesterkedett: de maga esett a verembe, melyet ásott. (Ugyanebben az esztendőben mennykő sújtotta az Úr keresztjét, mely Fehérvárott állott.) László király pedig rajtakapta a gonoszságon Salamont, elfogta és Visegrádon börtönbe vetette. Bakony fia Bodos együtt volt a börtönben Salamonnal. László ezt nem félelemből cselekedte, hanem azért, mert királyi atyjafia folyvást fenyegetőzött, hogy gonoszabbat cselekszik az előbbieknél – csillapítani akarta hát kissé dühöngését. Ő maga folyvást imádkozott Salamonért, hogy térjen meg Isten törvényéhez. Ha Salamon megtért volna, bizony teljességgel visszaadta volna neki a királyságot, ő maga beérte volna hercegséggel; és bár Salamon a börtönben volt, László váltig búslakodott miatta. De Salamon király, miután kiszabadult a börtönből, Szent István király és Szent Imre hitvalló testének fölemelésekor, néhány napig a király mellett volt, majd futva ment Kutesk kun vezérhez, megesküdött neki, hogy tulajdonjoggal neki adja Erdély tartományát, és feleségül veszi leányát, ha megsegíti őt László ellen. Kutesk vezért elcsábította a hiú reménység, nagy sokaságú kunnal berontott Magyarországba, eljutott egészen Ung és Borsova vármegyékig. Ennek hallatára László király rájuk rontott, és szétszóródtak színe előtt; kard élével veszett sok ezer kun: Salamon király és Kutesk futva menekültek, mint tépett tollú vadkacsák a keselyűk csőrétől. László király elvette zsákmányukat, és himnuszokkal, imádságokkal magasztalták az Istent, aki dicső győzelmet adott nekik. Azután ugyanott templomot is építtetett a mindenható Isten tiszteletére és a győzelem emlékére, mert ezt Isten segítségének tulajdonította. Salamon király pedig a rabló kunokkal betört Bulgáriába és Görögország határára; ott a görög császár serege nyomorúságosan megverte őket, közülük csak kevesen menekültek. Mikor ugyanis a kunok látták a nagy sokaságú páncélost, igen megrémültek, sietni kezdtek, hogy átkeljenek a Dunán, mielőtt az ellenség körülkeríti őket; minthogy páncéljuk nem volt,



könnyebbek lévén, gyorsabban haladhattak. Salamon azonban és emberei, meg a többi páncélos vitéz lassabban követték előresiető társaikat, mert a súlyos fegyverek akadályozták őket. Tél volt, sűrűn hullott a hó, szemük tele lett hóval, és a sűrű hófúvásban nem láthatták társaikat, akik előttük haladtak. Eltévedtek és ide-oda bolyongtak, de az ellenség is nyomon követte őket. Mikor egy elhagyatott, üres várhoz érkeztek, oda beszálltak, és egész nap és egész éjjel ott maradtak. Az ellenség azonban mindenfelől körülvette a várat. Az ostromlottak látták, hogy éhen kell veszniök, inkább a harcos halált választották, semmint hogy éhen pusztuljanak. Hajnal hasadtakor tehát kirontottak az ellenségre, veszejtőikkel együtt vesztek, sokan hullottak le azok közül is, akik megölték őket. Salamon király kevesedmagával is csak alig menekült, futott és könnyűszerrel átkelt a Dunán, minthogy be volt fagyva. Azután valami nagy berekhez érkezett, ott azt mondotta embereinek, hogy pihentessék a lovakat, nyugodjanak egy keveset. Ő maga letette pajzsát, és úgy tett, mintha mindjárt visszatérne. Bement a sűrű sötét erdőbe; emberei mit sem sejtettek, úgy ment el tőlük: soha többé nem tért vissza. A sok viszontagság megtörte, meglátogatta a Szentlélek: a viszontagságok nem keményítették meg még jobban, nem hadakozott tovább szabad akarattal Isten igaz ítélete ellen, de megérezte a korholó Isten nagy irgalmú kezét, felnyögött tetteinek emlékezetétől, és amennyire igaz emberi ítélettel elgondolható, bánatos szívvel vezekelt, hogy elégtételt adjon bűneiért. Szerencsés kénytelenség, mely a jobbra hajt: mert bizonnyal igaz, hogy akit a világ gyűlöl, azt szereti Isten. Salamon király nemes teste királyi gyönyörűségben nevelkedett: most megtörve fekszik a porban és hamuban; és aki előbb ideigtartó javakért küzdött, most csupán a mennyeiekre törekszik. Életének minden idejét ugyanis zarándoklásban, imádságban, böjtben, virrasztásban, fáradozásban és ájtatosságban végezte. Kálmán király idejében egyszer Magyarországon is látták, de nyomban eltűnt, és soha többé nem mutatkozott. Polában, Istria városában távozott el a világtól az Úrhoz, ott is van eltemetve. Felesége és anyja Admontban nyugszanak. Ezután egy Kapolcs nevű kun, Krul fia, nagy sereggel tört be Magyarországba, hogy meghódítsa. Végigzsákmányolta Erdélyországot, és magával vitte zsákmányát. Erdély földjét végigdúlván, átkelt és Biharba ment; egy ideig az Omsóér vizénél tartózkodott, azután Tokajnál átkelt a



Tiszán, seregét három csapatra osztotta, két csapatot pusztítani a síkságra küldött, egyet pedig a Tisza vidékének meghódítására rendelt. Harcolva és zsákmányolva érkeztek arra a helyre, melyet Becsejnek hívnak; sok volt a prédájuk, haza akartak térni, és mondották: „Harcolva jöttünk, most térjünk vissza vadászva.” Annyi zsákmányt szereztek ugyanis Magyarországról, amennyi soha egyetlen nemzetnek sem volt. Még a nemesek feleségeit és fiait is rabul magukkal hurcolták. László király Szlavóniában volt seregével. Amikor hazatérőben mindezt hírül vette, oly gyorsan tért vissza, ahogy csak tudott, és vitézeivel hamar utánuk vágtatott. A Temes folyó táján találta meg őket. Azt gondolták a kunok, hogy már teljesen megszabadultak, és inkább vadászatra gondoltak, nem hadakozásra. László király azt mondotta vitézeinek: „Jobb nekem, ha veletek együtt meghalok, semhogy rabságban lássam feleségeiteket és gyermekeiteket.” Így szólt és könnyezett; aztán vörös zászlójával elsőnek támadott a kunok táborára. Az Úr szétszórta a kunokat a magyarok színe előtt. László király így kiáltozott vitézeire: „Ne öljük meg ezeket az embereket, fogjuk el őket; hadd éljenek, ha megtérnek.” Kapolcs és a főemberek elestek, mások igen sokan rabok lettek; senki se menekült közülük, csak egy Eszembó nevezetű szolga. A király ezután mind egész hadával hálát adott a nagy győzelemért a mindenható Istennek, aki kiragadta őket ellenségeik kezéből; a folyót elnevezte Pogándinak, mind a mai napig is a pogányokról van a neve. Az elmenekült szolgától meghallották ezt a kunok, és igen elszomorodtak; összeszövetkeztek és megfogadták, hogy megbosszulják Kapolcs vesztét; követeket küldtek a királyhoz, gőgös és kérkedő szavakkal meghagyták neki, hogy bocsássa el a foglyokat; csúfot űztek a királyból, és kitűzték a napot, amikor Magyarországra törnek. Ennek hallatára a király csak mosolygott, és aznap, amikor Magyarországba akartak jönni, elébük lovagolt, mert félt Magyarország feldúlásától. Egy szombati napon kora hajnalban, közel a Dunához megtámadta a kunokat. A király az első rohamban leszúrta a kunok vezérét, Ákost; azon a napon híven és emberül szolgált Köcsem is, akit a király hűtlennek gondolt. Az Úr szétszórta a kunokat a magyarok tekintete előtt, és győzelmesen tért vissza a király.



A KIRÁLY A RUTÉNOK ELLEN MEGY
Ezután a dicső király Oroszországba rontott, amiért a kunok az ő tanácsukra támadták meg Magyarországot. Amikor a ruténok látták, hogy a király keményen szorongatja őket, kegyességéhez folyamodtak, és mindenben hűséget fogadtak a királynak; a jámbor király ezt szívesen vette. Ezután Lengyelországba tört; a lengyelek ellene vonultak és hadakoztak, de Isten segítségével a magyaroké lett a győzelem. Azután a magyarok három hónapig ostromolták Krakkó várát. Ezalatt az ostromlók és ostromlottak éhezni kezdtek. A király és a főemberek azt kérték minden magyartól, hogy az éjszaka csendjében ki-ki hozzon egy csizmaszárnyi földet; úgy is történt. A vár előtt ebből a földből nagy dombot raktak, azt beszórták liszttel. Az ostromlottak látták, hogy az ostromlóknak bőven van eleségük, és sokáig maradhatnak a vár alatt: így mindennel együtt megadták a várat a királynak, és a király akarata szerint békét kötöttek. Ezután átment Csehországba, és bántatlanul sok cseh foglyot hozott Magyarországba, diadalmasan és örömmel így tért haza a király.
A VÁRADI EGYHÁZ ÉPÍTÉSÉRŐL ÉS LÁSZLÓ KIRÁLY HALÁLÁRÓL
Ezután Bihar vármegyében a Körös folyó mellett vadászat közben talált egy helyet, ahol angyali intelemre elhatározta, hogy monostort épít Szűz Mária tiszteletére: ezt a helyet Váradnak nevezte. László király egyre gyarapodott lelki javakban, és virtusról virtusra haladt; nemcsak Magyarországban, de a kereszténység minden országában elterjedt kellemes illata. Ezért a római császár halála után a német hercegek és fejedelmek, mind a bárók és főrangúak, egy szívvel, egy lélekkel arra kérték, hogy fogadja el a császárságot; minthogy azonban élete napjaiban nem csupán a maga javát, hanem Jézus Krisztusét kereste, és elméjében szorgosan forgatta azt az isteni tanítást: ne hágd át atyáid határát, inkább megelégedett a maga határaival, nem akarta azt igaz mértéken felül gyarapítani, ezért az idegen, ismeretlen nemzetek kormányát nem vállalta. Hiszen Magyarország is alig maradhatott meg Isten jámbor és hű szolgálatában, a törvények kellő erőben való megőrzésével. Mikor Bodrogban ünnepelte a húsvétot, íme követek jöttek hozzá Franciaországból, Hispániából, Angliából és Britanniából, kiváltképpen a



francia király öccsétől, Vilmostól, és tudatták vele, hogy megbosszulják a mindenható Isten sérelmét, úgy határoztak, hogy megszabadítják a szent várost és a szent sírt a szaracénok kezéből: kérték ezért a dicsőséges királyt, hogy Jézus Krisztus seregében legyen vezérük és parancsolójuk. Ennek hallatára a király örvendezett nagy örvendezéssel, és ugyanazon az ünnepen elbúcsúzott Magyarország nemeseitől; egész Magyarország búsult miatta. Ő azonban nem tágított attól, amibe belekezdett. Követet küldött Konrád cseh herceghez, Ottó fiához, kérte és megparancsolta, készüljön vele tengerentúlra Jézus Krisztus sérelméért. A herceg szíves lélekkel meg is ígérte ezt. Eközben Konrád herceg Szvatopluk nevű rokona egy csöndes éjszakán Prágába ment, és elfoglalta a várost. Reggelre kelve, a prágai püspök beültette a hercegi székbe, és némelyek tisztességgel fogadták. Konrád pedig eljött dicsőséges királyi nagybátyjához, elmondotta, mi történt vele, és kérte, menjen segítségére a maga személyében. A király ezt meg is adta neki, hogy a herceg el ne maradjon Isten szolgálatából, és merthogy atyafiságos kötelék fűzte hozzá; atyjáról, Ottó hercegről is megemlékezett, aki őt segítette Salamon ellen: megígérte hát, hogy a maga személyében fogja őt megsegíteni. A királlyal voltak öccsei, Géza király fiai: Kálmán és Álmos. Előre tudta a király Kálmánról, hogy vérontó lesz: ezért akarta egri püspökké tenni. Meghallotta ezt Kálmán, és ugyanazon éjen kimenekült Lengyelországba, mert tudta, hogy apját és nagyapját tisztességgel fogadták Lengyelországban. Követték őt Magyarországról Márk és Ugra meg mások. A király pedig összegyűjtötte seregét, és unokaöccsének sérelme miatt megindult a csehek ellen. De amikor Csehország határára ért, nehéz betegségbe esett; összehívta főembereit, követségbe küldte Marcel prépostot és Péter ispánt Kálmánhoz, hogy térjen vissza Magyarországra. Szent László király úgy rendelkezett, hogy őutána Álmos uralkodjék, de ez őszinte egyenességében úgy tisztelte bátyját, Kálmánt, hogy átengedte neki az ország koronáját, minthogy az elsőszülöttség szerint annak is volt joga hozzá. Akinek kedve van megtudni, mennyi és milyen jót cselekedett nemzetének Szent László, Gestájából mindezt teljességgel megértheti. Szentséggel és kegyelemmel telve költözött át az angyalok társaságába uralkodásának tizenkilencedik esztendejében, és Váradon temették el saját monostorában, az Úr 1095-ik évében, július 29-én, vasárnap.
Á Ó Á Á Á É Á Á ÁÁ



SZENT LÁSZLÓ KIRÁLY HALÁLA UTÁN GÉZA KIRÁLY FIÁT, KÁLMÁNT TÖRVÉNYESEN KIRÁLLYÁ KORONÁZTÁK
Géza király fia Kálmán tehát sietve megtért Lengyelországból, megkoronázták, és teljességgel átengedte Álmos hercegnek a hercegséget. Amint a továbbiakból kitűnik, Kálmán idejében sok rossz történt. Testalkatára nézve hitvány volt, de ravasz és tanulékony, borzas, szőrös, vaksi, púpos, sánta volt, és selypített. Amikor Jézus Krisztus említett zarándokai megtudták, hogy meghalt a dicső László király, igen búsultak; azután követeket küldtek Kálmán királyhoz, és akárcsak a dicső László királytól, tőle is ugyanazt kérték: azt gondolták, ő is éppen olyan kegyes, hiszen ő is egyazon vérből eredt. Kálmán király azonban ennek hallatára nem ígérte meg, hogy velük megy, de még azt sem engedte meg nekik, hogy az ő földjén át vegyék útjukat. Sőt sereget küldött ellenük, hogy ne merészkedjenek behatolni országába; úgy vélekedett, hogy zsarnokok, nem pedig zarándokok. Ők azonban Istenbe vetették reményüket, és bizakodtak Jézus Krisztusban, akinek jelét viselték: bátran benyomultak Magyarországba, és sok magyart megöltek. Ennek hallatára a király Temes táján összegyűjtötte seregét, és békét színlelve, menni hagyta őket. Amikor Zimonyhoz érkeztek, és azt gondolták, hogy békén vannak, tábort vertek. Zimony várát elfoglalták, hogy a király más kelepcét ne vethessen, és a korábbiaknál gonoszabb dolgok ne történjenek. Azután eleségért feldúlták az egész végvidéket, és a várba vitték, amit csak elraboltak. A király azonban Temesben hasznosabb tanáccsal élt, békét kötött velük, sok ajándékkal, eleséggel tisztelte meg és békén elbocsátotta őket. A zarándokok ezután továbbmentek, elfoglalták Antiochiát, és Isten segítségével Jeruzsálembe értek. Amikor a király hazatért, és a herceg is elment hercegségébe, némely békétlenek ördögi tanácsra egymás előtt megvádolták őket. Mondották ugyanis a hercegnek: „Herceg uram! A király cselt sző ellened és el akar fogni.” Majd mondották a királynak: „A herceg tőrt vet neked, tudd meg, ha nem vigyázol magadra, bizony meghalsz hamarosan.” Ennek hallatára, mindketten ifjak és szenvedélyesek lévén, összegyűjtötték seregüket. A király seregével Várkonyhoz vonult a herceg ellen, a herceg is Várkony közelébe jött ellene: köztük volt a Tisza, ez választotta el egymástól őket. A hű magyarok fegyverszünetet kértek tőlük, és hogy tárgyalhassanak, ezt mondották:



„Ugyan, miért harcoljunk? Ha amazok győznek rajtunk: meghalunk, és ha megszaladnak, hát megszaladnak. Minap atyáink és atyánkfiai is harcoltak atyáikkal, atyafiaikkal, és meghaltak: semmi okát sem látjuk a harcnak: de ha nekik tetszik a harc, harcoljanak ők ketten; és aki közülük felül marad, elfogadjuk urunknak.” Így határozván a főurak, visszatértek. Mikor pedig Csák a királynak elmondta, és Ilia a hercegnek tudtára adta, hogy miként határoztak, kedvük ellenére ugyan, de belenyugodtak. Ezután a király betört Oroszországba: Lanka, a ruténok hercegasszonya, ugyanazon király özvegye, a király elébe jött, a király lábához borult, és könnyhullatással kérte a királyt, ne veszejtse el nemzetét. A király nem hallgatott rá, mire még állhatatosabban könyörgött neki; a király azonban megrugdosta és eltaszította magától, mondván: „Nem illő, hogy asszonyi sírás csúffá tegye a királyi fölséget!” A hercegasszony azután sírva fordult vissza, és a mindenható Isten segítségét kérte. Fohászkodására nagy sokaságú kun jött Mirkoddal a ruténok segítségére. Éjszaka kerekedtek fel, kora hajnalban a király táborára csaptak, és azt kegyetlenül pusztítva szétszórták. A magyar nemesek körülvették a királyt, és megvívhatatlan bástya voltak a király körül. A kunok űzőbe vették az Almási nemből való Ősz ispánt, a vitéz, serény férfiút megölték mind a vele levőkkel együtt; átlőve nyíllal megölték Koppány és Lőrinc püspököket is és sok más vitéz harcost. Egy Monok nevű kun keményen szorongatta a magyarokat; a királynak egy Mátyás nevű igen derék vitéze el akarta fogni, rátámadt. Az pedig megfutott, és hátrafelé nyilazva átlőtte Mátyás lábát; nem is menekült volna meg a haláltól, ha sok társa össze nem rakja pajzsát – úgy oltalmazták meg. Ezután Péter fordult Monok ellen. Mikor az rányilazott Péterre, nem találta el, s amíg más nyilat vett elő, Péter átfúrta Monok oldalát, és elfogván, élve vitte a királyhoz. Gyula ispán ekkor sebbel a lábán menekült el, de Magyarországon belehalt sebébe. A király és mind a vele levők gyors futással jöttek Magyarországra; a kunok elfogtak mindenkit, aki hamar meg nem futhatott, s a király kincseit is elvették. Oly nagy vereség volt ez, hogy ritkán szenvedtek a magyarok ekkora vereséget. Némely magyarok az erdőkbe menekültek, éhínségükben csizmájuk talpát sütötték meg, azt ették. Mit szóljunk egyebet? Elmondhatatlan sok volt ott akkor a veszedelem, ami meg sincs írva. Első feleségétől a király Lászlót és Istvánt nemzette, az Úr 1101-ik évében. Amikor a király Dalmáciában volt, Zára városában, azon



tanakodott, hogy felgyújtja a várost, mert nyakas a népe; elaludt palotájában, melyet ott építtetett: és íme (Simeon) a szent zárai püspök rettenetes arccal jött hozzá, megragadta, hajánál fogva vonszolta, és babérfa vesszővel keményen megvesszőzte. Midőn elengedte, és a király fölébredt, nem látta a püspököt, de érezte a fájdalmat, és látta testén a vesszőcsapásokat – ezért béketűréssel abbahagyta a város zaklatását. Ezután a király Oroszországba akart menni. Az Úr 1106-ik évében visszatért Álmos herceg Passauból: oda futott a királytól való féltében. A király békességgel fogadta. Ezután Álmos Lengyelországba futott, majd lengyelek meg magyarok tanácsától és segítségétől ösztökélve visszatért Magyarországba, elfoglalta Újvárt, és oda szállt. Ennek hallatára a király ostrom alá vette a várat; midőn másnapra ostromot tervezett, íme a herceg hirtelen lóra pattant, kiment a vár kapuján, nagy hamar egyedül nyargalt a király táborába, és midőn a király sátrához ért, nyomban leszállt a lováról, a király lába elé borult, és mindenek füle hallatára bűnösnek vallotta magát. A királyt ez váratlanul érte. Megbocsátott a hercegnek, sőt a herceg közbenjárására még a várban levő magyarokra sem neheztelt. Ezután a herceg Jeruzsálembe ment, és midőn szerencsésen visszatért, a király békével fogadta. A herceg a vadászatban lelte örömét, egyre csak ezt űzte, a király pedig megadott neki mindent, ami a vadászathoz kell.
A DÖMÖSI EGYHÁZ ÉPÍTÉSÉRŐL
A herceg ezután Dömösön monostort épített, meghívta a királyt, jöjjön el a fölszentelésére; úgy is történt. Ezután a palotabeliek megvádolták a herceget: kelepcét készít, hogy megölje a királyt a monostor épületében meg is tette volna bízvást, ha a király barátai nem őrködnek. A király haragra gyúlt és el akarta fogni, de a főtisztelendő püspökök és más derék főemberek tudták, hogy ez hamisság, és csak a herceg ellenségei találták ki, ők fogták rá a hercegre, közbenjártak hát érte a királynál, és összebékítették őket esküvéssel. A király elbocsátotta békével a herceget, hogy vadásszék a Bakonyban. Tisztességadás ürügyével két jobbágyát is vele küldte, titkon azonban kioktatta ezeket, hogy gondosan fürkésszék a herceg lelkületét: jelentsék meg a királynak, ha a herceg ellene mesterkedik.



Elérkezett a herceg Csórba, elbocsátotta sólymát, és ez varjat fogott. Egyszerű lélekkel mondotta ekkor a herceg a jobbágyoknak: „Mi volna, ha a varjú megesküdnék a sólyomnak, hogy nem károg többé, ha elbocsátja?” De azok így feleltek: „Hiába esküdne a varjú, a sólyom nem bocsátaná el, de a varjú sem esküdhetne meg, mert oktalan állat.” A herceg szavait még azon az éjszakán megjelentették a királynak. A herceg vadászat okából a Bakonyba ért, de rögtön eltávozott tőlük, és ismét Passauba futott, hogy a német király segítségét kérje. Az Úr 1112-ik évében Kálmán király N. [László] fia meghalt. A király Oroszországból vette második feleségét. Ezt házasságtörés bűnén kapta rajta és elbocsátotta. De nem erőszakos vakmerőségből, mert tudta, hogy írva van: amit Isten egybekötött, ember szét ne válassza – mármint törvény és ok nélkül. Tehát nem ő vált el tőle, hanem törvény választotta el attól, akit bűne vádolt, elítélt, és a rosszassága letiport. A törvény visszaküldötte hát az asszonyt saját országába. Az házasságtörésben szülte Borics nevű fiát, Borics pedig nemzette Kálmánt.
ÁLMOS HERCEGET ÉS FIÁT MEGVAKÍTJÁK
Az Úr 1113-ik évében a császár hatalmas sereget mozgósított Álmos herceg érdekében, és Magyarország határára jött, hogy tárgyaljon a királlyal, és békét szerezzen köztük; ez meg is történt. A király sok ajándékot küldött a császárnak, és így tisztességgel hazamenesztette. Ezután a király visszahozta Álmos herceget a békességre; a békekötést követően azonban a király elfogta a herceget meg kisded fiát, Bélát, és megvakíttatta őket; azt is meghagyta, hogy a kisded Bélát heréljék ki. De aki megvakította, félt Istentől és a királyi nem kihalásától: kutyakölyköt herélt ki, annak heréit vitte a királynak. Az ország főemberei közül megvakította Urost, Vatát és Pált. Mégsem vált hasznára az ártatlan vér kiontása, mert az isteni bosszú korai halál bús italát nyelette le vele, és megbüntette ideigtartó országának romlásával. Mert írva van: „Minden munkájában jó szerencsés lészen, nem így a gonoszok” stb. Álmos herceget pedig Dömösre vitték, a saját monostorába. Ezek után a király súlyosan betegeskedni kezdett; volt egy Draco nevű olasz orvosa, akiben felette megbízott. Ez flastromot rakott a király fülére, mert gyötörte a fejfájás; a flastrom ereje a fül üregén át kiszívta agyának nem kicsiny részét.



Amikor tovább már el nem viselhette a flastromot, levette és megmutatta Ottmár ispánnak. Ottmár ispán megnézte a flastromot, látta rajta a kiszívott agyvelőt, és így szólt a királyhoz: „Uram, el kell látnod magadat az útravalóval.” Ennek hallatára megijedt a király, és felsóhajtott. Ezután a király tanácsot tartott a nagy gonoszokkal: Sima fia Márkkal és Achilles fia Jákkal meg más ispánokkal – ezeknek tanácsára vakíttatta meg a herceget és fiát, akit anyja öléből ragadtak ki; elküldötte közülük Both fia Benedeket, hogy fogja el a herceget, ne ő legyen az utód, ha a király meghal. Halála esetére a király meghagyta fiának meg a főembereknek, bosszulják meg halála után Oroszországon a rajta esett sérelmet. Amikor aztán Benedek odaért, a herceg a monostor előtt ült, és siratta fájdalmát. Amikor meghallotta a lovasok siető közeledését, megérezte lelkében, hogy veszedelem fenyegeti, és bevezettette magát a monostorba, és kezével megfogta Szűz Szent Margit oltárát, hogy Isten és a szentek tiszteletéből ne merészeljék elvonszolni onnan. De Benedek – (nem áldott, hanem átkozott) – rá vetette szentségtörő kezét, és erőszakosan elvonszolta az oltártól, melyet tartott. Mialatt így azon igyekezett, hogy elvonszolja, a herceg kezéről lehorzsolódott a bőr, és az oltárt vér szennyezte meg. A papok vigyáztak az egyház ajtajában, el akarták fogni Benedeket; ő megneszelte ezt, dühös szívvel kiment, ahogyan tudott; és amikor elvágtatott, Pilis erdejében leesett a lóról, nyakát szegte és meghalt. Kutyái követték, azok falták fel húsát és csontjait. Mint némelyek mondják, ez a Kálmán váradi püspök volt, de miután fivérei elhaltak előtte, pápai engedelemmel uralkodásra kényszerült. A magyarok Könyves Kálmán néven nevezik, mert könyvei voltak, ezekből végezte a kánoni hórákat, mint egy püspök. Magyarországhoz csatolta Dalmátországot, megölvén Petergozdia hegyeiben Péter nevű királyát. Nagy pénzen velencei gályákat és hajókat fogadott, és bérelt, nagyszámú sereget küldött Apuliába, a sereg kifosztotta Apuliát, három hónapig maradtak ott, megvívták Monopoli és Brindisi városokat, és visszahagyták Velencének, hogy tartsa Kálmán király javára, maga a sereg ezután visszatért Magyarországba. A császár azután pisai gályákat küldött, kiűzték a velenceieket, és visszavették a városokat. Huszonöt esztendeig, hat hónapig és öt napig uralkodott; eltávozott e világból az Úr 1114-ik évében, február 3-án, teste Fehérvárott nyugszik.



KÁLMÁN FIÁT, ISTVÁNT KIRÁLLYÁ KORONÁZZÁK
Az ország hatalmasai Kálmán fiát, Istvánt koronázták királlyá. Serdületlen volt még, de elméjét már kézben tartotta. Uralkodásának kilencedik évében bement Dalmáciába, és a dalmaták tisztességgel fogadták. Onnan visszatérve, elküldötte seregeit és a lengyel határt pusztította. Tetszett pedig az országnak, hogy István király tárgyaljon a cseh herceggel. Elérkezett Magyarország határára, az Olsava folyó közelébe, eléje jött a cseh herceg is, de köztük volt a folyó. Vala egy Solt nevű ember, mindig gonoszon járt az esze, rosszasága miatt űzték ki Magyarországról; ez akkor ott volt a csehekkel. Mielőtt a király a herceggel tárgyalhatott volna, ez a Solt követet küldött a királyhoz, s ez titkon így szólt: „Hű vagyok az én uramhoz, és megjelentem neki, amit a csehekről tudok; mihelyt tehát tárgyalsz a herceggel, a herceg elfog, mert hallotta, hogy embereid fegyverzet nélkül jöttek.” A hercegnek viszont ezt mondotta: „Mihelyt tárgyalni fogsz a királlyal, a király elfog; inkább tehát fegyverezd fel tieidet, úgy üljenek a táborban.” Iszákos, dühös emberek módjára e csehek úgy tettek, amint Solt javallotta. Ő ismét más követet küldött a királyhoz, mondván: „Küldjön a király íjászokat a herceg tábora köré, hogy hamarjában táborára ne nyargaljanak.” A király indulatos volt, úgy tett, amint Solt mondotta, meg se kérdezte emberei tanácsát. Látták a csehek, hogy íjászok jönnek, bizony azt hitték, igaz, amit hallottak; megtámadták az íjászokat. A hitvány besenyők és székelyek seb nélkül futamodtak a király táboráig. Hallotta ezt a király, kevesedmagával elnyargalt Magyarországra, merthogy emberei fegyverzet nélkül jöttek, és akinek volt is fegyverzete, fel nem fegyverkezhetett, mert nem tudták a király szándékát; a király ugyanis azt hitte, hogy bölcs, mint Salamon, erős, mint Sámson, vitéz, mint Dávid – pedig nem versenyezhetett velük. A csehek azután alaposan elpusztították a király táborát. Urosa fia Jánus nádorispán távol táborozott a királytól. Amikor meghallotta a dolgot, csendben, óvatosan felfegyverezte embereit, és megtámadta a tábort dúló cseheket; Isten a magyar kardok élére vetette és elpusztította őket kegyetlen halállal. Azután Jánus hírnököt küldött a király után, és megjelentette neki az istenadta győzedelmet. A király tehát visszatért, és örvendezett nagy



örvendezéssel; de sajnálta váltig, hogy Solt, aki annyi bajt szerzett hazudozásával, nem esett el a csatában. István király nem akart törvényes feleséget venni, hanem ágyas szeretőkkel élt. A bárókat és főembereket búsította az ország elárvulása és a király magtalansága, hoztak hát neki feleséget, nagynemes úrasszonyt, Guiscard Róbert apuliai király leányát. Jött aztán a királyhoz egy Bezen nevű rutén herceg, és elpanaszolta neki, hogy öccse kivetette őt hercegségéből, kérte a király kegyelmét, segítse meg saját személyében. István király pedig meg akarta bosszulni az atyján, Kálmán királyon esett sérelmet, segítséget ígért a hercegnek, összegyűjtötte seregét, és Oroszországba ment. Odaérve, először egy várat vett ostrom alá. Történt egy kora hajnalon: az említett Bezen herceg a vár körül járt, hogy helyet keressen az erősség megostromlására; az ostromlottak azonban kijöttek a várból, hogy rajtaüssenek a magyarokon. Mikor a herceg meglátta őket, rájuk támadt, azok emberül harcoltak, és halálra sebezték a herceget. Meghallotta a király, hogy a herceg meghalt, nagyon megharagudott, és parancsot adott mind a magyaroknak, ostromolják meg a várat, és kettő közül válasszanak: vagy elfoglalják még aznap az erősséget, vagy meghalnak. A magyar főemberek tanácsot tartottak, és így szóltak: „Mi okból és mi célból haljunk meg? Ha megszerezzük a hercegséget, kit tesz a király közülünk herceggé? Határozzuk el tehát, hogy senki sem vívja a várat, és mondjuk meg a királynak, hogy mindezt főembereinek szándéka ellenére cselekszi.” Amikor aztán a főemberek tanácsba mentek a királyhoz, két pártra oszlottak valahányan; a Pázmány nembeli Kozma azonban felállt, és így szólt a királyhoz: „Uram, mit cselekszel? Ha számos vitézed halála árán elfoglalod a várat, kit teszel meg herceggé? Ha főembereid közül választod, itt ugyan meg nem marad senki. Vagy tán magad akarod elhagyni királyságod, hogy elfoglald a hercegséget? Mi, bárók, nem ostromoljuk a várat; ha ostromot akarsz, ostromold meg te magad! Mi azonban visszatérünk Magyarországba, és királyt választunk magunknak.” Így hát a főemberek határozatából hírmondók kiáltották ki a táborban, hogy a magyarok mihamarabb térjenek vissza Magyarországba.



Mikor a király látta, hogy emberei méltán nem segítik, visszafordult Magyarországba. Ezután harmadik esztendőre sereget küldött, és a lengyel határszéleket dúlta. Majd hadat küldött, de csak udvari csapatait, és Bulgária és Szerbia részeit pusztította. Ezenközben a konstantinápolyi császárné, László király Piroska nevű lánya, hírül adta István királynak, hogy férje, Mauritius császár, szidalmazta István királyt, mondván: a magyar király az ő alattvalója, és amikor ő ellene mondott, a császár megverte. Meghallotta ezt a király, és igen nagy gyalázatnak vette. Összegyűjtötte seregét, és lelkének indulatában Görögország részeit dúlta. Tűzzel-vassal pusztította Görögország némely városait, és ama tartomány minden városa félelembe esett, és minden király félt István királytól, mint a mennykőcsapástól. A síró gyermekeket István király nevével fenyegették, hogy elhallgassanak. Hétszáz frank katona volt a királlyal, ezekkel dúlta Bulgáriát, és hadigépeikkel rombolta a görög várak falait. A császár nem jött ellene ütközetre, ezért a király követet küldött a görög császárhoz, és szidalmazta őt, mondván: nem méltó sem a császár, se a király nevezetre, mert anyóka és vén banya ő, hiszen egyre csak henyél, mint egy vén banya. Felelt ennek hallatára a császár, mondván: „Higgye meg a király szentül, hogy még ebben az esztendőben köldökig kimetszem a férfiúságát.” Evégből igen nagy sereget küldött a császár Magyarországra; ezek eljöttek, és Haramnál átkeltek Magyarországra, és a magyarok ezt meg nem akadályozhatták, mert a görög hadigépek kénes lángot szórtak a magyar sajkákra, és a vízen gyújtották meg őket. A király országának minden erejét a görögök ellen küldötte, Stefelt tette meg vezérnek. Ezek elmentek, a Krassó-pataknál megharcoltak a görögökkel Barancsnál, de az Úr keze a görögökkel volt, és a magyarok meg nem állhattak ellenük. Ritka az olyan nagy vereség, amilyen ott esett: a Krassó-patak annyi emberi vérrel keveredett, hogy szinte vérnek látszott az egész, úgy feküdtek a páncélos emberek a folyóban, mint a tuskók; a futók és az üldözők rajtuk keltek át a patakon, mint valami hídon. Vágták a magyarokat, mint az ökröket, és nem volt, aki megmentse őket a görögök kezéből. Ott veszett el Csiz ispán meg más derék vitézek. Ezután hív közvetítők segítségével a császár meg a király találkoztak, hogy tárgyaljanak; Barancs



városa közelében egy szigetre hajóztak. Itt főembereik közepette sokáig védekeztek és vádolták egymást, végül is békét kötöttek és hazatértek. Lelkének indulatosságában István király tehát sok rosszat cselekedett, amit nem kellett volna. Krisztina úrnőt megégettette, és tüzet rakatott emberekre tett lóganéjból. Nagy égő gyertyákat csöpögtetett az emberek fenekébe. Kisebbik István király kegyetlensége folytán Álmos herceg is mintegy félig fővesztést szenvedett. Noha megvakították, félt, hogy István király megöleti, ezért Görögországba menekült. A császár tisztességgel fogadta: Constantinus nevet adott neki; már előbb is épített egy Constantina nevű várost Macedóniában; István király kegyetlensége elől sok magyar menekült hozzá. Halála után, a király parancsára, Fulbert püspök hazahozta, és a fehérvári egyházban eltemeté a testét. Fiát, Bélát pedig főemberek Magyarországon tartották, de titkon, a király dühössége miatt. Együttes tanácsot tartva, megjelentették ezt a királynak, aki halottnak gondolta Bélát, mióta megvakították. Pál püspök és Ottmár ispán tudtával mentették meg; amikor a király ezektől megtudta, hogy valóban él, örvendezett nagy örvendezéssel, mert kétségen kívül tudta, hogy nem lesz örököse. Nyomban követeket küldött Szerbiába, és Uros nagyzsupán leányát hozták el Bélának törvényes feleségül. Ez nem sok idő múltán szülé Gézát; ennek hallatára a király váltig örvendezett. A király Tolnában rendelt számára élést, és királyi évdíjat adott neki. Mielőtt pedig a király hírt kapott Béláról, úgy határozott az ország, hogy a király után nővérének, Zsófiának Saul nevű fia uralkodjék. Történt pedig, hogy a király Egerben nehéz betegségbe esett, már mindenki azt hitte, hogy halálán van. Hiú reménységtől vezettetve, Bors ispánt és Ivánt az árulók királlyá választották. Mikor pedig a király Isten akaratából jobban lett, Ivánnak fejét vétette, Bors ispánt pedig csúfosan kivetette az udvarból Görögországba, és azt határozták, hogy atyafiságából ezután senki se legyen méltó arra, hogy belépjen a királyi udvarba. Ezért merészelték a főemberek Bélát megjelenteni a királynak, a király ugyanis felette bánkódott azon, hogy nincs ki örökébe lépjen. Abban az időben István király a kelleténél jobban szerette a kunokat; a király mellett tartózkodott Tatár nevű fejedelmük, aki a császár öldöklése elől kevesedmagával menekült a királyhoz. A király azután vérhasba esett. A kunok pedig, akik a király kedvezése folytán hozzászoktak a gonoszságokhoz, ekkor is javában dühöngtek a magyarok ellen. Amikor a



magyar parasztok megtudták, hogy a király halálán van, megölték a kunokat, akik javaikat ragadozták. Tatár kun fejedelem elpanaszolta a királynak, hogy megölték embereit. A király pedig úgy érezte, hogy némiképpen jobban van; amikor látta, hogy Tatár könnyezik, a többi kun pedig jajgatva veszi körül – minthogy nagyon szerette őket –, felmordult és így szólt: „Ha meggyógyulok, tízet ölök meg mindegyikért, akit közületek megöltek. Most ne búsuljatok életem miatt, mert jobban vagyok.” E szavakkal kinyújtotta kezét a kunok felé, ezek nyakra-főre rohantak, hogy kezet csókoljanak neki, és oly nagyon megszorongatták, hogy ellankasztották a királyt, így visszaesett bajába és meghalt. Amikor azonban halálán volt, lemondott a királyságról, és szerzetesi köntösbe öltözött – uralkodásának tizennyolcadik évében; Váradon temették el.
VAK ÁLMOS HERCEG FIÁT, VAK BÉLÁT TÖRVÉNYES KIRÁLLYÁ KORONÁZZÁK
Utána Vak Béla uralkodott, Vak Álmos herceg fia; mind a számos rosszat elkerülte, és alázatosan jócselekedetek gyakorlására adta magát. Nem kereste segítségét karjának erejében, emberben nem bizakodott, hanem menedékét a Magasságbelibe vetette, gyámola lőn az Úr, vezérelte őt töméntelen irgalmával, és ágyékának gyümölcsét ültette székébe. Kezében megerősödött az ország, ellenségeit gyalázatra vetette az Úr mind a mai napig. Négy fiat nemzett: Gézát, Lászlót, Istvánt és Álmost. Uralkodása alatt Ilona királyné, a király és a bárók határozatából, országos gyűlést tartott Arad mellett. Amikor a gyűlés napján a király trónszékében ült, eljött a királyné fiaival, és a király mellé ült, azután így szólt az egész néphez: „Minden híveim, nemesek, vének, ifjak, gazdagok és szegények, halljátok! Isten mindegyikőtöknek megadta természetes szeme világát, hadd halljam hát, miért vették el urunk, a király látását, és kiknek tanácsára történt ez? Tárjátok ezt fel nekem, álljatok rajtuk híven bosszút ezen a helyen, végezzetek felőlük miérettünk. Íme, Isten a mi királyunknak két szem helyett négyet adott.” Miután így beszélt, felzúdult a nép azokra a bárókra, akiknek tanácsából a királyt megvakították; egyeseket megkötöztek, másokat megcsonkítottak. Hatvannyolc hitszegőt öltek meg ott kegyetlenül, és minden maradékukat ama napon lajstromba szedték, maradékaikat, fiaikat és a nőket egyaránt.



Ezenfelül minden jószágukat szétosztották a székesegyházaknak; ezért mondanak Magyarországon minden szabados falut királyi adománynak. Miután pedig a magyarok állandóan igaztalanságból háborognak, akár a sós tenger: a leviatán e gonosz fiai követek útján behívták a fattyú Boricsot, jöjjön be és segítségükkel foglalja el a királyságot, mert Kálmán király fiának hitték őt. Borics tehát rutén és lengyel segítséget szerzett, eljött Magyarország határszélére, arra a helyre, amelyet Sajónak neveznek. A király összegyűjtötte seregét, és ellene indult. Igen sok nemes állt Borics pártjára. A magyar főembereket tanácsba hívták a királyhoz; a király azt kérdezte tőlük, tudják-e, hogy Borics fattyú, avagy Kálmán király gyermeke. A király hívei azt felelték: kétségkívül tudják, hogy Borics fattyú, és semmiképpen sem méltó a királyi koronára. A hűtlenek és ellentmondók azonban bizonytalanul suttogtak, és tétovázva kétfelé sántikáltak. Amennyire a király és tanácsosai tudták, elkülönítették a juhokat a bakoktól, és keményen elhatározták, hogy azon nyomban leölik az árulókat, mert ha késnek, azok még történetesen átmehetnének Boricshoz, és veszedelembe döntik az országot. Zendülés támadt, nyomban megfogták Lampért ispánt, és amikor kivonszolták a királytól, édestestvére székkel hasította szét a fejét, úgyhogy agyveleje kiloccsant. Fiát, Miklós ispánt, ugyanott fejezték le. Megölték ott az Ákos nembeli Majnoltot és másokat. A megmaradt árulók félrevonultak, és egyesült erővel akartak a királyra támadni; a hívek azonban elébük vágtak. Simánd nembeli Tivadar volt az árulók feje, meg Folkus és Titus, de kiváltképpen Sámson. Tamás és Torda ispánok apja, Sámson azt javallotta, hogy menjenek a királyi gyűlésbe, és ott szidják meg a királyt sokak színe előtt. Mind javallották ezt, akik hallották. Boricsot is hívságos remény fogta el, nagyon hálálkodott neki; amit kezdett, nyilván véghez is akarta vinni, és azt gondolta, hogy mert szidják a királyt, megszerezheti az országot. A király a Sajó folyó közelében telepedett meg, és amikor főembereivel, vitézeivel a sátorban ült, íme belép Sámson, és így szól a királyhoz: „Mit művelsz az országgal, te hitvány eb! Jobb lenne, ha uradnak, Boricsnak hagynád a királyságot, és monostorban élnél, ahogyan az apád élt.” Ekkor a király főemberei hirtelen felugráltak, és Ottó fia, János sümegi prépost, a király jegyzője, így szólt Bod ispánhoz: „Mire várunk? Miért nem fogjuk el?” Mikor azonban el akarták fogni, amaz gyorsan lóra pattant és elmenekült. A többieknek nem volt ott a



lovuk, mert közelből gyalogszerrel jöttek a királyi tanácsba; de a lárma nagy volt. Bod ispán szolgája meghallotta a lármát, nyergeletlen lóra pattant, és lándzsájával a Sajóig üldözte Sámsont. Tivadar és többi társai sajkába akartak szállni, hogy hamar általhozzák, de nem juthattak el odáig. Sámson ugyanis lovastul a folyóba zuhant, és üldözője a vízben elérte lándzsájával. Sámson köntöse alatt páncél volt, és a nehéz páncél miatt nem tudott úszni. Borics tehát nagysokaságú ruténnal és lengyellel a király közelében vert tábort. A magyar főurak követeket küldtek a ruténok és a lengyelek fejedelmeihez, akik Borics kedvéért eljöttek, és így szóltak hozzájuk: „Nem illő, hogy igazság ellenére országot keressetek a fattyúnak; mi ugyanis tudjuk, hogy igazság szerint Béláé a királyság, és ő az egész ország egyetértésével uralkodik.” Ennek hallatára Orosz- és Lengyelország fejedelmei nem segítették többé Boricsot, és ki-ki hazament a maga tartományába. Borics pedig nagy sokaságú néppel harcba indult a király ellen. A király azonban Isten segítségével Borics minden erejét megtörte a csatában, és karddal megszalasztotta; Mária Magdolna ünnepén halálba zavarta a lengyel sereget, elnyerte zsákmányukat, és nagy diadallal tért vissza. Ebben a csatában Miksa, Gáb és Bátor vitézül, jelesen harcoltak, és amazok közül sokat elfogtak és megöltek; vértjük emberi vérrel volt beföcskendezve. A csatában Miksa elfogta a bajszerző Tivadart, Vasas elfogta Vitált, Gáb pedig a lengyel, krakkói ispán fivérét; Bátor elfogta Andrást. Midőn a király elé vezették foglyaikat, nagyon hálálkodott nekik, és nagylelkűen megajándékozta őket. Miután az ország megerősödött kezében, Béla király borivásnak adta magát. Az udvarbeliek megszokták, hogy mindent megkaptak a királytól, amit csak részegségében kértek tőle, és amire a király kijózanodott, már vissza nem vehette. Részegségében ellenségeik kezébe adta Póst és Sault, akik jámbor emberek voltak, meg is ölték őket ok nélkül. Vak Béla kilenc évig, tizenegy hónapig és tizenkét napig uralkodott. Az Úr 1141-ik évének február idusán (13-án) csütörtöki napon költözött az Úrhoz, teste Fehérvárott nyugszik.



ITT GÉZÁT KIRÁLLYÁ KORONÁZZÁK
Az Úr letekintett Magyarországra, és adott neki oltalmazót, aki járt erejének nagy voltában. Mert az Úr a királyságot Béla fiának, Gézának adta, akit szűz Szent Cecília napján koronáztak meg, és akinek megfogta kezét, megerősítette, sok népet rendelt alája, és kardja előtt a királyok hátát futamodásra fordította. Julianus ispán álnok hűtlensége folytán Rápolt német vitéz beszállt Pozsony várába, ami nagy veszedelmére lett a magyaroknak; az ifjú király azonban nem tűrte ezt békén. Seregét a támadó németek dühe ellen vezette, akik a magyar végeket dúlták. A császár ugyan személyesen nem jött a király ellen, de Németországnak majdnem minden erejét Magyarország elpusztítására indította. A király főellensége, Henrik osztrák herceg Szász- és Bajorország minden harcosát magával hozta; ő volt ugyanis gyámja a gyermek Oroszlán Henrik hercegnek, aki Szász- és Bajorországot örökölte. Töméntelen erejükben bizakodva összegyűltek a németek, és mint az óriások, úgy álltak a magyarokkal szemben. A király azonban minden seregével Istenbe vetette reménységét, elrendezte seregét, és az ellenség ellen indult. A papok és leviták, mind az ott levő deákok aggódó lélekkel és törődött szívvel fohászkodtak segítségért a mi Urunkhoz, Jézus Krisztushoz, és oltalomért a szentséges angyalokhoz, de kiváltképpen kérték Isten szűz anyjának, Máriának kegyelmét, mert Szent István király kiváltképpen az ő oltalmába ajánlotta Magyarországot. A királyt felövezték karddal, és Isten dicsősége megnyilatkozott fölötte, mennyei segedelemből szíve megerősödött, ő maga izmosabb lett, miként előbb volt, arca földerült, és vidám sietséggel ment a csatába. Elközelgett akkor egy Göncöl nevű hírhozó, aki jól tudott mindkét nyelven, és jelentette a királynak, jön már a német sereg, és azt mondotta, legjobb, ha a király most támadja meg őket, mert kevesen vannak, és még nem jöttek el mind, akiket segítségül hívtak. Ekkor a király ellenük indult, és sietve átkelt a magyar határon. Jó nagy lovaikon, mint az óriások, megdöbbentően meredtek fel előttük a németek. Gőgösen, becsmérlésekkel szidalmazva támadtak a magyarokra, hogy gyalázkodásukkal rémületbe ejtsék őket. Szembe velük a magyarok is csatára keltek, megfújták a



kürtöket, megharsantották a harsonákat, felkiáltottak az égbe, és megkezdődött a csata. A rossz besenyők és a hitvány székelyek valamennyien egyszerre megfutamodtak, mint birkák a farkasok elől; szokás szerint ugyanis ők jártak a magyar hadsorok előtt. Ekkor néhány magyar csapat is megrémült a dühös németektől, mielőtt még a magyarok megütköztek volna. A hadimérkőzés elején a németek a magyarok fölé kerekedtek; olyanok ők ugyanis, mint az eretnekek, kezdetben mindig heveskednek, végül is azonban meglankadnak. Ekkor a király úr anyai nagybátyja, Belus, akit bánnak neveztek, övéi ezre fölött állván dicsőségében, a német csapatokra rontott, keményen rajtuk ütött szemtől szembe, és nagy vérontást vitt véghez közöttük. A király válogatott vitézei is megtámadták az ellenséget. Nehéz lőn a csata a németeknek, erejük semmivé foszlott, hétezernél több harcos veszett kard élén, a megmaradottak pedig elfutottak. Megszabadította tehát az Úr a magyarokat ama napon a kegyetlenül dühöngő sárkányok torkából. Annyira megtört itt a németek ereje, hogy azután még a határszélükön lakó magyar parasztokat sem merték bántani, sem sérteni. A király pedig Isten kegyelméből szerencsés győzelmet nyervén, egész népével együtt áldotta és magasztalta Istent. Ebben a csatában Uros ispán elfogta a német Rápolt grófot, aki éjszakai csellel már régebben elfoglalta Pozsony várát, és Gábor elfogta Ottót. Ezután ama napokban éhség sanyargatta Magyarországot, és az emberek nagy részét halál nyelte el.
KONRÁD CSÁSZÁR MAGYARORSZÁGON KERESZTÜL MEGY JERUZSÁLEMBE
Ugyanezen idő tájban Konrád császár Magyarországon keresztül vonult Jeruzsálembe. Ámde Magyarországon nem Krisztus zarándokaként jelent meg, nem is békességet hozott ide, hanem zsarnoki és rablói dühösséget. Ugyanis áltató kérelemmel nyert bebocsátást, és Magyarországtól nagy összegű pénzt csikart ki, úgyhogy egész Magyarországon egyetlen anyaegyház vagy monostor sem maradt, amelytől ne vitt volna el pénzt, amelyek féltükben ne fizettek volna a zarándokló császárnak. A császár átvonulását a jeles, tiszteletre méltó francia király követte, Krisztus zarándokához illő módon, Géza király tisztességgel fogadta. Egy



ideig Géza királynál időzött, komaságra lépett vele, és ilyen szerető kapcsolatban lévén, Géza király sok ajándékkal tisztelte meg, és vezérelte, amíg csak Magyarország minden sérelme nélkül át nem haladt a határon seregestül együtt, és el nem érkezett Görögországba. Ezután Géza királynak egy Györk nevű vitéz megjelentette, hogy Kálmán király fattya, Borics, a francia király kíséretében van; amikor ezt meghallotta, elküldött a francia királyhoz és mondotta: „Nem illik a jót rosszal viszonozni, és nem illő, hogy oltalmazd azt, aki életemre tör.” Ennek hallatára vita támadt a francia fejedelmek közt. Vitézeik ugyanis azt kérdezték, kicsoda közöttük az, aki a király halálán mesterkedik – ha megtalálják, megölik. Borics ugyanis azért jött el, mert némely magyarok tanácsolták neki, jöjjön be az országba, akkor majd sokan uruknak fogadják, elhagyják a királyt, és sokan csatlakoznak hozzá. Hallván a dolgot Borics, nyomban a francia király lábához borult, oltalmat és bocsánatot kért tőle: engedje meg, hogy bántalom nélkül kimehessen vele az országból. Amikor Géza király megtudta, hogy Borics a francia királynál van, megkérte, hogy barátságukra való tekintettel küldje hozzá Boricsot kötözve. Ennek hallatára a francia király így szólt: „Tudja meg a király, hogy a király háza olyan, mint az egyház, lába, mint az oltár – hogyan adhatnám tehát én kötözve őneki azt, aki a király házába, mint az egyházba, és a király lábához, mint az oltárhoz menekedett?” Felelte erre a követ: „Mivelhogy mestereink úgy tanítják: az egyház nem vállal közösséget a fattyúgyermekkel.” Látván Borics, hogy élete veszélyben forog, azon az éjszakán elragadta Lajos király egyik paripáját és elmenekült. Egy lovász elébe vágott, vissza akarta tartani, de Borics leütötte karddal, fejétől melle közepéig hasította szét, és kiszabadult az üldöző kezéből. Ezután Géza király hercegi tartást rendelt atyafiainak, Lászlónak és Istvánnak, majd sereget vitt Oroszországba a ladoméri herceg ellen, hogy megbosszulja ipa, Minoszláv sérelmét, aki miatt már előbb is küldött sereget, mert a ruténok és kunok elbántak vele. Húsz évig uralkodott, meg három hónapig és tizenöt napig. Elköltözött az Úr 1161-ik évében, május 31-én, szerdán. Teste Fehérvárott nyugszik.
ISTVÁNT MEGKORONÁZZÁK



Helyébe fiát koronázták meg: tizenegy esztendeig, kilenc hónapig és három napig uralkodott. Uralkodása alatt László herceg, a vak király fia bitorolta a koronát fél esztendeig. Elköltözött az Úrhoz az Úr 1172-ik évében, február elsején, vasárnap; teste Fehérvárott nyugszik.
ISTVÁN BITOROLJA A KORONÁT
Ezután testvére, István bitorolta a koronát öt hónapig és öt napig. Február 11-én koronázták meg ugyanis, Exsurge vasárnapján. Legyőzték Szent Gyárfás és Protasius napján, kedden, amikor sok magyar nemes veszett el. Zimony várában halt meg, az Úr 1173-ik évében, április 11-én, csütörtökön; teste Fehérvárott nyugszik. István király fia, Géza, az Úr 1173-ik évében, március negyedikén, vasárnap költözött az Úrhoz; teste Esztergomban nyugszik.
HARMADIK BÉLÁT MEGKORONÁZZÁK
Ezután öccse, Béla uralkodott: üldözte a lopókat és a latrokat, és ő vezette be a kérelmezésnek azt a rendjét, ahogyan a római és a császári udvarban van. Január 13-án, vasárnap koronázták meg. Huszonhárom évig, egy hónapig és tizenkilenc napig uralkodott. Elaludt az Úrban ugyanennek 1196-ik esztendejében, május elsején, keddi napon. Teste Fehérvárott nyugszik.
IMRÉT MEGKORONÁZZÁK
Fia, Imre követte őt, és nyolc esztendeig uralkodott, meg hét hónapig és hat napig. Felesége, Constancia, az aragon király leánya, a pápa tanácsára Frigyes császárhoz ment nőül. Az Úrhoz költözött az Úr 1200-ik évében, november harmincadikán, kedden. Teste az egri egyházban nyugszik.
MÁSODIK LÁSZLÓT MEGKORONÁZZÁK



Utána fia, László uralkodott, augusztus huszonhatodikán, csütörtökön koronázták meg. Hat hónapig és öt napig uralkodott. Elköltözött az Úrhoz annak 1201-ik esztendejében, május hetedikén. Teste Fehérvárott nyugszik.
SZENT ERZSÉBET ATYJÁT, ANDRÁST KIRÁLLYÁ KORONÁZZÁK
Ezt III. Béla fia, András követte. László király halála után huszonheted napra koronázták meg Andrást, május huszonkilencedikén, pünkösd napján. Felesége, Gertrúd úrnő Németországból való volt, ettől nemzette Bélát, Kálmánt, Andrást és Szent Erzsébetet. De jaj! Kétségkívül az emberi nem ellenségének ösztönzésére, a nevezett úrasszony a nagyságos férfiú, Bánk bán feleségét erőszakkal átadta valamelyik jövevény öccsének, hogy megbecstelenítse. Ez okból a Bor nemzetségből eredett Bánk bán kardjával keservesen kiontotta a királyné vérét, súlyos sebet ejtett rajta, és az Úr 1212-ik évében megölte. Testét a szürke barátok pilisi monostorában temették el. Halála miatt siralom hangzott egész Pannóniában, és Bánk bán minden nemzetségében irtóztató, szörnyű vérontás következett.
ANDRÁS JERUZSÁLEMBE MEGY
Ezután András király a pápa úr meghagyására meglátogatta Szentföldet; ezt a parancsot még herceg korában kapta, miként az Extravagantesben áll a fogadalomról és a fogadalom beváltásáról a következőképpen: „Noha mindenkinek...” Tudniillik ő teljesítette és váltotta valóra atyja fogadalmát. Ott a Szentföldön a keresztény sereg vezére és kapitánya lett a babiloni szultán ellenében, és dicsőséges diadalt aratott. Három hónapig maradt ott. Végül előszedte királyi kincsét, és különféle szent ereklyéket szedett össze: nevezetesen Szent István első vértanú koponyáját, Szűz Szent Margit vértanú koponyáját, Boldog Tamás apostol és Szent Bertalan jobb kezét, továbbá Áron vesszejének egy darabját és egyet a hat kancsó közül, melyekben Krisztus borrá változtatta a vizet, és még sok egyebet, amit csak összegyűjthetett. Szentek drága kincseivel tért vissza Magyarországba. Országát virágzó állapotban találta. Ezt azonban nem tulajdonította a maga érdemének, hanem a szenteknek, akiknek ereklyéit magával hozta. Ega fia, Benedek, a királyné kancellárja a király elébe gyűjtötte mind az egyházak



főpapjait. Aztán kiváltképpen csak azok az egyházak kapták meg a szent ereklyéket, melyek főpapjai az érkező király elébe siettek. Kilenc esztendő múlva a király összeházasította nemes leányát, Erzsébetet, a nemes férfiúval, Lajos thüringiai őrgróffal: sok esztendő múlva hasonlóképpen ez is fölvette a keresztet, és alázatosan Jeruzsálembe zarándokolt, és ott Krisztushoz költözött. Ünnepét áhítatosan ünneplik meg Jeruzsálemben. András király az Úr 1235-ik évében, országlásának harmincadik esztendejében költözött az Úrhoz; teste boldogan nyugszik az egresi monostorban.
IV. BÉLA KIRÁLYT MEGKORONÁZZÁK
Utána fiát, Béla királyt október tizennegyedikén, vasárnap, amikor ezt éneklik: „Adj, Uram, békét!” – koronázták meg Szent Péter fehérvári egyházában, melyet ő maga szenteltetett fel; öccse, Kálmán herceg vitte mellette tisztességgel a királyi kardot, Dániel rutén herceg pedig igen nagy tisztelettel járt előtte, és lovát vezette. Harmincöt évig uralkodott. Az Úr 1241-ik esztendejében Béla uralkodása alatt a mongolok, vagyis
A TATÁROK ELSŐ JÖVETELE
a tatárok ötszázezer fegyveressel betörtek Magyarországba. Béla király a Sajó folyónál hadakozott ellenük, de legyőzték. Ebben a csatában szinte Magyarország egész vitézi népe odaveszett. Maga Béla király a tengerig menekült, s a tatárok kegyetlenül egész odáig üldözték. A tatárok három esztendeig maradtak Magyarországon, és miután a magyarok abban az időben nem vethettek, ezért amazok kivonulása után sokkal többen haltak éhen, mint ahogyan fogságba estek, vagy kard élétől haltak. Ezután Béla király visszatért a tengerparti részekről; a magyar nemzet csatában megölte Újhelynél Frigyes osztrák herceget, a harcias férfiút; az állkapcsán szúrták át. Noha a herceg odaveszett a háborúban, Béla király és a magyarok nem nyertek győzelmet.
A KIRÁLY OTTOKÁRRAL CSATÁZIK



Ezek után ugyanezen király az Úr 1260-ik évében fiával, Istvánnal, és Alpár kun vezérrel együtt nagyszámú sereget gyűjtött össze Morvaország táján Ottokár cseh király ellen; de július tizenharmadikán vereséget szenvedett, és Hainburg felé menekült. Békeszerető ember volt, hadakban, csatákban nem volt szerencséje.
A NÉP OSTOROZZA MAGÁT
Ugyanebben az időben, az Úr 1263-ik évében, a nép magamagát ostorozva futkosott mindenfelé. A király az Úr 1270-ik évében halt meg, május harmadikán, pénteken, a szent kereszt megtalálásának napján a budai szigeten; testét Esztergomban temették el a minorita testvérek egyházában, melyet Béla király még életében költséges és szép munkával építtetett a dicsőséges Szűz tiszteletére. Ott nyugszik boldogan Mária nevű feleségével, a királyné asszonnyal, a görög császár leányával, és legkedvesebb fiával, Bélával együtt. Virtusokkal teljes férfiú volt, akinek emlékezete minden magyaroknak és sok más nemzetbelinek szájában édes, mint a méz mind a mai napig. Testét Fülöp esztergomi érsek, igazság ellenére, kihantoltatta az említett egyházban, és igaztalanul a saját székesegyházában temettette el. Ezt az ügyet sokáig perelték a pápa előtt, végül is a minorita testvérek tisztességben és újból visszanyerték, és a Szűz oltára előtt még dicsőségesebben temették el. Itt ezek a szép versek olvashatók: „Máriaoltáron, nézd, nyugszik a sírban e három: Béla, neje s herceg – örvendjenek ők az egeknek!” Továbbá: „Míg lehetett, ült trónja felett a király hatalomban: Csalfa lapult, szent béke virult, becsület vala ottan.”
BÉLA FIÁT, ISTVÁNT MEGKORONÁZZÁK
Utána az Úr 1270-ik esztendejében fia, István kezdett uralkodni egész Magyarország felett; ez a Rábca folyónál emberül legyőzte és megszalasztotta Ottokár cseh királyt, aki csehekkel, osztrákokkal, brandenburgiakkal és sok mindenféle néppel hatalmasan tört be Magyarországba.



Azután pedig Viddin bolgár várost vívta meg, legyőzte a bolgárokat, és királyukat szolgálatára kényszerítette. Két esztendeig uralkodott, és országlásának harmadik évében halt meg a nagy szigeten; a Boldogságos Szűz egyházában van eltemetve a budai szigeten, a begináknál.
ISTVÁN FIÁT, LÁSZLÓT KIRÁLLYÁ KORONÁZZÁK
Követte fia, László, és megkoronázták ugyanabban az esztendőben, amikor atyja meghalt, vagyis az Úr 1272-ik évében. Ez a László király a császár hívására az Úr 1276-ik esztendejében, morvaországi csatában megölte az említett Ottokár királyt. Ezután az Úr 1282-ik évében Oldamér kun vezér összeszedte a kunok seregét, és a Hód nevű tónál ellenség módjára tört Magyarországra, hogy uralma alá hajtsa. Ellenében László király, mint a vitéz Józsua, harcba indult nemzetéért, országáért. Ebben a hadjáratban Tamás fia Lóránt, a serény vitéz bátran támadta meg lándzsájával a kunokat, sokakat dicséretesen átvert és leterített. Amikor azután a harc a felek közt nagyon heves lett, Isten kegyelméből hirtelenül és váratlanul záporeső szakadt a pogányokra. Ezek íjukban és nyilaikban bizakodtak, de a sűrű eső miatt – a próféta szavai szerint olyanok lettek, mint a föld ganéja. Isten segítségével László király így nyert diadalmat. Végezetül a megmenekült kunok közül kevesen a tatárokhoz futottak, és azoknak ösztökélésére a tatárok az Úr 1285-ik évében másodszor is
MÁSODSZOR IS BEJÖNNEK A TATÁROK
bejöttek Magyarországba, és egészen Pestig mindent kegyetlenül fölégettek. László király felesége apuliai Károly király leánya volt. Ő azonban megvetette a házastársi nyoszolyát, és kun leányokkal hált: Édua, Köpcsecs és Mandula volt a nevük; de volt sok más ágyasa is. Szerelmüktől szíve méltán megromlott, bárói és országának nemesei meggyűlölték.
ÓÁ



ELJÖN A FERMÓI LEGÁTUS
Ezenfelül eljött ellenére a fermói Fülöp apostoli legátus, mivelhogy kun módra és nem katolikus szokás szerint élt. Ez megtiltotta a magyaroknak, hogy a magyar szokás ellenére szakállukat leborotválják, hajukat nyírják, és hogy kun süveget viseljenek, ami Magyarországon már szokássá vált. A királyt is kiközösítéssel fenyegette, ha nem gyűlöli meg a pogányokat, nem követi a keresztény szokásokat, és nem él házastársi nyoszolyában. De mit sem érvén el a királynál, hazatért.
LÁSZLÓ KIRÁLYT MEGÖLIK
Ezután rövidesen, az Úr 1290-ik esztendejében, hétfői napon, nem sokkal szűz Szent Margit vértanú ünnepe előtt, a kőrösszegi vár közelében maguk a kunok – akikhez pedig annyira húzott – a királyt nyomorúságosan megölték. E László király idejében ugyanis Magyarország nagyságos dicsőségétől kezdett lehanyatlani, amint ezt az alábbi siralmas esetek és történetek mutatják. Belső háborúságok támadtak, városokat romboltak le, falvakat égettek porrá, a béke és egyetértés teljességgel megszűnt, a gazdagok elszegényedtek, az ínséges szegénység miatt a nemesek elparasztosodtak. Abban az időben a talyigát, vagyis a kétkerekű kocsit a nép László király szekerének nevezte, mivelhogy a folytonos rablás miatt az igavonó barmok megfogyatkoztak az országban, és barmok módjára maguk az emberek vonták a talyigát az állatok helyett.
ANDRÁS HERCEGET VELENCÉBŐL MAGYARORSZÁGBA HOZZÁK
Ugyanazon esztendőben a király halála után tizennyolcad napra velencei András herceget koronázzák meg, akit még László király életében hoztak be Magyarországra. Lássuk hát ennek az András királynak születését és származását, mily oknál fogva érdemelte meg Magyarország koronáját. Mikor ugyanis II. András király, IV. Béla király és Kálmán herceg atyja, első feleségének halála, helyesebben – miképpen fentebb mondottuk



megöletése után, az egyház parancsa szerint a tengeren áthajózott a Szentföldre, hogy az Úr sírját visszavívja, ott győzelmet nyert, és szerencsésen, tisztességgel visszatért. Végül Itáliába ment, és egy ízben az estei őrgróf nagyszerűen vendégelte. Tudta az őrgróf, hogy a király özvegy, ragyogó szép leányát szép öltözetben állatta a király elébe. Látta a király, hogy a leány szép és szemeinek tetszetős, minthogy amúgy is nősülni akart, még ugyanaznap házasságra lépett ezzel a kisasszonnyal, és magával vitte Magyarországba. András király halála után ez az úrasszony haza akart térni atyafiaihoz; összehívta Magyarország főembereit, az érsekeket, püspököket, és nyilvánvaló jelekkel bizonyította, hogy gyermekkel terhes, és így tért haza Este nevű földjére. Itt atyjánál fiúgyermeket szült, akit a keresztségben Istvánnak neveztek. Úgy tartották és nevelték, hogy a magyar király fia. Mikor öregapja már végét járta, ő akarta megszerezni az őrgrófságot, de öregapja jobban lett, és őt messze elűzte. Így hát István Hispániába menekült, Jakab aragon királyhoz, akinek felesége István nénje volt, András magyar király leánya. Egy ideig ott maradt, majd ismét Itáliába ment, ahol Ravenna polgárai podesztává választották. Onnan elmenekült, és Velencébe jutott. Itt azután egy férfiú, egy Velence városbeli hatalmas, gazdag polgár, tudván és meggyőződvén arról, hogy ez a magyar király fia, feleségül adta hozzá leányát, és minden jószágának részesévé tette. Így született István fia, kit atyja után Andrásnak nevezett. Véghetetlenül gazdag anyai nagybátyjainak tanácsával és segítségével András még László király életében eljött Magyarországra, mivelhogy herceg volt, és András király országából nagyatyai jogon osztályrész illette meg. Amikor azután László királyt megölték, az ország bárói szerencsésen megkoronázták András herceget. Uralkodásának második évében nagy sereggel legyőzte Ausztriát; országlása alatt némely nemesek, nevezetesen Henrik fiai János és Henrik bán, Újlaki Pócs fia Ugrin és sokan mások András király sérelmére VIII. Bonifác pápától kértek királyt.
A MOSTANI KÁROLY KIRÁLYT NÉMELY BÁRÓK MÉG GYERMEKKORÁBAN BEHOZZÁK NÁPOLYBÓL MAGYARORSZÁGBA



A pápa teljesítette kérésüket, és egy Károly nevű tizenegy esztendős fiút az Úr 1299-ik évében Magyarországra küldött, amikor András király még élt. E Károly nemzetsége és származása a következő: IV. Béla magyar király fiának, V. Istvánnak többek között volt egy Mária nevű leánya, ezt nőül adta Sánta Károlyhoz, annak a Nagy Károlynak a fiához, aki az egyház adományából lett Szicília királya; ez a Sánta Károly király nemzette István király leányától Martell Károlyt, Martell Károly pedig Rudolf császár Klemencia nevű leányától fiat nemzett, akit elsőbben otthon Carobertónak, vagyis Károly Róbertnak neveztek, Magyarországon pedig elhagyván Róbertot, a magyarok Károlynak hívták. Amikor azután ez a Károly már megérett az uralkodásra, és András király ellenében hatalomra léphetett volna, az említett pápa Károly érdekében András ellen több követet küldött, de ezek semmit sem végezhettek és hazatértek. Ezenközben az Úr 1301-ik évében Szent Félix napján András király a budai várban elnyugovék az Úrban, és eltemették Szent János evangélista egyházában, a minorita testvéreknél.
CSEHORSZÁGBÓL BEHOZZÁK VENCEL HERCEGET
András király halála után az ország bárói még ugyanabban az évben hamarosan két részre oszlottak olyanformán, hogy Máté, Amadé és Ugrin, akik az országban nagy hatalmú főemberek voltak, sok más nemes is, a gyermek Károlyhoz csatlakoztak, és királynak nevezték őt, de csak szóval, nem tettel. Az említett Porcs István fia Domokos, néhai András király tárnokmestere pedig és Miklós fia Demeter, Henrik fia Henrik, ezek az igen nagyságos urak, János kalocsai érsekkel, András egri püspökkel, Imre váradi püspökkel, Háb váci püspökkel, Antal csanádi püspökkel, Miklós boszniai püspökkel és Jakab szepesi püspökkel – aki a püspökséget a maga élete fogytáig kapta – július havában Csehországba indultak Vencel királyhoz, hogy vegye át Magyarország kormányát, mert ha az egyház adta királyt fogadják el, az ország szabad lakosai elveszítik szabadságukat. Ezen okból irányozták lépteiket ehhez a cseh királyhoz: minthogy Ottokár királynak – akit a fentebb elmondottak szerint László király ölt meg felesége Anna úrasszonynak, IV. Béla király leányának volt leánya; tőle nemzette Vencel nevű fiát, aki atyja halála után sok esztendeig uralkodott Csehországban. Ez a Vencel nem akart eljönni, de Rudolf császár leányától



nemzett és született fiát, akit hasonlóképpen Vencelnek hívtak, a Morva folyó Csehország felé eső részén, egy Göding nevű faluban átadta a magyaroknak, természet szerint való királyukul; ott gyülekeztek össze az említett nemesek és püspökök, és levélbe foglalták, ezt hitükkel is megerősítették, úgy fogadták el őt egy lélekkel. Azután nagy hangon Te Deum laudamus-t énekeltek, elmentek Fehérvár királyi városába, ahol János kalocsai érsek a fentebb nevezett többi püspökkel együtt tisztességgel megkoronázta – az esztergomi érseki szék akkor ugyanis nem volt betöltve. Azután Budára mentek. Ott János érsek elaludt az Úrban, Jakab szepesi püspök is elnyugodott békében. A minorita testvéreknél, Szent János egyházában temették el őket.
LÁSZLÓ KIRÁLY VISSZATÉR HAZÁJÁBA, VAGYIS CSEHORSZÁGBA
Budán székelt az említett király, akit a magyarok Lászlónak neveztek, de a bárók egyetlen várat, egyetlen hatalmat vagy tisztséget, egyetlen királyi jogot sem adtak vissza neki, éppúgy, mint a gyermek Károlynak sem: de az ország egyik része Károlyt, a másik Lászlót nevezte királynak, de csak név szerint, nem pedig valósággal vagy a királyi fölség és hatalom ereje szerint. Amikor a minap megkoronázott László atyja, Vencel király látta és megértette a magyarok leplezett ravaszságát, az Úr 1303-ik esztendejében számos sereggel bejött Pannóniába, egy ideig a Duna mellett, Pest körül tanyázott, magához vette László fiát az ország koronájával együtt, és Werner fia László budai rektort, vagyis bírót, és még másokat foglyul ejtvén békességgel visszatért a maga országába.
A BUDAI PAPOK KIÁTKOZZÁK A PÁPÁT
Ebben az időben prédikátor-rendbeli Miklós fráter, ostiai bíboros püspök, az apostoli szék követeként Magyarországba jött Károly érdekében. Néhány napig Budán székelt, majd látva, hogy semmire sem mehet, visszatért a római udvarba; ott, mikor VIII. Bonifác meghalt, őt választották meg és avatták fel pápává Benedek néven. Amikor eltávozott, valami okból



interdictum alatt hagyta vissza Buda város polgárait. Mivel pedig a szerzetesek és plébánosok szigorúan tiszteletben tartották a kiátkozást, hitszegő álpapok keltek fel, a népnek istentiszteletet tartottak, és az általános tilalom alá vetetteknek kiszolgáltatták az egyházi szentségeket. De a rosszra még veszedelmesebb rosszat halmoztak: összehívták a népet, és égő gyertyák mellett fennhangon hirdették, hogy Krisztus helytartóját, a pápát, Magyarország összes érsekeit, püspökeit és papjait, mindközönségesen átok alá vetik. Ez történt Buda várában, Petermann bíró idejében, akit Vencel király helyezett be a fogságba vetett László bíró helyébe.
OTTÓ HERCEGET BEHOZZÁK
Eközben Henrik fiai és más nemesek Ottó bajor herceget hozták be Magyarországra királynak. Ez eljött, és az ország koronáját Venceltől elkérve, elhozta magával; az Úr 1305-ik évében elment Székesfehérvárra, hogy törvényesen királlyá koronázzák. Benedek veszprémi és Antal fráter csanádi püspök felkenték királlyá és a királyi koronával megkoronázták. Onnan Budára ment, és [karácsony ünnepnapján] királyi díszben, fején a szent koronával, nagyszámú néppel lovagolt végig az utcákon és tereken, mutatva mindenkinek, hogy törvényes király. Tamás fia Bekével hamarosan Erdélybe látogatott, ott azonban László vajda elfogta, és sok napig láncon tartotta várában. Ily keservesre fordulván sorsa, kiűzték Magyarországból.
A SZENT KORONA MEGTALÁLÁSÁRÓL
Nem hallgathatjuk el azt sem, hogy amikor az említett Ottó herceg Magyarországra hozta a szent koronát, ellenségeitől való féltében, esztergályos mesterséggel egy csobolyóba rejtette. Amikor csöndes éjszakán embereivel az országúton lovagolt, ahol igen sok utas járt, a szíj, amellyel a csobolyó borosedény módjára a nyeregkápára volt kötözve, véletlenül eloldozódott, leesett, hogy észre sem vették. Amikor azután kivilágosodott, és látták, hogy nincs meg a drága kincs, nagyon megijedtek. Gyorsan nyargaltak visszafelé, amennyire csak tőlük tellett: hát a koronát a sok járókelő közt megtalálták a földön, az országút közepén. Nem vette föl



senki. Alighanem a kora éjjeli órákban veszett el, annyi bizonyos, hogy másnap estefelé találták meg. Csodálatos eset, el nem hallgatandó csoda! Mit értsek ugyanis a korona elvesztésén, hacsaknem azt, hogy a herceg nem viselhette élete fogytáig a koronát, hanem elveszítette fejéről a koronát is meg a becsületet is? Mit jelent, hogy senki sem találta meg, csak azok, akik vitték? Csak azt, hogy Pannónia nem veszítheti el angyal adta koronáját. Ezután az események során Werner fia László harmadik esztendőre kiszabadult Vencel király fogságából, és Csák fia Jánossal az éjszaka csöndjében bement Budára a szűz Szent Petronella napját követő csütörtökön, a zsidók zsinagógája melletti kapun. Hirtelen megtámadta és megölte azokat a budai polgárokat, akik ellenségei és árulói voltak. Petermann városbíró egy szál ingben szaladt el, így is alig menekült meg. E polgárok közül kettőt, nevezetesen Márkus Hermannt és Márton mestert, a tizenkét esküdt polgár közül valókat, ló farkára kötve kegyetlenül végighurcoltatta a város terein és utcáin, és csontjaikat tűzbe vetette; jószágaikat elkobozta és birtokába vette. Továbbá ama hitszegő papokat kezüket, lábukat bilincsbe veretvén – elküldte Tamás esztergomi érseknek. Az érsek börtönbe vetette őket, ott lehelték ki szomorú lelküket.
GENTILIS FRÁTER BÍBOROS ÚR MAGYARORSZÁGBA JÖN
Midőn tehát a gyermek Károly az ország támogatása nélkül tartózkodott Magyarországon, a minorita testvérek rendjéből való Gentilis fráter, Hegybeli Szent Mártonról címzett bíboros, az Úr 1308-ik évében a pápa teljes tekintélyével jött el Pannóniába. Békességben töltött egy esztendőt, majd az Úr 1309-ik esztendejében rettentő hirdetménnyel az ország nemeseit átok kötelékével kötötte meg, a szegényeket és gazdagokat is egyetemlegesen és szigorúan isteni kiközösítése alá vetette. Azokkal a nemesekkel cselekedte ezt, akik nem akarták a fent említett Károly királynak visszaadni a királyi és királynéi jussokat, és nem tekintették őt királynak. László erdélyi vajdát külön is kiközösítette, mert igaztalanul magánál tartotta az ország koronáját, melyet elvett Ottó hercegtől, amikor fogságra vetette; továbbá, mert ez a László István szerb király szakadár fiához adta feleségül leányát. Amikor tehát ezek a nemesek a temetőn kívül heverve látták a halottak tetemeit, lelkük megkeseredett, megzavarodott, és az Úr 1310-ik évében összegyűltek Pest mellett, a Rákos mezején, egy



értelemmel elfogadták királyul a többször említett Károlyt, majd Fehérvárra siettek, és Szent István ünnepe után nyolcadnapra, csütörtökön, ünnepelve és örvendezve megkoronázták a szent koronával, amelyet László vajda visszaadott. Ugyanebben az évben IV. Kelemen pápa Szent János keresztes vitézei által e világ keresztény népei közt nagy elmésen felmérhetetlen kincset gyűjtetett, hogy általános hadjárat keljen át a tengeren a Szentföld visszafoglalására; azt a különleges kegyet adta az említett keresztes vitézeknek, hogy a következő esztendőre minden bűneiktől feloldozzák azokat, akik pénzt adnak – utóbb azonban nyilvánvalóan láttuk, hogy a rengeteg kinccsel nem történt semmi.
KÁROLY KIRÁLY ÉS HÍVEINEK CSATÁJA KASSA KÖZELÉBEN AMADÉ FIAI ÉS MÁTÉ ELLEN
Az Úr 1312-ik évében Károly király saját hadával a Sáros nevű királyi várat ostromolta, melyet a hatalmas főúr, Máté megbízásából Miklós fia Demeter tartott birtokában; ez a Trencséni Péter fia Máté ezerhétszáz zsoldos lándzsást és majdnem minden erejét Demeter segítségére, a király ellen küldte, hogy erejükkel elűzzék a királyt a vár alól. Serege vezéréül az említett Demetert, továbbá a szépnek vagy nagynak nevezett Abát rendelte. Amikor a király meghallotta, hogy jönnek, azt gondolta, nem tud ellenük állani, visszavonult hát a Szepességbe, a szepesiek pedig hűségesen adtak neki lovasokat és gyalogosokat; a király ezekkel már bátrabban megtámadta ellenségeit. Eközben ezek Kassa városát kezdték vívni, hogy bosszút álljanak Amadé nádorispán haláláért, őt ugyanis Kassán a kassai németek helyesebben szászok – ártatlanul megölték. Amidőn felderítőik hírül adták a király jövetelét, otthagyták a várost, és nagy bátran a királyi sereg elé indultak. A király is meg ők is siettek, hogy a csatára alkalmatosabb helyet foglalják el, de azok hamarabb értek oda. Eközben a király és serege egy völgyben a Hernád mellett meggyónt és föloldozást nyert, majd magához vette az Úr szentséges testét a fent említett keresztes vitézektől, és mindenképpen felkészültek a halálra. Amazok meg – a béke legkeményebb ellenségei – fegyverbe öltöztek, és egy hegy ormáról hirtelen leereszkedtek az említett völgybe, harcra készen a király ellen. Szent Vitus és Modestus vértanúk napján, pénteken, a



hegy oldalában oly kemény csata támadt, amilyen még nem volt Magyarországon a tatárok ideje óta. Ebben a csatában odavesztek a király familiárisai közül Porcs István fia Kakas, Bágen fia István, Tamás fia László, Aladár fia Jakab, Péter fia Mihály, Györke fiai Györke és Mihály, meg Péter beregi várnagy, csupa tekintélyes nemes. Amikor Györkét, aki a királyi zászlót vitte, a zászló alatt megölték, a király zászlaja is odaveszett: a király a keresztesek zászlaja alatt harcolt tovább. A másik részen pedig Miklós fia Demeter és Aba, a sereg vezérei, továbbá Amadé két fia estek el hamarosan nyíltól halálra sebezve, és még igen sokan sérültek meg halálosan, itt vagy máshol fizették meg a halál adóját. A király, noha az ő részéről többen estek el, mégis dicsőséges diadalt aratott. Hisszük és valljuk, hogy ezt Isten cselekedte.
MÁRIA ÚRASSZONY, KÁROLY KIRÁLY ELSŐ FELESÉGÉNEK HALÁLA
Az Úr 1315-ik évében Mária úrasszony, a király úr első házastársa lengyel nemzetség, Kázmér herceg leánya – szűz Szent Lucia vértanú ünnepe után harmadnapra boldogsággal bevégezte élete folyását; Székesfehérvárott a Boldogságos Szűz egyházában tették a föld ölébe. Az Úr 1318-ik évében vette el a király úr Beatrix úrasszonyt, a római király leányát, a cseh király húgát, aki luxemburgi volt, de még ugyanazon év forgása alatt elszenderült az Úrban; a váradi székesegyházban temették el. Ugyanebben az évben a király ólomfedelekkel kezdte befödetni a Szent Szűz fehérvári egyházát, melyet gyakorta tűz pusztított, pompás boltozattal is díszítette, és ezenfelül erős oszlopokkal szilárdította meg. Ugyanebben az [1321] esztendőben halt meg Máté nádorispán.
KÁROLY KIRÁLY FELESÉGÜL VESZI ERZSÉBET ÚRASSZONYT
Az Úr 1320-ik évében Károly király feleségül vette László lengyel király Erzsébet nevű leányát, akitől az Úr 1321-ik évében a király Károly nevű fiút kapott: ez a fiú még ugyanabban az esztendőben, melyben született, meg is halt, és Fehérváron van eltemetve. Az Úr 1324-ik évében Szent Remigius napján Visegrádon szülte ugyanez a királyné László nevű fiát a királynak.



A LIPPAI KOLOSTOR ALAPÍTÁSA
Az Úr 1325-ik évében kezdte meg a király úr a minorita testvérek számára a lippai egyház építését az új szent: Boldog Lajos tolosai püspök és hitvalló tiszteletére, aki atyjának, vagyis a szicíliai király elsőszülöttének édestestvére volt: IV. Béla fia István magyar király leányának, Mária királynénak fia, aki fogadalmat tett és beöltözött a minorita testvérek rendjébe.
LAJOS SZÜLETÉSE
Az Úr 1326-ik évében, március 7-én született a király fia, akit örömében szent hitvalló atyjafiáról Lajosnak nevezett el. Az Úr 1327-ik évében, virágvasárnap előtti szerdán a Boldogságos Szűz székesfehérvári egyháza siralmasan leégett, noha miképpen fentebb mondottuk, tűzvész ellen ólommal volt födve: az egész lemezekbe foglalt ólomanyag a nagy tűztől úgy folyt le megolvadva a tetőről, mint a viasz, kivéve egy harangtornyot, amely a sekrestye fölött van. Ott sok szent ereklyét tartanak és őriznek; senki sem kételkedik abban, hogy ezeknek érdeméért maradt meg. A király az egyházat utóbb mégis ólommal födette.
ENDRE HERCEG SZÜLETÉSE
Ugyanabban az évben, Szent András apostol napján született fia, akit Endrének nevezett el.
FELÍCIÁN MEGSEBZI ERZSÉBET KIRÁLYNÉ ÚRASSZONYT
Az Úr 1329-ik évében meghalt a király László nevű fia. Ebben az időben, amikor Magyarország a béke óhajtott nyugodalmán örvendezett, és ellensége sehonnan sem háborgatta, a békebontó, gyűlölethintő ördög a szívébe szállt egy Zách nemzetségbeli, Felícián nevű, már éltesebb,



deresedő fejű nemesnek: hogy egyazon napon karddal ölje meg Károly király urat és Erzsébet királyné úrasszonyt meg két fiát, Lajost és Endrét. Ezt a Felíciánt a néhai nádor, Trencséni Máté tette naggyá; utóbb Mátét elhagyta, és a királyhoz tért; a király megkedvelte, szabad bejárást engedett neki, és ajtaja mindig nyitva állt előtte. Midőn azután az Úr 1330-ik évében, április tizenhetedikén, húsvét után való szerdán a király a királynéval és a mondott két fiával a visegrádi vár alatt, házában ebédelt, Felícián észrevétlenül a király asztalához lépett: kirántotta éles kardját, és a veszett kutya dühével hirtelen a királyra rontott; irgalmatlanul meg akarta ölni a királyt, a királynét és fiaikat. A kegyelmes Isten könyörületessége azonban nem engedte, hogy végbevihesse szándékát. A király jobb kezét könnyen megsebesítette ugyan – jaj, a királyné jobb kezének négy ujját egyszeribe lecsapta: ujjait, melyekkel a szegényeknek, sínylődőknek és nyomorultaknak osztotta az alamizsnát; melyekkel számtalan templomnak varrt mindenféle köntöst, és fáradhatatlanul küldte az oltárokra és az egyháziaknak a drága bársony díszruhákat és kelyheket! Midőn azután az ott álló királyfiakat is meg akarta ölni, rávetették magukat a gyermekek nevelői, Kenezics Gyula fia [Miklós] és János nádor fia Miklós; fejükön halálos sebet kaptak, míg a gyermekek elmenekültek. Ekkor egy jó hajlandóságú ifjú, a Patak vármegyei Sándor fia János, a királyné alétekfogója úgy rohant Felíciánra, mint valami vérengző fenevadra: csákányával keményen nyaka és lapockája közé csapott, átvágta és leterítette; most az ajtókon mindenünnen benyomuló királyi bajvívó vitézek rémes kardjaikkal ízenként vagdalták össze a nyomorultat, és összekaszabolták, mint egy szörnyeteget. Fejét Budára küldték, kezeit, lábait más városokba; majd egyetlen növendék fiát és hű szolgáját – akik elfutottak, de meg nem menekülhettek – lófarkra kötözve emésztették el: tetemüket és csontjukat kutyák falták fel az utcán. Méltó is volt, hogy minden ízében szétmarcangolják Felíciánt, aki maga is keservesen megcsonkította sok keresztény testét, és hogy ne emberi módon haljon, hanem eb lévén eb módján, hogy hirtelen üssék le, mint az ebet, aki folyvást a szegénység sanyargatója volt. Kivonszolták a királyi udvarban levő Klára nevű, gyönyörű szűz leányát is, orrát, ajkát oly kegyetlen elmetélték, hogy csak fogai látszottak; két kezéről is levágták nyolc ujját, hogy csak hüvelykei maradtak, félholtan utcaszerte több városban lóháton hurcolták, és a szerencsétlent ilyen kiáltásra kényszerítették: „Így lakoljon, aki hűtlen a királyhoz!” Volt még



Felíciánnak egy Sebe nevű nagyobbik leánya is, egy Kopaj nevű nemesember felesége: Léva vára előtt Becsei Imre, az ottani várnagy parancsára ennek fejét vették, Kopajt mindhalálig bebörtönözték; ezenfelül fiait keresztes vitézekkel egy tengeri szigetre küldték, hogy sose lássák viszont szülőföldjüket. Végül sok Felícián nemzetségbeli nemest lemészároltak. Így tehát a nyomorult Felícián fölségsértés bűnébe esett, felzavarta az országot, kiirtotta sarjadékait, gyalázatba döntötte és elpusztította nemzetségét, ebek martaléka lett, s e világból távoztában alvilági bilincsekbe hullt, pokol töltelékévé vált – szóbeszédül a világnak, okolásul a hűtleneknek. Szinte hihetetlen, hogy történt valaha valahol, egyetlen napon, ily szörnyű eset. Mindaddig, míg ez történt, Károly király kedvező szelekkel hajózott, és szerencséjének sajkája tetszésére hasogatta a tenger tarajos hullámait; de a forgandó szerencse már elfordította tőle arcát, hátat fordított neki, mindenfelől háborúság támadt, seregét legyőzték; kezét-lábát is nagy fájdalmak hasogatták.
A KIRÁLY HADDAL MEGY BAZARÁD ELLEN
Ugyanis még abban az esztendőben, amelyben a rossz emlékű Felícián elpusztult, vagyis az Úr 1330-ik évében, a király számos sereget gyűjtött össze – ha nem is egész hatalmát, mert az ország határaira is küldött különféle hadakat, sok harcost az ország ellenségei ellen. Tamás erdélyi vajda és Ivánka unokája, Miklós fia Dénes ösztökélésére ő maga szeptember havában Szörényen át Bazarád vlach vajda országába ment, hogy kiűzze Bazarádot erről a földről, bizonyára azért, hogy az országot az ösztökélők egyikének birtokába adja. Oda nem való népnek lakhatatlan föld ez; ama fejedelem is mindenkor hűségesen megfizette köteles adóját a királyi fölségnek. A király elfoglalta Szörényt és a szörényi várat, a báni méltósággal egyetemben mindezt az említett Dénesre ruházta. Miután ez megtörtént, Bazarád tisztességes követeket küldött a királyhoz, és ezt üzente: „Fáradoztál, uram királyom, a sereggyűjtéssel: ezért a fáradságodért hétezer ezüstmárka kártérítést adok. Békességgel átadom neked Szörényt is mind a hozzávalókkal, amelyet erőhatalommal foglaltál el; ezenfelül hűségesen megfizetem minden esztendőben az adót, amivel koronádnak tartozom, továbbá pénzemen és költségemen egyik fiamat küldöm udvarodba, szolgálatodra: csak térj vissza békével, és ne döntsed



veszedelembe embereidet; mert ha tovább jöttök, el nem kerülitek a veszedelmet.” Ennek hallatára fennhéjázó elmével ily szavakat mondott a király a követeknek: „Mondjátok meg Bazarádnak: ő az én juhaim pásztora; szakállánál fogva húzom ki búvóhelyéről!” Ekkor egy Dancs nevű hű báró, zólyomi és liptói ispán így szólt a királyhoz: „Uram, emberségesen szólt hozzád Bazarád, és ez tisztességedre válik; írj neki levelet, és tudasd vele szerető, kegyes jóindulatodat.” A király azonban megismételte fentebb mondott gőgös szavait és fenyegetését. Nem hallgatott a józan tanácsra, gyorsan továbbvonult a harcba. Olyan földre ért, melyet nem ismert sem ő, sem serege; a havasok és erdős hegyek közepette nem találtak eleséget, hamarosan étlenség, éhség kezdte sanyargatni a királyt, a vitézeket és lovaikat. Így lévén a dolog, fegyvernyugvást kötött Bazaráddal: amaz megesküdött, hogy engedelmeskedik a királynak, és biztonságosan hagyja visszatérni embereivel együtt, a helyes utat is megmutatja; a király ekkor nyugodtan visszafordult, bízván az álnok szakadárok hűségében. Seregével együtt olyan útra jutott, amely körös-körül, mindkét felől meredek sziklákkal volt elrekesztve; elöl pedig, ahol az út tágasabb volt, a vlachok több helyen erősen körülsáncolták gyepűkkel. A királynak és embereinek eszébe se jutott az efféle; fenn a meredeken mindenfelől számlálhatatlan sok vlach futkosott és nyilazott a királyi seregre, mely összeszorult az út mélyén; nem is út volt az, valóságos hajófenék; a tolongás miatt összevissza hullottak a legerősebb paripák a vitézekkel együtt, mert az út egyik oldalán sem tudtak fölkapaszkodni a meredek partra a vlachok ellen, előbbre sem jutottak, mert az elébük rakott gyepűk miatt el nem menekülhettek; beszorultak, mint a halak a varsába, a hálóba. Elestek az ifjak, a vének, és válogatás nélkül a főemberek, a hatalmasok. Péntektől hétfőig tartott ez a nyomorúságos állapot; e napok alatt úgy dülöngtek egymásra a válogatott vitézek, mint ringó, mozgó bölcsőben a kisdedek vagy a szél ingatta nádszálak. Nagy vereség lőn ott, mérhetetlen sokan estek el a vitézek, főemberek és nemesek pénteken, Szent Márton ünnepe előtt való napon és rá következő hétfőn. Ott esett el három prépost, András mester, a fehérvári egyház prépostja, e nagyon tisztelendő férfiú, a királyi fölség alkancellárja – odaveszett a királyi pecséttel együtt; továbbá Mihály pozsegai prépost és Miklós prépost az erdélyi Fehérvárról; továbbá András sárosi plébános meg a prédikátor-rendbeli Péter fráter, a tisztes férfiú – mind kiitták a kegyetlen halál poharát, minthogy nyomorultul sújtották őket főbe. Némely más papokat is, kik a király káplánjai voltak, megöltek; mérhetetlen sokaságú



kun is elpusztult. Mind az egyházi férfiak, mind a világi nemesek tetemei a harc helyén várják az egyetemes feltámadás idejét; rokonaik sem tudják szeretteik tetemét soha visszakapni az ellenség támadásai miatt. A vlachok sok foglyot ejtettek, sebesülteket és sértetleneket, az elnyomottak számos fegyverét, drága ruháját, arany- és ezüstpénzét vették el, a drága edényeket, öveket, sok garasoktól duzzadó erszényt, sok fölnyergelt, fölkantározott lovat – mindezt elvitték és átadták magának Bazarád vajdának. A király pedig rajta levő címeres fegyverzetét megcserélte Dénes fia Dezsővel – ezt kegyetlenül megölték, mert azt gondolták, hogy ő a király. A király csak nehezen menekült meg kevés hű emberének védelme alatt. Dancs mester és fia László, és a király familiárisai közül más vitézek, meg Berend fia Márton mester úgy álltak körülötte, mint a kőfal: magukra vonták mind a záporként hulló kardcsapást és nyíllövést, hogy megoltalmazzák a király életét a halál támadásától. Illatos kenőcstől elbódult legyek módjára hullt mindenfelől a sereg körül a sok vlach is, miközben kegyetlenül ölték a keresztény népet és Krisztus fölkent papjait. A magyarok által ott megölt vlachok számát csak a furfangos pokolbeli számvető állapíthatta meg. Így járván ért el a király Visegrádra. Vitéz és kemény csatákat vívtak a magyarok, mégis megesett ez velük, hogy [a folytonos diadalok miatt el ne gőgösödjenek, vagy ha már elkevélyedtek, fenyítést kapjanak, hogy alázatosságot tanuljanak, és tudják meg, hogy az isteni szeretet kegyelmét bővebben érdemelhetik ki az atyai fenyítés vesszeje által. Mert azokat bünteti az Atyaisten, akiket szeret. Az Úr 1332. esztendejében, Szent István király napján fia született a királynak, kit akaratuk szerint Istvánnak neveztek el...
KÁROLY KIRÁLY HALÁLÁRÓL ÉS LAJOS HERCEG MEGKORONÁZÁSÁRÓL
Ezután a gyakran említett Károly király állandóan nagy nehéz betegségekkel kínlódott, melyek hosszú időn át főképpen lábaiban gyötörték, és módfelett hatottak reá. Végéhez érkezvén, az Úr 1342-ik évében, felvirradván a Boldog Szűz Margit ünnepét legközelebb követő szerdai nap, az ő várában, vagyis visegrádi lakóhelyén dicséretes véggel költözött az Úrhoz. Testét a fehérvári egyházban rejtették a föld ölébe. Uralkodott pedig megkoronázásától harminckét esztendeig.



Követte őt felülnevezett fia, Lajos herceg, kit ugyanabban a fehérvári egyházban, atyjának temetése utáni harmadik napon, vagyis Szent Jakab apostol ünnepét megelőző vasárnapon a Krisztusban tisztelendő atyák: Csanád esztergomi érsek, László pécsi, Miklós egri, Meskó veszprémi, Vid nyitrai, Kálmán győri és Lőrinc boszniai megyéspüspökök meg a többi főpapok egész Magyarország összes báróinak és egész nemességének egyetértésével és akaratából felkentek királlyá, és a szent koronával dicsőségesen megkoronáztak. Itt a királyt karddal övezte fel a nagyságos férfiú, Tamás erdélyi vajda, akinél hatalmasabbnak azon időben senkit sem tartottak, akit a már említett boldog emlékezetű Károly király is az ország minden más báróinál jobban és módfelett kedvelt és felmagasztalt, és akit maga Lajos király is fejedelmi adománnyal jutalmazott. Végül a királyt Szent István király szent jelvényeivel felruházva és felékesítve, fején a szent koronával levezették, és a királyi trónusra ültették. A felülmondott Lajos király mind az ott levő felülnevezett főpapok, bárók és nemesek kérésére ugyancsak megfogadta, hogy országának minden nemeseit kiváltképpen szeretetében tartja, és szabadságukban megőrzi. Lajos király azután Budára jött, itt mind a nép, a polgárok, papság meg az egyházi férfiak nagy hódolattal és tisztességgel fogadták, amint az a királyi felséget illeti. Ki is hamarosan ezután Visegrádra költözött, hogy ott időzzék.] (1358)



KÜKÜLLEI JÁNOS ÉS A NÉVTELEN MINORITA
KRÓNIKÁJA
KÜKÜLLEI JÁNOS KRÓNIKÁJA
I. Lajos király koronázása, élete és hadjáratai
Midőn Károly király, a magyarok dicsőséges és boldog emlékezetű fejedelme az Úr hívására eltávozott ebből az életből, az Úr megtestesülésének ezerháromszáznegyvenkettedik esztendejében, az apostolok oszlását követő vasárnap fiát, Lajos királyt, életének tizenhetedik évében Magyarország főnemesei, főemberei, bárói, lovagjai és minden nemesei egy szívvel, egy akarattal és nagy pompával Székesfehérvárott szerencsésen megkoronázták. A természet rendje szerint őt megillető jogon követte atyját királyi trónján. Virágzó ifjúkorban kezdte meg uralkodását; az érettséget többre becsülte az ifjúságnál, s növekedvén a tehetséges ifjú, komoly életfelfogású lett. Számos erényben gyarapodott. Felidézte emlékezetébe ama sok vitéz férfiút, akik vérük ontását ajánlották fel a hazáért, s nem is haboztak vérüket ontani, hogy a maradéknál is haláluk után dicsőség legyen az osztályrészük. Erre gondolva elmélkedett és hánytorgatta lelkében, hogyan szerezhetné és állíthatná vissza isten segítségével kellő állapotába országa jogait, melyeket a szent korona gyalázatára szomszédos fejedelmek elfoglaltak, s lázadók vagy hűtlenek vakmerőn elragadtak.
II. Lajos király első hadjárata a szászok ellen
Történt ezen közben, hogy az ország erdélyi részén lázadozni kezdett a szász nemzetség, s megtagadta a szokásos adót és a törvényes királyi járandóságokat. A király tehát hatalmas sereget indított, s báróival, lovagjaival, nemeseivel és az országlakosokkal személyesen indult



vakmerőségük letörésére. Megzabolázva és engedelmességre kényszerítve őket, dicsőséggel és diadallal tért vissza.
III. Sándor havasalföldi vajda meghódolása
Volt ama részeken egy fejedelem vagy nagyhatalmú báró, Sándor havasalföldi vajda, aki Lajos király fennhatósága alá tartozott. Ez atyjának, néhai Károly királynak idejében letért a hűség útjáról, fellázadt és hosszú ideig megmaradt lázadásában. Meghallván azonban Lajos király kegyességének és hatalmának hírét, önként személyesen hozzá ment, ezeknek a részeknek határa táján a királyi fölség lába előtt földre borult s megtért illő engedelmességre és hűségre. Ünnepélyes ajándékokat és drágaságokat adva újból elismerte urát és a szent koronát, azután örömmel és vigassággal hazatért. Ez időtől fogva meg is maradt hűségében.
IV. Lajos király anyjának, Erzsébet királynénak utazása. Mit végzett a római Curián és Apuliában
Endre király azonban még mindig nem uralkodott Apuliában. Erzsébet úrasszony, Magyarország királynéja, a két király anyja tehát Károly király halála után megfogadta, hogy meglátogatja a szentek ereklyéit, s tiszteleg Péter és Pál apostolok küszöbén. Nem térítette el őt ettől asszony volta, nem ijesztette el a hosszú út fáradalma, nem rémítette meg a tenger sokféle veszedelme, hanem mennyei oltalomra bízva magát, égi vágytól felgyulladva, az Úr ezerháromszáz-negyvenharmadik évében Szentháromság ünnepén Visegrádról férfias lélekkel útnak indult Itália felé. Tisztes háznéppel, úrasszonyok és nemes leányok, bárók, lovagok és udvarnokok sokaságával, számos nagy felszereléssel ment el és vonult ki, királyi méltósághoz illően. Költségekre huszonhétezer márkát vitt magával tiszta ezüstben és tizenhétezer márkát a legtisztább aranyban. Fia, Lajos magyar király úr még négyezer igen jó arany márkát küldött utána. Mintegy félköbölnyi forintja is volt, sok apró dénárja pedig az ország határáig. Nagyon tisztes és hasznos szolgálatot tettek a velenceiek is a királynénak. Saját költségükön ugyanis az egész tengeri útra buzgón két gályával szolgáltak az úrasszonynak. Igen nyugalmas tengeri úton érkezett



Apuliába; elébe jött fia, Endre király, hitvesével, Johanna királyné asszonnyal. Nagy, díszes ünnepséggel fogadták Erzsébet királyné asszonyt, s Szent Jakab apostol vigiliáján örvendezés közepette vonultak be mindnyájan Nápolyba. Mikor tehát a magyar királyné Nápolyban időzött, tanácsot tartva ünnepélyes követeket küldött az apostoli székhez: Miklós nádorispánt, Pál királyi udvarbírót, Vörös Tamást, Vid fráter nyitrai püspököt, Péter fia Tamást, valamint a beneventói érseket és még számos nemest, hogy a pápa tegye áldásával királlyá Endre urat, s koronázza meg. Eközben Erzsébet királyné asszony teljesíteni kívánván az isteneknek és a szenteknek tett fogadalmát, a szent kereszt felmagasztalásának ünnepén Nápolyból Szent Péter és Pál apostolok küszöbének látogatására ment; egész házanépével, a nápolyi érsekkel és számos apuliai nemessel Róma felé indult. Nagy, csöndes békességgel haladtak át a városokon és várakon, övéi közül senki ellen sehol sem tettek erőszakot avagy jogtalanságot. Hallván pedig a föld lakosai, hogy Erzsébet királyné erényeivel, tisztes erkölcseivel és állandó jámborságával ragyogó csillagként fényeskedik, s hogy övéi teljes illedelemmel vonulnak át, az utakon és az utcákon elébe futottak, hogy lássák, és ugyancsak megbámulták. Megpillantva őt, csodálattal és örömmel, egy szívvel magasztalták az istent, hogy ily nemes úrasszony és ily fenséges királyné, elhagyva országát és palotáját, eljött a világ végéről, akárcsak Sába királynője, hogy keresse és kiérdemelje a Megváltó kegyelmét. Mikor pedig néhány nap múlva szerencsésen megérkezett Rómába, jövetelére megmozdult az egész város: a Tiberis egyik partjáról a Colonnák, a másik partjáról az Orsinik fogadták a királynét nagy tisztességgel. A nép pedig, apraja-nagyja, asszonyok és leányok elébe futottak, s amerre a királyné elhaladt, fennen kiáltozták: Éljen a magyar királyné! – s visszhangzott a föld kiáltásuktól. A dolog különben szokatlan volta miatt nézték mind a népek, és mindannyiukat bizonyos lelki öröm töltötte el az ő látására. Mikor azután Szent Péter apostol templomának kapuja elé ért, az egész római Collegium körmenetben fogadta a királynét nagy dicsőséggel és tisztelettel. Szent Péter apostol oltárára és ereklyéire azután királynéi bőkezűséggel pompás ajándékokat helyezett: kelyheket, jeles ékességeket és forintokat. Még sok kolostorba, templomba és szent helyre látogatott el, sok ajándékkal és felajánlással tisztelte meg azokat. Megengedték neki azt is, hogy jobban megnézze Krisztus képét, vagyis a Veronika kendőjét; kétszer ment fel a lépcsőn, s midőn áhítatosan odajárult, nagy tisztességgel és alázatossággal imádkozott.



Mindezeket elintézve és elvégezve, Szent Ferenc nyolcadán búcsút mondott, s nagy ujjongás és öröm közepette visszatért Nápolyba. Alázatossága ugyanis példája lett mindeneknek. Mialatt tehát a királyné Nápolyban időzött, s látta, hogy menye, Johanna asszony emberi mértéket meghaladón gőgös és nagyratörő, megkívánja a világi megtiszteltetést, férjétől, Endre királytól megvonja a királyi tiszteletet, azt egészen magának követeli, sőt többet mint ami megilleti, s csak arra törekszik, hogy Endrét megfossza a koronától és az országtól amint ez be is következett: felindult Erzsébet királyné szíve, mert a fájdalom hegyes fullánkja érte. Mikor tehát a követek és küldöttek sokáig elidőztek Avignonban, mert a pápa úr alakoskodott, és nem akarta hozzájárulását adni a nevezett király megkoronázásához, látta a királyné és tanácsa, hogy hasznosabb lesz hazatérniök, mintsem céltalanul és hiába ott időzni. Az Úr ezerháromszáznegyvennegyedik évében Szent Mátyás apostol ünnepe táján, Endre fiát épségben és egészségben hagyva Apuliában, egész kíséretével Nápolyból Magyarország felé indult. Letért Bariba, ott imádkozott Szent Miklóshoz; adományokkal és ajándékokkal tisztelte meg; nagyböjt közepe táján Manfredoniába érkezett, s mivel még nem voltak ott a hajók és a gályák, kénytelen volt a húsvétot ünnepélyesen ott megülni. Másnap azután jött négy gálya, Endre király küldte a nagyságos magyar királynénak, anyjának szolgálatára. A királyné minden készletével és házanépével beszállt, s több más hajóval átkelt az Adriai-tengeren, és az isten segítségével megérkezett Zenggbe. A királyné tehát az említett időben tért vissza Apuliából Magyarországba, s elindulásának évfordulóján érkezett vissza palotájába, Visegrádra. Nagy ujjongással és örömmel fogadták fiai: Lajos úr, Magyarország királya és István herceg úr, továbbá az ország főemberei. Eközben Lajos király úrnak és úrasszony anyjának küldöttei előterjesztették VI. Kelemen pápa úrnál Endre király egyházi és világi törvények szerint való jogait a Consistorium és más kiküldött bírák előtt, s bebizonyították, hogy minden törvény szerint teljességgel a király urat illeti meg a királyi örökösödés jogán Szicília királysága. Igyekeztek ugyan, de ügyükben mégsem végeztek semmit. Miután az említett küldöttek az igazság útján nem tudták elvégezni követségüket úgy, amiképpen akarták, tudva, hogy adományok és ajándékok még a bölcsek lelkét is megnyerik, Lajos úr és úrasszony anyja, a királyné tudta nélkül negyvennégyezer



márkát ígértek a pápa úr kincstárának, hogy Endre király engedélyt kapjon Szicília uralmára, s ezt esküvéssel is megerősítették. Híre jött ennek Magyarországba, s a király úr és a királyné asszony megtudva ezt az egyezséget, ugyancsak zavarba jöttek: miért vásárolják meg pénzen a királyság jogát, mikor az az isten és az igazság szerint különben is őket illeti meg. Hogy azonban rosszindulatú és gonosz embereknek alkalma és alapja ne legyen bármiben is igazságtalanul megítélni s nemkevésbé ócsárolni őket, hogy ne legyenek fösvények és kapzsiak, ha már olyannyira ragaszkodnak a királyi méltósághoz, hozzájárultak az említett összeg kifizetéséhez, már csak azért is, hogy küldötteik hazugságban ne maradjanak. Szétfutottak hát az adószedők minden vármegyébe, a királyi és királynéi városokba, szerte az egész országban hiánytalanul beszedték az említett összeget, s megbízható követek útján híven elküldötték a beszedett pénzt VI. Kelemen pápa úr kincstárába. Bizton remélték, hogy Endre királyt most már késedelem nélkül megkoronázzák, s ígéretüket teljesítik. Mialatt az említett követek Avignonban a rájuk bízott ügy elintézésével foglalkoztak, Lajos úr, Magyarország nemes királya az Úr ezerháromszáznegyvenötödik évében illő kísérettel átment Csehországba apósához, akinek leányát, Margitot már feleségül vette. Tanácsot tartva az öreg cseh királlyal és ennek fiával, apósával, vitéz és erős hadat gyűjtöttek. A Boldogságos Szűz Mária ünnepe táján egyetlen nap alatt átkeltek a befagyott vízen, s a pogány litvánok ellen indultak; tűzzel-vassal akarták elpusztítani földjüket. Csakhogy déli szél támadt, megolvasztotta a jeget, s ha késedelmeskednek, veszedelembe kerülnek. Ezért mihamarabb megfordultak s eredménytelenül, üres kézzel tértek vissza.
V. Lajos király segítséget nyújt a lengyel királynak
Lengyelország védelmére, Kázmér király megsegítésére hasonlóképpen átküldötte a serény vitézt, Szécsi Miklóst Poháros Péterrel és más vitézekkel, nagy haddal János cseh király úr, a felséges fejedelem ellen, aki nagy hatalommal támadta meg ezt az országot és Krakkó városát. Ezek megvédték Lengyelországot a cseh király támadásától és pusztításától, a várost felszabadították az ostrom alól és meghagyva a lengyel királyt hatalmában, szerencsésen hazatértek.



VI. A tatárok elleni hadjárat
Hasonlóképpen, amikor a tatárok népei Magyarországot dúlva, gyakran támadtak az erdélyi részek határaira meg a székelyekre: a király elküldte a serény és harcias férfiút, Lackfi Endre erdélyi vajdát a székelyek nemeseivel és erős nemzetével a tatárra. Erővel benyomultak földjükre, s Athlamosz fejedelmükkel együtt, aki ellenállt, és nagy sereggel szállott szembe velük, legyőzték őket, a fejedelmet lenyakazták, sok zászlót és tatár foglyot küldtek át a királyi felségnek Visegrádra. Ezután a székelyek is többször támadtak a tatárokra, s nagy zsákmánnyal tértek haza. Aki tatár életben maradt, messze tengermelléki tájakra futott el a többi tatárokhoz.
VII. Hadjárat a horvátok ellen
Végül tanácsot tartva főembereivel, lovagjaival és báróival, elhatározta, hogy hadat indít az ellene hűtlenkedő és lázadó horvát Cirjék fia Gergely és Nelipic ellen, akik a szent korona rovására Horvátországot, Dalmáciát és Szlavónia nagy részét bitorolták. Megindult nagy haddal és más részek fejedelmeivel, nevezetesen a tekintélyes és hatalmas István bosnyák bánnal – akinek szépséges leányát, Erzsébet asszonyt, a mostani királynét később házastársul vette – Horvátország elfoglalására és megvívására. Eljutott Bihácsig, és tábort vert a közelében, a Klókot nevű patak forrásánál. E helyen hosszabb ideig tartózkodott seregével, s nem indult tovább. A zsarnokok és lázadók, Cirjék fia Gergely és Iván, az elhalt Nelipic fia, kénytelenek voltak odamenni s meghódolni a szent koronának. S bár megesküdtek, hogy híven szolgálnak – s ezért a király némelyiküket visszahelyezte birtokába, és seregével hazatért –, ugyanaz a Cirjék fia Gergely mégis fellázadt. Másodízben Lajos király óriási sereggel küldötte ellene báróit és lovagjait, akik Horvátországot visszaszerezték, letörték a lázadó hetykeségét, őt és cinkosait arra kényszerítették, hogy engedelmeskedjenek a királyi felségnek, és vessék alá magukat kegyelmének. Nagy vigassággal tértek haza.
VIII. Hadjárat a velenceiek ellen Dalmáciában



Továbbá idő múltával a király nagyszámú sereget indított Dalmácia meghódítására és visszavételére, mert azt hosszú ideje a velenceiek tartották elfoglalva. A körülfekvő vidékek számos fejedelmével, bárókkal, lovagokkal és hadinépével Zára városáig jutott, mely már előbb megtért a királyi felség hűségére. A velenceiek német, francia és olasz zsoldosaikkal ostromolták ezt a várost és ellene egy Székács nevű erősséget emeltek, melyet megraktak fegyveresekkel. Mindenféle hadigépekkel és hajítógépekkel erősen ostromolták Zára városát ebből az erősségből és a tengeren a gályákról. A király megszállt seregével a város körül a mezőn, hadigépeket és más különböző hajítógépeket helyezett el s állított fel. Keményen ostromolta a velencei erősséget, mert fel akarta szabadítani Zára városát az ostrom alól. A király vitézei és hadinépe állandóan támadták az ellenséget, s mindkét részről hevesen harcoltak. Az ellenség bezárkózva lévén az erősségbe, hajítógépekkel sokakat megsebesített a király hadinépéből, de a falakig nyomulva a király hadinépe is visszavágott. Alkalomadtán a velenceiek titkon, hirtelen kirohantak az erősségből, s harcba bocsátkoztak a király lovagjaival és hadinépével, s mindkét részen sokan estek el. Itt, ebben a csatában veszett oda két serény vitéz: Tót Lőrinc fia Bertalan és a német Harsendorfer. A király serege ugyan vitézül igyekezett a várat megvívni, minthogy azonban felette meg volt erősítve, megvenni nem tudták. Látva ezt a király, sok emberét és hadiszerét elveszítve seregestül hazatért. A velenceiek pedig az erősségből is, meg a tengerről, gályákról is folytatták az ostromot, mígnem a várost néhány városbelinek árulása folytán elfoglalták. Sok polgárt és nemest lefejeztek s megkínoztak mindenféle gyötrelemmel és büntetéssel. Fogságba is vittek Velencébe számos férfiút meg nemes asszonyokat és leányokat is. Jaj, nyomorult módon, nem tisztelve az istent, nem irgalmaztak se kornak, se nemnek: az asszonyokat, leányokat és más foglyokat éhséggel és szomjúsággal kínozták, csak nyomorult életüket hagyták meg. A börtönökben azután kínzásokkal pusztították el őket egymás után. Aggodalmasan fájlalta ezt a király, s erősen elhatározta, hogy mihelyt alkalom adódik, bosszút áll.
IX. Endre királynak, Lajos öccsének halála



Szinte semmi sem marad, még rövid idő leforgása alatt sem önmagában állandó, hanem fut az idő, s mindig sok változást hoz, melyeket előre látni, előre megmondani nem könnyű. Minden alá van vetve a változandóságnak: békesség idején tör ki a háború. Siralmas és szörnyű a néhai nemes fejedelemnek, Endre úrnak, Jeruzsálem és Szicília királyának, Lajos magyar király testvéröccsének halála. Az Endre király udvarában tartózkodó Sancha lovag utasítására a gonosz Corrado de Catanzano és más orgyilkosok fojtották meg és pusztították el Aversa városában – vajha inkább ez veszett volna el! Magyarországon nagy gyász és siralom támadt. Maguk az orgyilkosok meg is lakoltak bűnükért, s elvették aljas gyilkosságuk jutalmát. A hatalmas és tekintélyes Novelli gróf, a király rokona és híve szekérre köttette s a tartomány összes falvaiban meghurcoltatta őket, azután testüket tüzes vasharapófogókkal tépette, hasogatta, szaggatta, végső gyötrelemmel, rút halállal pusztítva el őket. Öccsének halála kimondhatatlan heves fájdalmat okozott Lajos királynak; fájdalmasan és aggódva gondolkodott a bosszúállásról, hogy ez a förtelmes bűn megtorlatlan ne maradjon. Először Tót Lőrinc fiát, Miklóst küldte oda – akit később Kontnak neveztek –, hogy tárgyaljon ama vidékek főnemeseivel, grófjaival és báróival. Megérkezett ez a híres Aquila városába és megbeszélést kezdett a város kapitányával, a tudós Lallóval, aki váltig búslakodott Endre király halálán. Az ő birtokain szállt meg, s hosszabb ideig tartózkodva ott, Miklós Lallóval együtt sokakat bátorított és rávett, hogy Magyarország királyának hódoljanak. Ezt levélben és futárok által jelentette a királynak.
X. Lajos király nápolyi hadjárata
A király hadsereget gyűjtve és Itália különböző tartományain keresztülhaladva Nápoly felé igyekezett. Útközben a fejedelmek és városok mindenütt nagy tisztelettel fogadták, s dúsan megvendégelték. Néhány város ura, így a malatestai Malatesta, a forli Ferenc, a mantovai Fülöp s mások, fegyveres szép hadinéppel egészen Nápolyig kísérték. A király tisztességgel és vitézi övvel tüntette ki őket.



XI. Johanna királynőnek és férjének, Lajosnak menekülése
Meghallva jövetelét Johanna királynő, férjével Tarantói Lajossal, aki királyként viselkedett, a királytól való féltében három gályán a tengeren át titkon elfutott, s Avignon tartomány felé igyekezett. Lajos király pedig bevonult Nápoly városába, ahol nagy ünnepélyességgel és örömmel fogadták. Ettől fogva Magyarország, Jeruzsálem és Szicília királyának nevezte magát. Míg itt tartózkodott, nyomozni kezdte, kik bűnösök és részesek öccse, Endre király halálában. Ezeket a királyi hercegeket fogatta el: a durazzói herceget két fivérével, Lajossal és Róberttal, továbbá másokat, mégpedig a tarantói fejedelmet és Fülöpöt, aki fia volt Johanna királynő férje, Lajos fivérének. A durazzói herceget bűnösnek találta, s Aversa városában, Endre király palotájában – amelyben akkor lakott, amikor megfojtották és megölték – lenyakaztatta. Az említett többi herceget Endre király gyermekével, Károllyal együtt megbízható bárók és vitézek kíséretében Magyarországba küldte; amiért elmulasztották megbüntetni a felségsértőket, feltehető volt, hogy némiképpen hozzájárulásukat adták ehhez a nagy bűnhöz – az ismeretes mondás szerint: aki nyíltan nem fordul szembe a gaztettel, titkon részt is vesz benne. Visegrádra vitték őket őrizetbe. Nagy buzgalommal és tisztességgel, jól és bőven ellátták őket, miképpen illik a királyi felség atyafiságához.
XII. Lajos király visszatérése Magyarországba
Végül Lajos király számos hadinépével vissza akarván térni Magyarországra, Nápoly városában saját felsége képében a nagyságos és serény Lackfi István erdélyi vajdát országos főkapitányul és a német wolfhardi Wolfhardot kapitányul rendelte, s azután visszatért Magyarországba.
XIII. István vajda csatája és győzelme
A király távozása után Nápolyban néhány nápolyi és capuai lovag fellázadt, az említett Wolfhard kapitányt kiűzte, s elbizakodva magának István vajdának kiűzésére indult. Aversa és Nápoly közt csaptak össze s



hatalmas csatában mérkőztek. Az isten akaratából a királyi sereggel István vajda nyert győzelmet; számos nápolyi grófot, bárót, lovagot, nemest és polgárt ölt meg s fogott el. Sok zsákmányt ejtett; ezt bőkezűen szétosztotta a király hadinépének; a foglyokat nagy pénzösszeg ellenében szabadon bocsátotta. Győzelmében bízva biztonságosan időzött az országban.
XIV. Werner vezér fogsága
Továbbá néhány nap múlva István vajda Werner vezért, Lajos seregének kapitányát, a hozzászegődött ötszáz fegyveres társával együtt elfogta Corneto városában.
XV. István vajda csatája Nápoly mellett Johanna férjének, Lajosnak hadinépével
Azután ama Lajos pártja zsoldos sereget gyűjtött, s a hozzácsatlakozott számos szicíliai hűtlenekkel ki akarták űzni István vajdát. Ez Nápoly városa előtt állította fel hadsorait, csatát kezdett, s megfúvatta a trombitákat, támadást vezényelt. És bár Tarantói Lajos részén sokkal nagyobb számú sereg állott, s mindkét félen bátran harcoltak, István vajda felfegyverkezve lelkes hűségével, inkább akarva halála után dicsőséges hírnév által élni, mint hátat fordítani az ellenségnek – mégis elnyerte az óhajtott győzelmet. Ebben a csatában István vajda igen sok grófot, főnemest és sok főembert fogott el. Számos alkalommal verte meg Lajos több seregét, igen sok várost foglalt el, s Lajos hívei közt nagy öldöklést és mészárlást vitt végbe. Így az ország hatalmasabb és nemesebb urait a magyar király hűségére vezette s szolgálatába állította. Mindezeket és sok más tettét, meg szolgálatát bővebben tartalmazza magának a királynak az a kiváltságlevele, amely e szolgálatok jutalmául állíttatott ki számára a Dráva és Mura közt fekvő Osztrog és Csáktornya nevű várak adományozásáról. Az ország lakosai viszont elevenen nyúzták meg azokat a magyarokat, akiket elfogtak, s kegyetlenül gyötörték őket más kínzásokkal is.
XVI. Johanna királynőnek és férjének visszatérése



Időközben maga Johanna királynő és férje, Tarantói Lajos visszatért Nápolyba, s uralma alá akarta hajtani az országot. Ellenük országa védelmére István vajda elhívta Magyarország királyát.
XVII. Lajos király második apuliai útja
A király úr pedig be sem várva serege összegyülekezését, késedelem nélkül hirtelen áthajózott Apuliába néhány báróval és lovaggal, akik között a főbbek voltak Gilét fia Miklós nádor, ennek fiai, János és Domokos lovagok – és öccse, Gilét fia János. Továbbá Tót Lőrinc fia Miklós meg öccsei, Lőkös és Bertalan. Továbbá Bebek fiai, István és György; Szécsi Miklós, Tamás vajda fia, Konia; Lackfi András vajda és öccsei, Miklós, Pál és Mihály. Továbbá a főpapok közül a Krisztusban tisztelendő atya, Miklós zágrábi püspök úr, akit Aversa városában szenteltek püspökké, s a tiszteletre méltó férfiú, István budai prépost úr, fivérével, Jánossal, a serény vitézzel, Kanizsai Lőrinc fiával. Megérkezett a király Manfredónia kikötőjébe; békésen, a község hozzájárulásával bevonulva a városba, elfoglalta Teanót és Barlettát, továbbá ostrommal foglalta el és bevonult Bari városába, ahol Szent Miklós pápa van eltemetve. E város elfoglalt erős és megerősített várában szállt meg, s dúsan és bőkezűen osztatta a zsoldot a német katonáknak, szám szerint négyezer bőrsisakosnak, akiknek kapitánya az említett Wolfhard fivére, Wolfhard Konrád volt.
XVIII. A zsoldosok zendülése
Ezalatt Magyarországból hajókon özönlött hadinép, s a király ereje ezzel nagyon megnövekedett. Ennek láttára a német katonák kapitányuk, Wolfhard Konrád és más feljebbvalóik tudtán kívül – árulást és hűségsértést követtek el a király, magyar hadinépe és a város ellen, melyet ki akartak fosztani. A magyarok felkeltek ellenük, a városbeliek pedig kifeszítették az utakon és az utcákon a láncokat, melyeket a föld alatt, a falak közt rejtegettek. Igen sok katonát megszorítottak és megöltek a láncok közt, soknak fejét levágták; elvették tőlük lovaikat, hajítógépeiket, fegyverüket, kardszíjukat és málháikat. Ha a katonák el nem foglalnak s meg nem szállnak őrséggel egy kaput, alig szabadult volna közülök néhány. Végül



kifutottak a városból, s a mezőn heverve, számos közbenjáró hírnök útján oly egyezséggel nyertek kegyelmet a király úrtól, hogy mindnyájan kimennek az országból, és sohasem csatlakoznak a király ellenségeihez. Ezt maguk erősítették meg kiállított okirattal. Néhányat közülök a király úr mégis megtartott a maga szolgálatára, azokat, akikről kitűnt, hogy ártatlanok a szított zendülésben.
XIX. Canosa várának elfoglalása
Azután a király, aki a napokon át szüntelenül vonuló sereggel fegyveresen szokott a katonai csapatok közt lovagolni, megindította seregét és megszállta Canosa várát. Ostrommal foglalta el, vagy helyesebben: visszafoglalta. Mikor ugyanott maga is fegyveresen iparkodott felmászni egy létrán, a ledobott kövek súlyosan megütötték; lezuhant az árokba, s testén súlyos zúzódásokat szenvedett. A bárók és lovagok felette megdorgálták, amiért olyanra ragadtatta magát, ami nem illik a királyi méltósághoz.
XX. Tarantói Lajos zsoldosai fogságba esnek
Néhány várat foglalt el ezután, majd bevonult Lucerába, melynek falai le voltak rontva. Ennek közelében egy igen erős vár volt Lajos, Johanna királynő férje kezén. Míg a király ebben a városban volt, Lackfi Miklós és Pál alig ötven magyar zsoldossal harcban elfogott a mezőn százhúsz fegyveres katonát Tarantói Lajos szedett-vedett népéből. Lóháton és fegyveresen, de hátrakötözött kézzel vezették őket a király elé. Azon a napon a király megvendégelte ezeket a klastromban, a szerzetesek refectoriumában, másnap azután elszedte lovukat, fegyverüket – mint ezt az elfogott zsoldosokkal teszik –, majd elengedte őket.
XXI. Salerno elfoglalása és Aversa város ostroma
Ebből a városból továbbhaladt, s az isten segítségével, aki szerencsével vezérelte útjait, elfoglalta Salernót és Scafatti várát. Innen Nápoly felé



fordulva kiostromolta a megerősített Somma városát, melyben sok könnyű fegyverzetű gyalogos volt. Innen visszafordulva, Aversa városát vette ostrom alá, melynek falai még nem voltak teljesen felépítve, de napról napra építették mesterséges védőművekkel, s már majdnem befejezték. Itt a király letéve István vajdát, serege kapitányává Kont Istvánt tette, a bölcs tanácsú férfiút. Ez sokaknak nem tetszett: István vajdát is elkeserítette, s nagyon megzavarta a király ügyeinek előhaladását.
XXII. A királynak Aversa mellett történt megsebesülése és a város elfoglalása
Mikor pedig a király seregével Aversa városát kezdte ostromolni, s maga is részt vett az ostromban, egy hajítógép nyila életveszélyesen megsebesítette a lábán. Csak az isteni segítségben és az orvosok gondoskodásában bízva menekült meg a haláltól. Jó három hónapig eltartott az ostrom. Tarantói Lajosnak mintegy háromszáz fegyveres német zsoldosa hirtelen és váratlanul naponta kirontott a városból, támadást intéztek, ütközetbe bocsátkoztak a király német és magyar hadinépével. Miután pedig mindkét részen sokan megsebesültek, ismét visszafutottak a városba. Az ostrom tartama alatt a városban elfogyott az eleség, s az éhínség miatt sokat kiűztek onnan; ezeket a királyi sereg elfogta. Miután ezért a katonák nem tudták tovább tartani a várost, feladták az erős várral együtt. Pignataro Jakab volt benne a kapitány és a várnagy; egyezség szerint személyüket és poggyászukat bántódás nem érte. A király úr a várba, serege a városba vonult be. Itt a vele lévő báróknak, lovagoknak és nemeseknek sok magyarországi birtokot adományozott, és nagyobbította jószágaikat. A megadományozottak vitézi tettei és szolgálatai az adománylevelekben mondatnak el. Miután a király egy ideig a várban lábadozott, visszanyerte egészségét. Helytartóul főkapitánnyá kinevezte Lackfi Endre vajdát, ezt a vakmerő és vitéz férfiút. Salerno város kapitányává Druget Miklóst, Vilmos nádor öccsét, Aversa város kapitányává Fra Moriale vránai perjelt, a jeruzsálemi Szent János rend lovagját, aki később hűtlen lett, mert a várost és a várat átadta Johanna királynőnek. – Ezután a király lelkét a jubileumi év ájtatosságra gyújtotta. Ezért Capua városán át, melynek kapuján igen magas és gyönyörű munkával készült torony van, Montecassino alatt, melynek falait földrengés ledöntötte, Campanián át Rómába utazott.



XXIII. Róma városának hódolata Lajos király előtt
Róma tribunusa a római főemberekkel négy francia mérföldnyire jött elébe, s úgy fogadta ünnepélyesen és tisztességgel. Külön erre az alkalomra készült egyforma bíbor-bársony ruhát viseltek; lehettek vagy százan a velük jövő szép, egyformán öltözött trombitások és más zenészek is. Bevezették Róma városába, melynek utcái szép szőnyegekkel voltak beborítva és felékesítve, s a rómaiak uraként fogadták őt. Ezt azonban a király vonakodott elfogadni. A pápa úr palotájában látták vendégül. A tribunus a római főemberekkel naponként meglátogatta s tisztelgett előtte; nagy örömmel hívták meg házaikhoz lakomára. A király pedig naponként az apostolok fejedelmének, Szent Péternek bazilikájában hallgatott misét; naponta megmutatták ott neki az Úr arcának kendőjét is a zarándokok és az összesereglett népsokaság nagy vigasztalására. Sok napot töltött itt ájtatosan a király. A pápa úr utasítására a király feloldozást nyert, mire Szent Péter oltárának négyezer aranyforintot ajánlott fel és tett le.
XXIV. Lajos király visszatér Magyarországba
Seregével ezután Itália részein át visszaindult. Minden városban örvendezéssel és tisztességgel fogadták; így érkezett Veronába. Itt elbocsátotta négyezer főnyi bőrsisakos német zsoldos népét. Minthogy zsoldjuk még nem volt teljesen kifizetve, kapitányaikkal, Wolfharddal és Konráddal örömmel tért vissza Magyarországba, hogy kifizethesse őket. Innen azután zsoldjukat hiánytalanul megküldötte. Wolfhard és Konrád kapitányokat pedig magához hívta és szolgálataik jutalmául bőkezű királyi adományokkal emelte fel őket. Tetteik és szolgálataik a kiváltságlevelekben írattak meg.
XXV. A Szicíliai Királyság visszakerül a pápa úr kezéhez
Endre vajda országos főkapitány, Druget Miklós, Vilmos nádor öccse, Salerno városának kapitánya más vezérekkel és számos királyi hadinéppel majdnem három esztendeig volt már annak az országnak abban a részében. Sok hadat viseltek, Tarantói Lajos hadinépét sokszor legyőzték és szinte



megsemmisítették, ezek már mind bezárkóztak az erősségekbe és a várakba. A rövidség okáért mindezt elhagyom itt, mert Endre vajda tetteit és hadakozásait, aki akarja, elolvashatja a számára kiállított birtokadományozó kiváltságlevélben. Ince pápa elküldötte követét, először a Krisztusban főtisztelendő atyát, Guido urat, a Szent Cecília egyházáról címzett presbiter-bíbornokot, azután több alkalommal küldött ünnepélyes követül férfiakat, hogy szabaduljanak ki az említett királyi hercegek. Azután hasonlóképpen Bertalan urat küldötte követül, a jogtudományok doktorát, aki kiváltképpen üdvös intésekkel ösztökélte a királyt, hogy hívja vissza hadinépét abból az országból. Ennek sürgetésére, mint az egyház alázatos és engedelmes fia, a pápa úr kezére adta az országot, valamint a várakat, városokat, erősségeket és földeket, melyek birtokában voltak; követei, nevezetesen János úr, a választott veszprémi püspök, az egyházjog licenciátusa és mások adták át. Az országhoz való jogát azonban változatlanul fenntartotta. Az említett hercegeket is, akiket Visegrád várában őrzött, szabadon bocsátotta, s tisztességgel biztonságban elkísértette őket Velencéig, hogy onnan hazatérjenek. Ezek nagy vigassággal keltek át a tengeren Nápolyba, hol nagy ünnepélyességgel és tisztességgel fogadták őket; visszakerültek birtokaikba, fejedelemségeikbe s hercegségeikbe. Nem hallgatom el azt, hogy nem tudom tisztán és világosan elmondani az eseményeknek az évek és napok szerint való sorát, mert hosszú idő telt el azóta. Egyet-mást magam tudtam meg, egyebekről más hitelt érdemlő, az eseményeket ismerő emberektől értesültem. Bocsánatot kérek tehát, s adassék is meg a bocsánat; elegendő, ha elmondom, mi történt. Ami több megírni és elmondani való van, ráhagyom azokra, akik többet tudnak a király szerencsés és szerencsétlen kimenetelű viselt dolgairól, mint amennyi itt van leírva. Írják meg, mondják el ők.
XXVI. A velenceiek követelik, hogy adják vissza nekik Dalmáciát
Miután ezeket az eseményeket így elmondottuk, szükséges a megkezdett tárgyhoz visszatérnünk. Szólnunk kell Dalmáciáról meg a tengerparti városokról. A király ugyanis megőrizni akarván az uralma alá tartozó és a szent koronának alávetett fejedelemségeket, birtokokat és uradalmakat s régi



állapotába visszahelyezni az elbitoroltakat, ünnepélyes követekkel, levelekkel s külön küldöttekkel, mint aki békére törekszik, több ízben kérte és intette Dandolo András velencei dogét, hogy adja vissza neki és a szent koronának a teljesen elfoglalt Dalmátországot és a hatalmában tartott tengerparti városokat. A doge és Velence urai azonban ezt megtagadták; nekikészültek, hogy ellenálljanak, s elhatározták, hogy szembeszállnak a királyi felséggel.
XXVII. A király hadat indít a velenceiek ellen
Ezért a király a szomszédos tartományok tanácsosaival, fejedelmeivel, országlakosaival, őrgrófjaival és hercegeivel együtt súlyos panaszt emelt a dogé és a velencei község nagy igazságtalansága ellen, hogy úgy ne lássék, ok nélkül és igaztalanul támad. Azon volt, hogy a rajta és országán esett sérelmet megbosszulja és megszüntesse. Hogy visszaszerezze az országnak Velence által hosszú idő óta megszállt jussát, nagy hatalommal készült Itália, a velencei dogé ellen. Személyesen indult el saját hadinépével, valamint német grófokkal és lovagokkal, kedvét kereső és segítségüket felajánló idegenekkel. Kivált a németeket szerette, kiknek nyelvét is ismerte; zsoldot, adományt bőven adott nekik, amiért szívesen tódultak hozzá és szívesen szolgálták őt. Velencei földeken és területeken áthaladva, Seravalle vára táján elfoglalta Coneglianót. Innen Treviso városához ment; ezt várával és a hozzátartozó földekkel, így Asolóval és Queróval együtt, ahol a crispiniacumi apátság van, megszállta. Elfoglalta Keverdet, Gorgoniát, Forgoniát és sok mást, s katonaságot helyezett el bennük. Azután hadinépe kapitányául a serény vitéz Tamást, a tisztelendő Miklós fráter esztergomi érsek úr fivérét hátrahagyva, fegyveresen visszatért Magyarországba.
XXVIII. Castelfranco várának ostroma
Azután a tekintélyes és hatalmas férfiút, az említett Kont Miklóst, Magyarország akkori nádorispánját küldte el ama részekbe. Ez a doge is a velenceiek Castelfranco nevű várát vette ostrom alá nagy sereggel. Egyhuzamban számos napot töltött itt, de mivel a vár meg volt erősítve, s



fegyveres őrsége is nagy volt, semmire sem ment. Visszatért Magyarországba, s az említett Tamás lovagot hagyta ott. Tamás lovag és a király úr hadi népe először Trevisováros kapuja előtt, majd az ehhez közel fekvő mezőn ütközött meg Velence hadinépével; legyőzték őket, és sok foglyot ejtettek. Harmadszor a hajózható Brenta folyó mellett harcoltak a németek és a velencei zsoldosok ellen. Lóháton, nagy veszedelmek között keltek át a folyón, mert mély volt a víz. Hajnalban hirtelen rontottak rájuk, a zsoldosokat legyőzték s foglyokat ejtettek; zsoldos szokás szerint ezektől elszedték lovukat és fegyverüket, majd szabadon engedték őket. Néhány más magyarral együtt a folyóba veszett Német Pál lovag, Csél fia János testvére. Tamást ezután a király visszahívta, s Hém fia Benedeket küldte oda helyébe. Benedek lovag odaérkezve sok csatát vívott a velencei hadinéppel, s legyőzte őket. Azután ismét az említett Tamás küldetett oda, s emberül, erősen megtartotta a király úr hatalma alatt ama várakat és földeket, amíg csak a király úr hadinépével a serény német Ellerbach lovag meg nem vívta és vissza nem szerezte Zárát: egy éjszaka megmászták a város falait, nagy csatát vívtak a velenceiek német és francia csapataival, amelyben ez a lovag halálos sebet kapott, s e seb következtében bevégezte földi életét. Velence odahelyezett ispánját vagyis kapitányát hadinépével együtt legyőzték, megfutamították, a várost megvívták és elfoglalták. Így a dalmát tengerparton a királyi hatalom megszilárdult. Miután Dalmátországot és ennek városait teljesen hatalmába kerítette, a király nem akarta tovább megtartani a Velencétől elfoglalt területeket, s ezért a várakat és tartományokat visszaadta nekik. Miután elhívta onnan hadinépét, s békességben adta át ezeket a területeket, esküvéssel egyezségre lépett a velencei dogéval és tanáccsal, hogy a király által visszaadott területeken senkit sem bántanak vagy büntetnek a királyhoz való hűsége miatt. Később azonban a velenceiek, esküjüket megszegve, a királyi felség bosszúságára, ama földek lovagjait, podesztáit és főembereit, különösen a coneglianóiakat mégis lefejezték, megölték és javaikat elkobozták. Egyébként még a közöttük és a király úr között folyó háború alatt a velencei doge-palotában felakasztották Marino nevű dogéjukat több tanácsossal együtt, azzal vádolva őket, hogy a királyhoz szítanak, s megöltek és száműzetésbe kényszerítettek sok meggyanúsított trevisóit is. E földek visszaadása után Treviso városa végül egyezség útján megadta és alávetette magát Lipót osztrák hercegnek, a király atyafiának. Lipót herceg elfoglalta ezt a tartományt, meg is tartotta egy ideig, végül hasonlóképpen egyezség útján,



bizonyos kikötések mellett carrarai Ferencnek, Padova urának adta át, s visszahívta onnan hadinépét.
XXIX. Háború a litvánok ellen
Máskor személyesen nagyszámú sereget vezérelt saját hadából és a hozzácsatlakozott más nemzetekéből a litvánok ellen, akik támadták a keresztényeket, kiváltképpen Oroszországot. Földjüket, illetve tartományaikat nagy részben elpusztította, fejedelmüket elfogta, miután azonban ez nyomban hűséget és engedelmességet fogadott neki, szabadonbocsátotta. Így a király szerencsésen visszatért Magyarországba.
XXX. Háború Ruténia ellen
Ezután két ízben ment saját népéből való és külországi erős sereggel a magyar szent koronának alávetett orosz földre, hogy megvédje ezt az országot a litvánok ellen. Megszalasztva az ellenséget, s győzelmében bízva ez ország kormányzására hatalmas férfiakat rendelt vajdáknak, azaz kapitányoknak: először is Péter bánt, valamint a Krisztusban tisztelendő atyát, Imre egri püspök urat és Czudar Györgyöt öccseivel együtt, azután Bebek Imrét, majd pedig Kapoli Jánost. Ők az említett országot jól és dicséretesen védelmezték a szent korona számára, s megtartották a király úr hatalma alatt.
XXXI. A pápa úr megsegítése három ízben küldött sereggel
Továbbá Ince, Gergely és V. Orbán boldog emlékezetű római papák kérésére első ízben Lackfi Miklóst küldötte el aki sok várost, helységet és várat vezetett vissza a római szentegyház engedelmességére, a lázadókat is leverte, s átadta őket Egyed bíboros apostol szentszéki követ úr kezébe. Azután Móricz fia Simont küldte el, aki mit sem végzett, s ezért magára vonta a királyi felség nemtetszését. Majd Orbán pápa úr idejében Péter bánt küldte Bologna város védelmére Barnabo és Galeazzo milánói urak ellen,



akik ezt a várost ostromolták. Ez a Péter bán megtartotta s megvédelmezte a várost a pápa úr számára, s tisztességgel tért vissza Magyarországba.
XXXII. Lajos király sereget küld az osztrák herceg megsegítésére
Nagy sereggel ezután Lackfi Pált küldötte az öreg Albert osztrák herceg segítségére, Thorgau város ostromára. Ezt hosszú ostrom után elfoglalták, s a herceg úr uralma alá hajtották.
XXXIII. Lajos király sereget küld a boszniai részekbe. Elvész a király úr kettős pecsétje
Továbbá nagy sereggel küldötte el a tekintélyes férfiút, Kont Miklóst, az ország nádorát, és a Krisztusban tisztelendő atyát, Miklós esztergomi érsek urat országának más báróival és lovagjaival Bosznia földjére, mely hasonlóképpen az ország koronája alá tartozik, hogy törjék meg néhány lázadó nyakasságát. Ezek benyomulva ostrom alá vették Zvornik várát, de nem tudták elfoglalni, s emberekben és hadiszerekben nagy veszteséget szenvedve, elvonultak. E hadjárat folyamán egy éjszaka az érsek-kancellár úr sátrából egyes ördögfiak alattomban ellopták a király úr hiteles kettős pecsétjét. Bizonyos idő múltával, miképpen kiderült, a tolvajok eladták Besztercén egy aranyművesnek; össze is törték. Ez a véletlenül megtörtént eset azonban nem okozott gondot a királynak. Más hiteles pecsétet készíttetett, átadta az érsek úrnak, a kancellárnak, s ezzel a pecséttel erősíttetett meg minden kiváltságlevelet, azaz okiratot, melyeket az elvesztett pecséttel bocsátott ki.
XXXIV. A király bulgáriai hadjárata
Bement ezután nagy hatalommal a magyar szent koronának alávetett Bolgárországba. Elfoglalta Viddin városát, s leigázta az országot, Stracimír nevű fejedelmét pedig, aki Bulgária cárjának nevezte magát, elfogta s Magyarországba küldte; egy ideig a zágrábi püspökség Govnik nevű várában illő és tisztes őrizet alatt tartotta, majd örömest visszaküldte Viddinbe, hogy őfelsége nevében, bizonyos megállapodások és szolgálatok



mellett kormányozza az országot. – Így azután e fejedelem meg is tartotta őfelségének fogadott hűségét és engedelmességét.
XXXV. A király hadjárata Károly császár ellen
Továbbá némely nézeteltérések miatt nagy sereggel és hatalommal személyesen indult a király a morva határ felé a híres fejedelem, Károly császár úr ellen. Levél útján magával a császárral is tudatta, hogy felmondja a barátságot. Bevonult Trencsén városába; serege szerte a mezőn és a réten szállt meg. De eközben, mielőtt seregével Morvaországba tört volna, eljött Trencsénbe néhány báróval és lovaggal a schweidnitzi herceg, hogy a császár nevében békességről tárgyaljon. Fegyverszünetet kötöttek, s a békesség megszerzése végett elküldték Kont Miklós nádort, Bebek István országbírót néhány lovaggal Brodba, a császárhoz, aki nagy sereget és sok lovagot gyűjtött oda. Eközben azonban a király serege eloszlott, s azok békekötés nélkül tértek vissza.
XXXVI. A morvaországi hadjárat
Majd László oppelni herceg urat és Péter bánt elég erős hadinéppel küldte Morvaországba. Ezek gyújtogattak, s igen nagy kárt okoztak, azután hazatértek.
XXXVII. Miképpen választották és koronázták Lajos királyt Lengyelország királyává
Továbbá, miután idő múltával meghalt nagybátyja, Kázmér lengyel király, óriási sereggel Lengyelországba ment, ahol nagybátyja után, örökösödés jogán, szerencsésen királlyá koronázták.
XXXVIII. A király havasalföldi hadjárata
A király továbbá személyesen maga tört be Bulgárián át a szent korona alá tartozó Havasalföldre, túlnan a Székelyföld felől, az erdélyi részekből



pedig nagy sereggel, nemesekkel és székelyekkel küldötte át Miklós erdélyi vajdát Móricz fia Simonnal és más jeles lovagjaival: figyeljék a havasalföldi részeket, mert ama részek vajdája, Lajk fellázadt a királyi felség ellen. Ez nagy sereggel állt a Duna mellett, Bolgárországgal szemben, hogy cselt vetve megakadályozza a király úr seregének betörését. Miklós vajda azonban a maga seregével erős harc árán átkelt a Jalomica folyón, ahol a valahoktól épített sáncok és erődítések voltak. Vitéz harcban megütközött Lajk vajda nagyszámú seregével, melynek kapitánya, Oláh Dragomér ispán dombovicai várnagy volt. A csatában győzelmet aratott, sokakat megölt, magát a kapitányt megfutamította. De azután vigyázatlanul nyomult előre; torlaszok és sűrű tövisbozótok közé zárva, szűk ösvényre jutott. Az erdőkből és a hegyekről rengeteg valah támadta meg, s megölték serény alvajdájával, Péterrel, valamint Vas Dezsővel és Vörös Péter küküllővári várnaggyal, Székely Péterrel és Lászlóval, ezekkel a harcias férfiakkal és sok más lovaggal, főrangú nemessel együtt. Midőn a magyarok hadinépe ama sereg elől meghátrált s futásnak eredt, ingoványos, mocsaras helyre kerültek, gyepük közé szorultak, s a valahok sokat megöltek közülök, csak néhányan menekültek meg nagy veszedelemmel és poggyászuk elvesztésével. Miklós vajda holttestét nagy harccal ragadták ki a valahok kezéből. Elhozták Magyarországra, és Esztergomban temették el a Boldogságos Szűz Mária klastromában. Ily szerencsétlenül kezdődött a háború, de azután a szerencse ismét jóra fordult. Gara Miklós macsói bán, serény és harcias férfiú mellvédekkel és védőtornyokkal felszerelt sajkákon hatalmas erővel vezette át a királyi sereget a Dunán, Lajk vajda harcosainak és íjászainak támadása közepette. Hullott a valahok nyila, mint a záporeső. De azután az ellenség megfutott, s eloszlott, mint a füst. A sereg megmaradt része benyomult Szeverinnél az országba, és elfoglalta. Ekkor a király első ízben itt Szeverin várát, néhány év elteltével azután Brassónál, a havasalföldi határnál az igen erős Törcs várát építtette; a várakat könnyűfegyverzetű gyalogosokkal, zsoldosokkal és angol íjászokkal őriztetve tartotta meg hatalmában.
XXXIX. Lajos király különböző hadjáratai, jámborsága és egyéb virtusai
Továbbá majdnem évenként vagy minden harmadik évben megindította seregét ellenségei és a lázadók ellen; gyakrabban a rácok és a moldvaiak



ellen harcolt nagy kitartással. Rácországnak a királyi hatalom alatt való megtartásában kiváltképpen sokat fáradozott Osl fia Domokos macsói bán Szemere albánnal, utóbb Gara Miklóssal, aki ifjan lett bán, s tevékeny volt, serény és háborúban körültekintő. Továbbá a király igen bölcs és bőkezű volt, sok háborút viselt szerencsésen, sokat szerzett vissza országának. A hadi-dicsőségen kívül jeleskedett a tudományokban is: szenvedélyesen művelte a csillagászatot. Tökéletes virtusai miatt a király a barbárok előtt is nagy szeretetnek örvendett; a maga nevét sok nemzet előtt tiszteltté tette. – Jámbor volt a katolikus hitben, adakozó a szegények iránt, megvédte az egyházak jogait, s nagyon kitüntette az egyházi méltóságokat.
XL. Mik történtek még uralkodása alatt
Miután pedig a bölcs mondása szerint a jótetteknek dicsőséges a gyümölcse, s fenntartandó az emlékezete, méltán és nem érdemtelenül toldom ide, mi történt még az ő idejében, az ő uralkodása alatt.
XLI. A zsidók kiűzetése
Hitbeli lelkesedésében katolikus vallásra óhajtotta téríteni a zsidókat, meg akarta nyerni őket Krisztusnak. Miután azonban szándéka a zsidók kitartó makacssága miatt meg nem valósulhatott, egész Magyarországból elbocsátotta mind a zsidókat, s meghagyta, hogy űzzék ki őket. Kamatszedésből felhalmozott javaikat és vagyonukat megvetette mint a sarat, nem akarta sem birtokába venni, sem lefoglalni. Így Magyarországból valamennyien kimentek, s eloszlottak Ausztriában és Csehországban.
XLII. A remeték rendje és Szent Pál első remete tetemének hantolása
Szent Pál első remete szerzeteseinek rendje virágozni és sokasodni kezdett Magyarországon. Így e rend atyjának, Szent Pálnak tetemét Velencéből áthozták Magyarországba és ünnepélyesen elhelyezték a remeték klastromába Szentlőrincnél, Buda közelében, egy hegytetőn. Ezen



a helyen tisztelik e szent atya érdemeit, és seregestül tódul oda az istent magasztaló nép. Először e király atyja, a boldog emlékezetű Károly király hozta be e rend szerzeteseit. Kevés gyülekezetük és telepük volt, mint Szentlőrinc, Szentkereszt, Szentlélek, Szentlászló. A pilisi erdőben és egyéb helyeken voltak világiak is, akik a remeték neve alatt kóboroltak.
XLIII. A márianosztrai klastrom építése
Lajos király továbbá az említett rend számára kiváló klastromot épített Márianosztrán.
XLIV. A leveldi klastrom építése
Továbbá más klastromot is építtetett Levelden, a Bakonyban a karthauzi barátok számára, s elégségesen megadományozta.
XLV. Két kápolna alapítása
Csodás és szép kápolnát emeltetett továbbá Aachenben és Máriacellben a Boldogságos Szűznek. Elég bőkezűen megadományozta ezeket, az istentisztelethez szükséges értékes felszereléssel, edényekkel, kelyhekkel, könyvekkel, különféle miseruhákkal és egy színarany kehellyel ékesítette. Bőkezűsége és jó példájú cselekedetei sokakat arra buzdítottak, hogy kövessék alázatos igyekezetét. Bárók, lovagok, nemesek és egyes főpapok lakóhelyeket juttattak és klastromokat építtettek az említett remete rendnek, s megadományozták az isten magasztalására és Szent Pál dicsőségére.
XLVI. A kunok megtérítése
Hogy az isten nevének dicsőségére terjedjen a keresztény hit, gondoskodott arról, hogy a kunok nemzete, mely a tatárok szertartását követte, katolikus hitre térjen. Ezért alázatos kéréssel fordult az apostoli székhez, akárcsak Szent István király, akit az isteni gondviselés választott ki



arra, hogy Magyarországon megvesse az új hit alapját, s aki az apostolok módjára, lelki értelemben szinte mennyei harmattal öntözte a hivők szívét. Az apostoli szék utasítására minorita-rendi szerzetesek kaptak megbízást, hogy gondozzák a nép lelkét, mely már ismerte a keresztény hitet, lássák el az egyházközséget, és szolgáltassák ki az egyházi szentségeket. Így napról napra megerősödnek a hitben.
XLVII. A boszniai patarénusok megtérítése
Peregrinus boszniai püspök úr, a minoriták rendjének tagja, a nagy jámborságú és tudományú férfiú által a király rendeletére megtéríttettek és megkereszteltettek a boszniai patarénusok, akik felette elszaporodtak s mindenféle tévtannak hódoltak.
XLVIII. Némely szlávok megkeresztelése
Továbbá megtéríttetett és megkereszteltetett a Lipna vidéki szlávok kemény nyakú népe. A katolikus papok Szent Jeromos egyháztanító fordítása szerint szolgáltatták ki nekik az egyházi szentségeket. Most azonban, mint mondják, visszaestek hitehagyottságukba és régi tévelygésükbe, s még rosszabbak lettek.
XLIX. Miképpen kapott új lakosokat Moldva, mely előbb elnéptelenedett
Szintén az ő uralkodása idején Bogdán, a máramarosi valahok vajdája ama vidék hozzácsatlakozó valahjaival titokban átköltözött a magyar korona alá tartozó Moldva földjére, melyet a tatárok szomszédsága miatt lakosai régen elhagytak. Bár a király serege gyakran harcolt ott, a valahok nagyon elszaporodván elterjeszkedtek abban az országban. Az ottani valahok által választott vajdák a magyar király hűbéreseinek vallják magukat, s hűbéradó fizetésére kötelesek, a szokott adófizetés mellett.
L. Döghalál, ínség és földrengés



Továbbá az ő uralkodásának idejében egyes helyeken meg egész Magyarországon és a szomszédos országokban is dúlt a dögvész. És különböző időkben éhínség is volt, mert a sáskák és egerek elrágták a kalászokat és a többi vetést. Több ízben nagy földrengés is volt egyes helyeken.
LI. Az udvarnokok és más udvari szolgák felszabadítása
Számos udvarnok és más mindenféle udvari szolgálatra kötelezett szolganép ugyancsak az ő uralkodása idején szabadult fel s emelkedett a magyar nemesség soraiba. Mert a király kegyes volt mindenkihez, birtokokat adományozott, ezért bőkezűnek és jóságosnak tartották. Szerfelett szerette mindenki.
LII. Lajos király feleségei és gyermekei
Említésre érdemes, úgy vélem, az is, hogy Lajos királynak két felesége volt. Az első a nemes Margit, akinek atyja a nagyságos Károly úr, akkor morva őrgróf volt, aki később császárságra emelkedett. Ez a felesége gyermektelenül halt meg. Második felesége a nemes Erzsébet asszony az említett István bán leánya volt, akitől három leánya született: Katalin, Mária és Hedvig. Katalin korai halállal halt meg gyermeki korban. Mivel királyi sarjadékokhoz fényes házasság illik, hogy az ebből eredő maradék származásánál fogva fényes címekkel ékeskedjék, Máriát, jeles nemzetségének emelése végett, házassági szerződéssel eljegyezte a fenséges fejedelemmel, Zsigmond brandenburgi őrgróffal, amikor még mind a ketten gyermeki korban voltak. Zsigmond császári atyától származott, és császári fény ragyogta be. A király tanácsot tartott előbb a felséges királyné asszonyokkal; anyjával és hitvesével, valamint az ország főpapjaival és báróival, majd Nagyszombatban Zsigmond anyja, a császárné s a cseh főurak jelenlétében nagy ünnepélyességgel és vigalommal történt az eljegyzés. És a jegyeseket magánál tartotta, hogy itt nevelkedjenek. A királyi trónra emelve most együtt is uralkodnak. Hedviget pedig atyja halála után Lengyelország királynőjévé koronázták; utóbb Lengyelország főurai, bárói és nemesei összeházasították a hatalmas litván



fejedelemmel, Jagellóval, aki katolikus hitre tért, s öccseivel együtt megkeresztelkedett. Lászlónak nevezték el, s ünnepélyesen lengyel királlyá koronázták. Hasonlóképpen ő is örvendezve uralkodik feleségével együtt abban az országban.
LIII. Lajos király békés és csöndes napjai
Midőn azután a következő időkben a királyi hatalom kiteljesedett, s királyi trónusa felvirágzott, minden boldogságát az istenbe helyezte, királyságának és országának minden gondját neki ajánlotta, mert minden jó tőle származik. Nem szenvedélyesen és önkényesen akart uralkodni, hanem mint az igazság őre. Semmit sem kísérelt meg józanság és törvény nélkül. Mert az országnak a józan ész és a törvény szerint való buzgó kormányzásában legfőbb az eleven serénység és az uralkodói bölcsesség. Miután országlásának természete nem emberi, hanem inkább isteni eredetű volt, óhajtása és szándéka arra irányult, hogy kövesse az előtte uralkodott szent királyoknak és atyjának nyomdokait, akikben tökéletesen kiterebélyesedett a hivő lélek s a keresztényi hit. Ezért országait, földjeit és az alája vetett lakosokat megtartotta szabadságaikban, szokásaikban, törvényeikben, jó békességben és nyugalomban, különösen azokat, akiket hitben újjáalkotott az Úrnak; győzedelmesen megvédelmezte őket ellenségeinek, kiváltképpen a pogányoknak cseleitől és támadásaitól. Országának egyházait is megtartotta jogaikban és szabadságaikban, s gyarapította világi javakkal.
LIV. Lajos király szemlélődő élete
Midőn megértette és látta, hogy országai és uralmai körös-körül mindenfelé nyugodalomban és békességben virágoznak, ámbár a gyermekkora óta megszokott vadászat gyönyörűségét továbbra is felette űzte, végül mégis a földi dolgokkal való foglalatosságot, melyet nehéz tévedés nélkül intézni, s a gondokat félretéve, s összetaposva és maga alá gyűrve testi vágyait, az isten parancsolatainak készséggel engedelmeskedik mert minden test fű, s annak minden vágyakozása csak olyan, mint a fű virága. Szemlélődő életet kezdett élni, elvonulva az emberi sokaság



zűrzavarától, hogy jámbor cselekedeteknek éljen, s buzgó és alázatos imádságokba merüljön. És megmaradt ebben állhatatosan.
LV. Lajos király halála és eltemettetése
Végül az örök életre óhajtozva s elhagyva e küzdelmes életet amiképpen a zsoltáros mondja: Jó nekem az istenen csüggenem s reményemet az Úristenbe vetnem! –, az isten hívására elköltözött e világból szeptember havának tizenegyedik napján. Kevéssel azelőtt csodálatos üstökös tűnt fel. Halálakor az országban oly nagy gyász támadt, hogy szinte mindenki megsiratta halálát. Eltemettetett Székesfehérvárt abban a kápolnában, melyet maga építtetett a Boldogságos Szűz templomának oldalán. Hitvese, Erzsébet királyné később azt az Úr ezerháromszáznyolcvankettedik évében ugyanazon hó tizenhatodik napján megadományozta. Negyven esztendeig uralkodott, egy hónapig és huszonkét napig. Sudár termetű ember volt, nyílt tekintetű. Haja, szakálla göndör, arca nyájas, vastag ajkú, válla kissé meghajlott. (A 14. sz. második fele)



A NÉVTELEN MINORITA KRÓNIKÁJA
I. Endre megöletése
Amidőn pedig Lajos király úr hazatért Litvániából, testvéri szeretettel várta, hogy öccsének, Endre királynak az apostoli szék átadja a Szicíliai Királyság koronáját s mihamarabb felruházza őt a királyi méltósággal. De jaj, vártuk a békességet, s nem jött – kerestük az egyezséget, s íme, zavar támadt. Johanna ugyanis, Endre király felesége, felette gőgös természetű volt, s mivel gőgös, irigy. Nem akarta tehát elviselni, hogy az országban bárki is vele egyenlő rangú, vagy éppenséggel nála méltóságosabb legyen. Ezért megakadályozni igyekezett, hogy Endre király elnyerje a koronát. S minthogy irigységében nagyon gyötrődött, epés elkeseredésében még a férjének megadott tiszteletet is irigyelte. Ó, minden nők leghitványabbja, az isten jótéteményeiért háládatlan, az ártatlanság hitvány üldözője, az istennel szemben konok, legközelebbi rokona iránt gonosz, önnön lelkével szemben bűnös, az általános erkölcs gyűlölője, jámborsággal szemben kevély. Ó, hitványság és rosszaság edénye, ó, harag fáklyája és tüze, ó, nagy gyalázat terhe: mennyi gonoszságot támasztottál, mennyi bűnt követtél el! Az isten egész egyházát bemocskoltad botrányoddal. Lásd, értsd meg és fontold meg, mit cselekedtél, mily nagy bűnre vetemedtél! Férjedet és uradat pusztítottad el, betörted saját fejedet, megfeketítetted dicsőségedet, felségsértés bűnébe estél! Nemes, jeles ifjat: királyfit öltél, az igazat és az ártatlant fojtottad meg, a jog szerint leendő királyt ölted meg, rokongyilkosságba estél. És szégyenkezés nélkül vitted végbe mind e döbbenetes gonoszságot, ó, te Jezabelnél is szentségtelenebb, gyilkos Medeánál is kegyetlenebb! Ó, derék, fiatal Endre király, ó, kedves ifjú, ó, méltó sarjadék, ó, nemes utód! Nem nagy hadmenetben estél el, hanem úgy buktál el, mint az igazak az aljasság fiai előtt! Sok országlakos méltán sirat téged, sír miattad! Az Úr ezerháromszáznegyvenötödik évében szeptember tizenkilencedikén Aversa városában, nyolc mérföldnyire Nápolytól, felesége, Johanna és cinkosai adták át a kegyetlen halál torkának. Ok nélkül



ölték meg. A magyarok vitték Nápolyba, akiknek őrizetére anyja, Erzsébet asszony, Magyarország királynéja bízta. Akkor, meggyilkoltatása órájában maga Endre király küldte szállásukra ezeket a magyarokat. Bár többen felkeltették benne a gyanút, hogy felesége meg akarja őt ölni, ő mégis ártatlannak gondolva magát, el nem hihette róla ezt a szándékot. Ártatlan bárányként ölték meg. Mikor azután tetemét Nápolyba szállították, hogy eltemessék, egybesereglett az egész város, és mintha saját fiát temette volna, vigasztalhatatlanul megsiratta. Endre király holttestét Nápolyba vitték, és eltemették a székesegyházba nagyatyja, Martell Károly mellé. És mondják, hogy halála után isteni rendelésre mindjárt csodákkal tündökölt. És az ártatlanul hullott vér megtoroltatott: férfiak és nők, akik halálára összeesküdtek, szinte valamennyien kegyetlen halállal vesztek el.
II. Erzsébet királyné gyásza
Mennyire megsiratta fia halálát édesanyja, a királyné asszony, jobb elhallgatni, semmint valamit is mondani, mert ezt a keserűséget úgy nyelv el nem mondhatja. Urak és úrnők, hajadonok és özvegyek, Magyarország főnemesei mind összejöttek a királyné asszonynál, s látván a királyné fájdalmát ártatlan fiának veszte fölött, mindnyájuk szívét sírás és részvét hasogatta. Úristen, add, hogy bosszulatlanul ne boruljon a föld az ártatlanul hullott vérre, mely igaz fiadnak, Ábelnak szavával kiált hozzád: aba, aba!
III. Lajos király hadjárata a velenceiek ellen Zára miatt
Lajos király pedig, betelvén gyászának ideje öccse, Endre király halála felett, az Úr ezerháromszáznegyvenhatodik évében Szent György napján nagy fegyveres sokasággal indult ki a velenceiek ellen, hogy megvédelmezze Zára városát, melyet a velenceiek ostromoltak, mert elszakadt tőlük, s meghódolt a magyar királynak, amiképpen jog szerint is hozzá tartozott. Zára ellen a velenceiek egy erődítést is emeltek, melyet Székácsnak neveztek. Lajos király pedig hadigépekkel és más egyéb hajítógépekkel s vitézei harcával akarta megvívni Székácsot. Mikor pedig eljött ama erőd megvívásának napja és órája, s elrendezték a hadsorokat és csatarendeket, Lajos király úr barátságos szavakkal buzdította seregének



főembereit és vezéreit, emlékezetükbe idézve a maga és atyja, Károly király jótéteményeit, melyekkel őket oltalmazta: egyetlen általános rohammal támadjanak a várra, hogy ezzel Székács védőit megosztva, vitézségüket megtörjék, s a várat így gyorsan elfoglalják. Egyszerű, őszinte lélekkel így tervezte ezt Lajos király. Mivel azonban, mint mondják, a harcosok vezéreinek és főembereinek akaratát megrontotta a velencei forint, szándékuk nem egyezett a király úr tiszta, egyenes akaratával; amint ezt az eredmény bizonyította, a sereg főemberei árulók módjára nem bocsátkoztak csatába. Mikor ugyanis a tábor felállított hadsorai, az ellenségnek rémületes látványt nyújtva, csatasorban nyíllövésnyire megközelítették Székácsot, megálltak, s a csalfa velenceiek pénzétől megrontva, nem akartak továbbmenni és harcolni. Így vesztették el nemzetük dicsőségre méltó hírnevét, s örök gyalázatot hagytak hátra maguknak és maradékaiknak. Lajos király úr felette bölcsen viselkedett megaláztatásában, mert bár főemberei és bárói miatt akkor dicsőséget nem szerzett, mégis minden cselekedetüket bölcsen elpalástolta, hogy lelküket még nagyobb gonoszságra ne ingerelje. Miután pedig a záraiak látták, hogy Lajos király úr, övéinek árulása miatt, őket meg nem védelmezhette; a kenyér hiánya, a hadigépek lövései, a súlyos ostrom és az ellenük támadt sok baj miatt kénytelenek voltak magukat és városukat megadni a velenceieknek. És ezek azt tették velük, amit akartak.
IV. Előkészületek a nápolyi hadjáratra
Miután Endre király halálát éppen azok okozták, akiknek legkevésbé sem kellett volna ezt megtenniök: felesége, rokonai és atyafiai, valamint bizalmasai és barátai – a gyilkosságnak éppen vadállati kegyetlensége rémületet és félelmet keltett a világ nagy királyaiban és fejedelmeiben, valamint kisebb nemeseiben és népeiben. Egyértelműen kérték tehát a mindenható istentől az igazságot, s imádkoztak felségéhez, hogy méltó büntetéssel sújtsa e nagy bűn szerzőit, s úgy sújtson rájuk ostorával, miképpen megérdemlik, s napnál világosabban mutassa meg, hogy megtorlásul sújtja őket. Attól az időtől kezdve, hogy Endre király meghalt, szinte egész Itáliából, de kiváltképpen Apuliából és Provence-ból sürgetve hívták Lajos király urat a városok fejei, a földesurak, a bárók és grófok és a köznép,



hogy jöjjön el hozzájuk Magyarországból, s hírnökök, közeli atyafiak és rokonok útján szüntelenül és váltig ösztökélték lelkét, hogy foglalja el a Szicíliai Királyságot, mely jog szerint Lajos királyt illette; s önszántukból és hűségből tették ezt. Ki-ki ugyan természettől fogva szereti a maga urát, mégsem tetszett nekik az asszonyi uralom. Úgy hisszük tehát, hogy egyenesen isteni sugallatra, elsősorban saját akaratából, de más kevesek tanácsára is, engedett Lajos király a hívogatók kérésének, s úgy döntött, elmegy hozzájuk. S odamenetelét számos hirdetménnyel hozta nyilvánosságra, királyi pecsétjével megerősített számos oklevelet bocsátott ki erről. Miután azonban az okos intézkedik, s teendői felől bölcsen rendelkezik, égi oltalomban bizakodva, isten ihletésétől megvilágosodva, felövezve kardul isten igéjét, a hit pajzsától oltalmazva, az Írás tanúságán tanulva s derék férfiak példájától támogatva nem könnyelműn járt el szándékának megvalósításában, hanem nagy, erkölcsös tisztességgel s gondos mérséklettel fogott elhatározott teendőihez. Az Úr ezerháromszáznegyvenhetedik évében, nagyböjt közepe táján előre küldötte bizalmas híveit, nevezetesen János veszprémi püspök urat és Lőrinc fia Miklós mestert sok pénzzel, erősen meghagyva nekik, hogy átmenő útjukban ne ártsanak, ne alkalmatlankodjanak senkinek, s a rablástól tartózkodjanak, hanem mindenki tetszésére, békésen haladjanak útjukon, gyalázatos cselekedetük rossz hírével be ne szennyezzék az ő nevét s méltóságos és tisztelt országát, s ebből kifolyóan meg ne botránkoztassanak sokakat. Nyomozzák titkon, milyen állhatatosak és hívek azok, akik a király urat behívták s várják, és vetélytársai törekvéseit tőlük telhetően hiúsítsák meg. A király említett familiárisai elmentek Apuliába, s parancsához híven mindenki iránt békésen és jóindulatúan viselkedtek. Mindenhol tisztességgel fogadták, s buzdítva és megörvendeztetve bocsátották el őket.
V. A hadjárat kezdete; bevonulás Aquilába
Aquila városába megérkezve, Lallo úr, a polgári jog doktora, ama Aquila város jeles feje nyájasan fogadta, tisztességgel látta őket, s bőségesen beváltotta testvére által Lajos királynak tett hűségi ígéretét. Ezt valóságos tevékenysége is igazolta. Lajos király valamennyi ellenségével szemben ugyanis biztos falként állott, szembeszállt ellenségei minden



támadásával, hűségesen teljesítette minden ígéretét, és hűségesen igazgatta a király javait. Lajos király követei hírnököt küldtek az apuliai királyság különböző részeibe, s úgy találták, hogy azok erősek, állhatatosak és kitartók a magyar király iránt való hűségükben. Végül levélben értesítették a király urat, hogy sikerrel jöhet az országba. Ekkor Lajos király nem hirtelen és egyszerre küldötte katonáit Apuliába, hanem csapatonként, a föld népe meg ne rémüljön, hogy erőszakosan és bosszúállással akarja elfoglalni az országot. Ezért serege főembereinek és harcosai vezéreinek meghagyta, hogy folyamatosan, hatvananként, százanként, ezrenként vonuljanak be. Így küldte aztán előre abban az évben Szent György napja táján Miklós választott nyitrai püspök urat, hogy ezekben az ügyekben más főemberekkel és ispánokkal eljárjon. Azután az apostolok oszlásának ünnepe táján is hasonlóképpen nagy sereget küldött át. Ezek Aquilában egyesültek a Lajos király úr költségén fogadott harcedzett zsoldosokkal, s leverték a durazzói herceget és Lajos tarantói fejedelmet, Johanna férjét, akivel Endre király halála után Johanna házasságot kötött, s a király úr más ellenségeit: elfoglalták városaikat és erősségeiket. Lajos király uralma napról napra egyre jobban megerősödött ellenségeivel szemben, a durazzói hercegé és a tarantói fejedelemé pedig jelentősen megfogyatkozott. Ezután Mindenszentek napja táján elküldötte nagyobb sokaságú fegyveressel Miklós nádorispán urat, hogy az Aquilában levő többieknek erősítésül és oltalmul legyen. Mindezeket így intézve, szorgosan kezdett gondoskodni Lajos király úr arról, hogy eltávozik Magyarországból, Itáliába megy, s Magyarországot olyan állapotban hagyja, hogy távollétében semmiféle ellenség se merészelje megtámadni az országot. Magyarországot ugyanis a tatárok és a szerecsenek veszedelmes ellenségeskedése fenyegette. De az Úristen megsegítette aggodalmában, mert annyira ostorozta amazokat, hogy nem kellett félni és rettegni tőlük. Az Úr ezerháromszáznegyvenhatodik évében ugyanis az isten dögvészt küldött reájuk, mely annyira dühöngött, hogy mint mondják, néhány hónap alatt háromszázezer tatárt terített le és pusztított el. Így tehát az Úristen gondoskodásából Lajos király békességben volt országa határán ellenségeivel szemben, biztonságban volt barátai és atyafiai felől. Az ország kormányzását elsősorban anyja, Erzsébet királyné asszony kezébe tette, aki nagy jámborságú és bölcs, felette szent életű és kegyes volt. Így bölcsen intézkedve és okosan rendelkezve, az Úr ezerháromszáznegyvenhetedik évében Szent Márton napján, vasárnap útnak



indult Apuliába. Az ország határáig azonban titkon ment, szinte bujkálva, kevesedmagával, hogy ellenségeinek csalárdságát és cseleit kijátssza. Midőn Cillibe érkezett, Cilli ura, aki szívélyes viszonyban volt vele, nagy tisztességgel fogadta a király urat. Mikor a németek és az osztrák herceg lovagjai biztosan értesültek arról, hogy Lajos király úr, aki erkölcsi tisztaságával jeles, nemességgel tündöklő nagylelkűséggel ékes, a bőkezűség virtusával magasságos, a harcban serény és számos erény gyöngyeivel ékes, Apuliába megy, egy lélekkel hozzá gyülekeztek, s nagy hűséggel és állhatatossággal csatlakoztak hozzá, kitéve magukat érte minden elkövetkező veszedelemnek. A király úr folytatta útját, és íme, már nagysokaságú fegyveres követte őt örömmel. Megérkeztek Saciléba, az aquilai patriarcha egyik várába, mely a velenceiek határán fekszik. Megtudva ezt a velenceiek, akik telve vannak álnoksággal, ünnepélyesen követeket küldtek a királyhoz, hogy kössön velük békét, s úgy keljen át határaikon. A király azonban megfogadta Lackfi István tanácsát, s meg sem hallgatta őket: úgy ne lássék, mintha éhségtől vagy szükségtől kényszerítve kötött volna békét a velenceiekkel s ezt gyávaságból tenné. Elbocsátva tehát a velenceieket, meghagyta Lackfi Istvánnak, aki akkor erdélyi vajda volt, meg a többi magyar, osztrák és német nemesnek, rendezzék el csapataikat, s induljanak vele Veronába. Megerősödve tehát a fenti sereggel és harcosok segédcsapataival, félelem nélkül gyorsan átkelt Treviso felett a velencei határon, hasztalanul iparkodtak ezt a velenceiek megakadályozni. Mikor pedig Veronába érkezett, íme Mastino della Scala úr, Verona ura sietett elébe, fogadta tisztességgel, nagyszerű ajándékokkal tisztelte meg, s elmondhatatlan számos, dús lakomát ült a királlyal és lovagjaival, dicsőségesen és vigadozva. Megtudván pedig Itália lakosai, hogy a király úr Veronába érkezett, a városok fejei és a földesurak követek útján, s akik tehették, személyesen tódultak hozzá, hódoltak előtte, esküvéssel kötelezve magukat hűséggel csatlakoztak a király úrhoz, s parancsolatai és utasításai szerint kívántak szolgálni neki. Ezután békén áthaladt Mantován, Bolognán, Forlin és a spoletói völgyön, s övéinek nagy örvendezésére és vigasságára, karácsony előnapján megérkezett Aquilába. Ki tudná elmondani, miképpen fogadták a régen óhajtott, hosszú ideje várt királyt! A keresztény nép örült először is az Örökös Király akkori születésnapjának, s egyszersmind örvendett természet szerint való ura, azidőbeli királya látásának is. Így örömet örömre halmoztak. Apuliának csaknem összes főemberei, grófjai, közönséges



nemesei és a városok fejei, maguk vagy hírnökeik útján a királyhoz tódultak Aquilába, elismerték természet szerint való uruknak, s örök hűséget fogadtak neki.
VI. Capua és Aversa megszállása
Megülve az Úr születése napjának ünnepét, az Úr ezerháromszáznegyvennyolcadik évében tanácsot tartott, s Nápoly, Capua és Aversa városok ellen menni készülődött; úgy látszott, ezek részben Johannához és cinkosaihoz szítottak. Károly durazzói herceg és a tarantói fejedelem fivérével, Lajossal, Johanna férjével és más királyi hercegekkel sereget fogadtak és gyűjtöttek, s szembe akartak szállni a magyar királlyal. Capuába mentek, hogy megakadályozzák bevonulását. A magyar király is összeszedte seregét, s Capuához ért, hogy bárki szegül is ellene, megharcol vele. Látván azonban ellenfelei, hogy a magyar királlyal az isten áldása és erős sereg van, s tudva, hogy a nápolyiak nem bírnak szembeszállni vele, felgyújtották a Capuába vezető kaput; a királyi hercegek pedig megfutamodtak, rendetlenül elvonultak. Lajos királynak szabad bemenetele nyílt. Bevonult Capuába, el is foglalta; sem övéinek, sem másnak nem esett bántódása. Miután Capuát már bírta, elindította seregét, s Aversába ment, hol tisztességgel fogadták. Miután Johanna meghallotta a király úr jövetelét, férjével, Lajossal Nápolyból három gályán szerencsésen Franciaország felé menekült, hogy szabaduljon a király kezétől. A durazzói herceg meg a tarantói fejedelem azonban fivéreikkel együtt Lajos király úr kezébe estek, aki elfogta s őrizetbe vétette őket. Ama helyen, ahol az ártatlan Endre királyt galádul megölték, s testét gyalázatosan egy ablakon át a kertbe vetették, a király úr a durazzói herceget egy katonája, Becsei Imre fia Vesszős által január hó huszonharmadikán lefejeztette, s tetemét az ablakon át ugyanabba a kertbe tisztesség nélkül kidobatta.
VII. Endre fiát és a fogoly hercegeket Magyarországba küldik
Aki bűnhődésre juttatja a gonoszokat, áldott az isten mindenképpen. A király úr Endre király Martell Károly nevű fiát és Károly durazzói herceg



két öccsét, Lajost és Róbertet, valamint Róbert tarantói fejedelmet és öccsét, Fülöpöt Magyarországba küldte. Endre király úr fiát, a négy esztendős Martell Károlyt ugyanazon év március harmadikán Buda székvárosába vitték, s nagyanyjának, Erzsébet asszonynak, a magyar királynénak adták át, hogy nevelje és tanítsa jó erkölcsökre; s Cikó mester és Miklós bán úr kíséretében Olivér urat és sok mást is elküldött Lajos király úr Apuliából az említett királyfi szolgálatára s a királyi hercegek őrizetére. E hercegeket az eszes Erzsébet királyné asszony fia, Lajos király parancsolata szerint ugyanabban az időben Visegrádra küldötte, hogy ott tartsák és szorgosan őrizzék őket.
VIII. Győzelem a tatárok ellen vívott csatában
Hasonlóképpen az Úr születése után való ezerháromszáznegyvenötödik, a Lajos király koronázása után való harmadik év Gyertyaszentelő Boldogasszony napja táján a székelyek az akkoriban köztük levő kevés magyarral kivonultak a tatárok ellen, s kardjukkal megszámlálhatatlan tatárt vágtak le saját földjükön. Ott még Othlam nevű nagyhatalmú vezérüket is élve elfogták, aki második a kán után, s a kán húga volt a felesége; később le is fejezték, bár szinte mérhetetlen mennyiségű pénzt ígértek érte váltságul. A magyarok azonban, óvakodva az eljövendőktől, elutasították a váltságdíjat, hazahozták az ellenség zászlait is, sok foglyot, rengeteg zsákmányt aranyban, ezüstben, gyöngyökben meg drága ruhákban. Megszakítás nélkül három napig folyt köztük a harc.
IX. Szent László csodatette
Mondják azt is, hogy míg folyt a csata a keresztények és a tatárok között, a váradi egyházban nem találták Szent László király fejét. Ez bizony csodálatos. Mikor tehát az egyház másodőre is a fej keresésére, a sekrestyébe lépett, a maga helyén találta a fejet, de úgy átizzadva, mintha élne s nagy munkából, kihevülve tért volna meg valahonnan. Ezt a másodőr nemcsak a kanonokoknak, hanem sok szerzetesnek is elmondta. A csodát bizonyítja az említett foglyok közül egy igen öreg tatár is, aki azt beszélte, hogy nem a székelyek és a magyarok verték le őket, hanem maga László,



akit mindig segítségül hívnak. Más társai is mondták, hogy midőn a székelyek ellenük indultak, valami nagy lovag járt előttük, magas paripán ült, fején arany korona, kezében csatabárd, mely hatalmas csapásokkal és vágásokkal pusztította mindnyájukat. E lovag feje fölött a levegőben, csodálatos fényességben nagyszépségű úrasszony jelent meg, akinek fején nagyon ékes és tündöklő korona látszott. Nyilvánvaló ebből, hogy a Jézus Krisztus hitéért harcoló székelyeket maga a Boldogságos Szűz Mária és Szent László király segítette meg a pogányok ellen, akik elbizakodtak vitézségükben és sokaságukban. Más alkalommal is, vagyis az Úr ezerháromszáznegyvenhatodik évében, amikor a székelyek egyedül nyomultak be nagy sokasággal a tatárok említett földjére, s ott csatát vívtak, mennyei kegyelemből győzelmet aratva, megszámlálhatatlan sokaságú tatárt megöltek. Sok nagyértékű fegyvert, töméntelen zsákmányt hoztak onnan barmokban, gyöngyökben, drágakövekben, s így visszatérve magasztalták az istent, aki győzelmet adott nekik.
X. Lajos király hazatérése Itáliából
Lajos király pedig – miképpen fentebb elmondottuk – az isten segedelmével és vezérletével visszaszerezte a Szicíliai Királyságot, melytől atyját, Károly királyt igaztalanul megfosztották. Helytartót rendelve, az urak tanácsára visszatért Magyarországra. Anyja, Erzsébet királyné asszony az ország számos nemesével elébe ment; Segösdnél nagy örömmel és tisztességgel fogadták a királyt, ujjongva kísérték Buda királyi székvárosába az Úr ezerháromszáznegyvennyolcadik esztendejében, június hónap tizenegyedik napján. Martell Károly herceg pedig, Endre király fiacskája, az isten és az emberek előtt egyaránt kedves gyermek, ama napokban betegségbe esett, s ugyanakkor az Úr hívására, Krisztus kínszenvedésének érdeméért az említett év június tizenkilencedikén a mennybe szállt. Eltemettetett Székesfehérvárott, a magyar királyok sírboltjába. Halála Lajos királyt felette megszomorította, mert ha életben marad, őt tette volna meg Apulia királyává atyja, Endre király helyébe. Miközben pedig ezek történtek, Tarantói Lajos feleségül vette Endre király feleségét, Johannát, hogy az ő révén nyerje el az apuliai királyságot; s



miután feleségével, Johannával visszatért Provence tartományából, sereget gyűjtött, s vitézül harcolt Wolfhard ellen, akit Lajos király maga helyett rendelt a nép kormányzására s az Apuliában lévő lázadók megfékezésére. Ez a német Wolfhard látva, hogy Lajos erősebb mint ő, behúzódott övéivel Nápoly várába s az ostromlókkal emberül szembeszállt. Több hónap múltával végül is elfogyott az elesége, s módfelett való ínségében kénytelen volt eljönni urához, Lajos királyhoz Magyarországba. A király kegyesen fogadta, s annak jeléül, hogy kedveli őt, nekiadta Óvár várát uradalmaival és Moson kerülettel. Látva pedig Lajos király, hogy pártja gyöngül, az ellenség pártja meg gyarapszik, s nem úgy sikerült a vállalkozás, ahogyan remélte, tanácsot tartott, s elhívta egyik főemberét, Lackfi Istvánt, aki akkor erdélyi vajda volt, ezt a harcban vakmerő, serény, mindenféle ügy intézésében igen bölcs férfiút. Ezért keletkezett róla Apuliában a közmondás: Győzelmes, bölcs ember vagy, valóságos Lackfi István! – Őt küldötte tisztes, erős magyar haddal Apuliába, hogy az isten segítő oltalmával vegyen bosszút ellenségein, törje össze és alázza meg őket hatalmasan. Ez a főember, hermani Lackfi István tehát ifjú, serény és vitéz fiával, valamint öccseivel: Andrással, Mihállyal, Miklóssal és Pállal, s ezek fiaival, Dénessel és Miklóssal a szent koronához mindig hűséges volt, most is, miképpen előbb is mindig, nagy hívséggel vetette alá magát a király úr rendelkezéseinek, s felkészült, hogy minél jobban követhesse parancsolatát.
XI. Lackfi István vajda csatái Apuliában
Az Úr ezerháromszáznegyvennyolcadik esztendejében tehát, Szent Mihály főangyal ünnepe táján elbocsátotta a király Lackfi Istvánt, a sereg vezérét a melléadott kísérettel. Ebben volt Miklós nádorispán fia, János, Mic bán fia, István, Dobi Demeter s ez István fia, Miklós. Elment Apuliába. A mindenható isten angyala vezetésével kelt át az Adriai-tengeren, minden veszedelem nélkül. Elérkezett ezután az egész magyar had Foggia városához. E város lakosai meg akartak maradni Tarantói Lajos és Johanna hűségén, s fegyveres kézzel szálltak szembe a magyarokkal. István vezér azonban serény lovag volt, és bátor, mint az oroszlán. Társaival harcot indított a város ellen, s az Ég győzelmet adott neki, hatalmasan legyőzte ellenségeit, s a magyar király úr uralma alá vetette őket. Annyira megalázta



ezt a várost, hogy inkább kőhalomnak, mint megerősített városnak látszott. Ettől fogva az Úr segítségével és István ravaszsága révén a magyarok mindenütt az ellenség fölé kezdtek kerekedni, s oly csodás győzelmeket arattak, hogy húsz vagy nem sokkal több magyar harcban legyőzött és veszteség nélkül elfogott hatszáz ellenséges fegyverest. Miután Lackfi István és a többi magyar serénységének híre elterjedt, Apulia lakosait mindenütt félelem szállotta meg, s e nagy tetteik híre még a bűnös Lajoshoz és Johannához is eljutott.
XII. A Nápoly és Aversa között vívott ütközet
Tarantói Lajos és Johanna az Úr ezerháromszáznegyvenkilencedik évében, amennyire csak tőlük tellett, igen nagy sereget fogadtak fel István vajda, a királyi magyar katonaság vezére ellen, s esküvéssel lekötötték maguknak Werner vezért, a zsoldosok kapitányát, akit a király úr, amikor még Nápolyban volt, oly feltétellel hagyott vissza, hogy soha nem támad ellene, sem hadinépe ellen. Wernert tehát seregük kapitányává s a Nápoly városában levő királyi magyar sereg ellen a háború vezérévé tették. A fenti év június havában tehát Tarantói Lajos serege a magyar király seregével közösen meghatározott napon megütközött Nápoly és Aversa között. Mindkét részről kegyetlenül és ádázul harcoltak. A magasságbeli isten segítségével a király úr serege sok foglyot ejtett, többeket megsebesített, sokakat megölt, a többit megfutamította. Így István dicső győzelmet és nagy diadalt aratott. A foglyok közül a főbbek ezek voltak: San Severino-i Róbert úr, De Beaux Rajmond úr, Santo Agniolo grófja, meg még két nagyon előkelő gróf, akinek nevét nem találtam Lackfi Istvánnak a király úrhoz küldött levelében. Fogságba esett kétszáz nápolyi lovag, más foglyokon kívül, kiknek számát nem lehetett megállapítani. Hívő ember számára nem kétséges, hogy mindezeket és hasonlókat Endre király ártatlan vére követelte meg.
XIII. A második nápolyi hadjárat
Mikor ezek történtek, ugyanabban az évben nagy örömmel jött meg Apuliából Lackfi István, s elbeszélte az apuliaiak legyőzését, Tarantói Lajos



és Johanna teljes leveretését. – Uram, király – mondta –, siess, foglald el Apuliát, mely az isten segítségével a te kezedbe kerülhet. Ennek hallatára Lajos király mindinkább harcra ösztökélve Budán titkos tanácsot tartott, s miként az elefánt, a húsvét nyolcadát követő hétfőn gyors igyekezettel Apuliába indult Lackfi Istvánnal és néhány állandóan kíséretében lévő lovaggal, kik mindig vele tartottak. Szent György napján szállt gályára Zenggben, és nyolcadnapra megérkezett Ortonába. Embereiben, poggyászában kár nem érte. Végre Szent Fülöp és Szent Jakab apostolok ünnepén Manfredoniába érkezett, majd a szent kereszt feltalálásának ünnepén innen elindulva kiszállt Barlettában, harmadnapra pedig, Szent János napján, a Porta Latina előtt átment Bariba, hogy meglátogassa Szent Miklós hitvalló templomát. Innen visszatért Barlettába, s itt megszállt katonáival és valamennyi zsoldosával együtt. És íme, Szent Ferenc átvitelének ünnepén megjött Lesták királyi udvarmester számos lovaggal. Sokezer ezüst márkát hozott magával, kétezernél is több arany és ezüst edényt s bőven kincset a királyi méltósághoz illő költségekre. Nem hallgathatom el, ez a Lesták olyannyira hű volt a királyhoz, hogy ha nem buzgólkodik annyira, meginoghatott volna a király tekintélye. A király nagyon kegyesen fogadta őt, és szolgálatát méltóképpen igen megjutalmazta. Midőn tehát a király Szent Antal hitvalló napján Barletta várában ágyán nyugodott, íme, szerte Barletta városában meghúzták az összes harangokat és kiáltozni kezdtek: – Fegyverre! Fegyverre! Éljen Magyarország királya, éljen! Mikor ezt meghallotta a sereg vezére, Lackfi István, látta, hogy a katonák mind felkeltek a város és a király ellen. Ennek oka az volt, hogy Barletta alá öt gálya érkezett, rakva mindegyik négyszáz fegyveressel. Ennek láttára Lackfi István fiával, Miklóssal és Moróccsal meg Lászlóval, akit Sósnak neveznek, kiszorította a városból az összes zsoldosokat; többet közülük megöltek, és fegyverüket zsákmányul ejtették. A király pedig kiragadta kezükből Wolfhardot, de Wolfhard öccsét, Konrádot elbocsátotta a zsoldosokkal. Ezek után a király elindította seregét, s Canosába ért. Innen Nápoly felé haladva, másnap az apuliai Ascoliba érkezett. Itt egy trombitás elhozta neki Tarantói Lajos levelét, hogy a király álljon ki vele páros viaskodásra. Ezt Lajos király örömmel elfogadta, s megígérte, hogy az Úr



ezerháromszázötvenedik évében Vízkereszt nyolcadában Perugiában a francia és az angol királyok jelenlétében kiáll arra a mérkőzésre. Ugyanaznap híre jött, hogy háromszáz német, vagyis zsoldos katona esküvéssel kötelezte magát, hogy másnapra Lajos királyt megkötözve szállítja Nápolyba, Johanna elé. Mikor ezt Lackfi Miklós fia, Endre meghallotta, titkon magához vette bátyja, István népét, s ennek Dénes fiával együtt éjjel Beneventóba lovagolt. Másnap, Szent Pál napján ama város előtti mezőn nagy ütközetet vívtak azokkal a katonákkal, s hatalmasan legyőzték a háromszáz katonát. Százötvenet elfogtak, a többit részint megölték vagy halálos sebbel otthagyták. Nem kétséges, hogy Lackfi Miklós fia az isten irgalmából nyerte ezt a győzelmet, mert csak száz fegyveressel és ötven íjásszal indult ki erre a harcra a magyar király tudta nélkül. Bessenyőnek nevezett János, a király úr allovászmestere nagy vitézül maga levágott két zsoldost, s amikor a harmadikra támadt, az emberül szembeszállt vele, és megölte lovát. Látva János, hogy lova összerogy, hirtelen leugrott róla s meztelen karddal támadta meg a németet, s bár a német súlyosan megsebesítette a fején, sűrű csapásokkal mégis nyomban leterítette, és fejét Beneventóba vitte. Lackfi Miklós pedig az említett százötven foglyot Melfi igen erős városában nagy tisztességgel mutatta be a király úrnak, s a szokás szerint, szeme láttára minden fegyverüket elvéve, szégyenszemre szétkergette őket valamennyi zsoldos megszégyenítésére. Másnap a király elindította seregét keletre egy Ricardo nevű erős városhoz. Lackfi István és öccse, Endre mindenki tudtán kívül behatolt ebbe, és a Sósnak nevezett László követte őket Moróccsal; felhágtak a város fő tornyába, kitűzték István fehér sárkányos zászlaját, s erős hangon kiáltozták: – Éljen a magyar király! Éljen! Éljen! Szolgáik ezután ember-létrán, vagyis egymás vállára lépve megmászták a falat s felgyújtották a város kapuját. Erre behatoltak mind a magyarok, elfoglalták az egész várost, s lakosait, még a gyermekeket is kardélre hányták, a ferencesek klastromát pedig felgyújtották, s a fráterek közül sokakat megitattak a halál poharából. Ez Keresztelő Szent János napja előtt történt. A király a város alatt levő mezőn táborozott lovagjaival, s ebéd után megindította táborát Salerno városa felé, melyet Lackfi István Szent László király napján ostrommal elfoglalt. A király be akart vonulni a városba, de Lackfi István nem engedte meg, mert ellenségei lappangtak ott. Péter és Pál



apostolok napján azután a király Castel dell'Abbatéhoz érkezett. Az apát szembe akart szállni, de Lackfi Endre csellel elfogta őt, s a várost elfoglalta. Másnap Aversa alá érkezett a király. Megvívni nem tudta, de midőn Nekcsei Miklós fia Denk meg akarta ostromolni, annyira összeverték, hogy Magyarországba visszatérve rövidesen kilehelte lelkét. Újlaki Ugrin fia Miklós is megközelítette a falat, de kődobás érte, és szinte félholtan vitték szállására; sokáig betegeskedett. A nádorispán fia, János nyíltól találva alig menekedett meg a haláltól.
XIV. Lajos király megsebesülése és Aversa elfoglalása
Amikor a király Aversa városát ostromolta, történt, hogy Szent Anna napján megközelítette a város falát, s arra a helyre ért, ahová a galádul megfojtott Endre királyt kivetették. A falon állt egy polgár, megismerte a királyt, rögtön rányilazott, s a bal lábán súlyosan megsebezte. Szállására ment a király, lábában a nyíl vasával. Álmatlanul töltötte az egész éjszakát. Reggel azután eljött Wolfharddal Lackfi István, és a tizenkettedik rántásra is csak alig tudták kivonni a vasat. Hosszas lenne elbeszélni, nagy fájdalmában hogyan jajgatott és kiáltozott a király. Mikor a vas kihúzásától legjobban szenvedett, jajgatva kérte Lackfi István vajdát: – Kímélj engem – mondotta, mert minden rándítás a húsát marcangolta. Ahhoz, aki fejét átölelve tartotta, így szólt a király: – Az isten tudja, hogy lelkem teljességgel a ferences testvéreké. Ezért ha látod, hogy meghaltam, vedd fejemet és szívemet, s vidd el anyámnak. És ha majd ő keservesen megsiratott, temess el Esztergomban, Béla király sírja mellé, a ferences testvéreknek a Boldogságos Szűzről elnevezett templomába. Most és mindenkorra az a kívánságom, hogy ott temessenek el. Nyilvánvaló bizonysága ennek abból is látható, hogy miután épségben visszatért Magyarországba, az Úr ezerháromszázötvenkettedik évében Esztergomban Péter fia Tamás mester házában, Jakab fia Miklós alkamarás jelenlétében átadta neki négyszáznégy színarany forintból készült aranyláncát, hogy az említett klastrombeli fráterek fogadják szívesen őt, ha majd ott eltemetik. Miután kivonták a vasat, István a királyt lóra ültette, a város körül vezette, s a zsoldosoknak kikiáltókkal meghagyatta, hogy kiáltsák:



– Íme, Magyarország, Jeruzsálem és Szicília királya! Ennek hallatára a magyarok ujjongtak, ellenségeik azonban jajveszékeltek. Szent István első vértanú testének megtalálása napján tehát a város kapitánya, Pignataro Jakab úr átadta a várost a király kezébe. A király bevonult oda, a várba ment, s ott maradt a Boldogságos Szűz születése napjáig. A következő napon Rómába indult, összehívta minden főurait és lovagjait, s megkérdezte tőlük, ki akar közülök a király képében Apuliában maradni. Egy sem akart, mind szabadkozott. Ennek láttára Lackfi Endre a király elé térdelt és így szólt: – Uram, királyom, saját jóvoltodért, atyám és bátyáim szolgálatára való tekintetből kérlek: hagyj engem ezen a földön. Szívesen fogadta ezt a király, s otthagyta őt, mint bárányt a farkasok között, és vele Tót Lőrinc fiát, Bertalant.
XV. A hadjárat vége; hazatérés Magyarországra
Így a király elindult Rómába s a Boldogságos Szűz nyolcadán érkezett oda; nagy tisztességgel fogadták. A római főemberek két francia mérföldnyire jöttek elébe és kiáltották: – Éljen a magyar király! Éljen, éljen! A városba vonulva az egész lakosság elkísérte Szent Péter apostol templomának lépcsőjéig, ahol az összes ereklyékkel körmenetben, nagy tisztességgel fogadták. Belépett a templomba, végigjárta, s valamennyi oltár előtt térdet hajtott. Aki akarja, fennebb utánanézhet, minő tisztességgel és hódolattal fogadták, s hogyan engedték naponként megnéznie Veronika kendőjét, s minő ajándékokat adott az összes templomoknak és klastromoknak. Végre elindult onnan, és Chrysanthus s Daria vértanúk napján Magyarországba ért. Budára ment, ahol mindenki ujjongva fogadta; általános volt a vigasság, mert kísérete is, poggyásza is sértetlenül tért vissza.
XVI. Lajos király a litvánok ellen vonul
Az Úr ezerháromszázötvenegyedik évében Szent Gervasius és Protáz vértanúk napján a király Budáról a litvánok ellen indult s Keresztelő Szent



János napján Kassára érkezett. Majd innen továbbhaladva eljutott Krakkóba, s ott pihent nyolc napig. Szent Margit napján végre Szandomírba érkezett; ezután onnan az összes magyarokkal és lengyelekkel a litván határon fekvő Lublin városába ment. Kázmér lengyel király itt halálos betegségbe esett. És hozzágyülekeztek a hercegek, bárók és nemesek, s megesküdtek az isten szent evangéliumára, hogy most és mindenkor a magyar királyt tartják természet szerint való uruknak, királyuknak, de csak azzal a feltétellel, hogy ügyeikben semmi szava se legyen a király öccsének, István hercegnek, sem a németeknek, nevezetesen Wolfhardnak és Konrádnak. Ezt kiáltották a királynak: – Tudd meg, hogy elpártolunk uralmadtól abban az órában, amikor német várnagyot küldesz nyakunkra. Meg azután ki-ki közülünk csak akkor tartozik hadba vonulni, ha annyi zsoldot kap, amennyi elég a táborba vonulásra és a hazamenésre, s otthonmaradt családjának. A király kötelezte magát, hogy megteszi. Majd visszahagyta itt a lengyel királyt, magával vitte mindkét sereget – a lengyelt is, a magyart is és tizenöt napig az erdőségeken át vonulva megérkezett a litvánokhoz. Ott, az ország határán előbb megállapodott, s elküldötte hozzájuk Morócsot, továbbá Tamás vajda fiát, Koniát és Rikalf fia Lászlót. Ezek elmentek a litván fejedelemhez, ott maradtak túszul, s elküldötték a király elébe Kieystut litván fejedelmet. Ez el is jött a királyhoz, s mindenben meghódolt előtte, mire ilyenformán kötötték meg a békét. Először: Ha a magyar király a pápától megszerzi a királyi koronát Kieystutnak, ez öccseivel és egész népével kész felvenni a keresztséget. Másodszor: Mindig kész a maga költségén és a saját erejéből csatlakozni a magyar király seregéhez, de csak akkor, ha a magyar és a lengyel király visszaadja neki ama litván földeket, amelyeket a keresztes lovagok elfoglaltak tőle, s mindig megvédelmezik a keresztes lovagok és a tatárok ellen. Harmadszor: A litvánok országukban érsekségeket, püspökségeket s a szerzetesek számára klastromokat alapítanak. Negyedszer: Kieystut a magyar királlyal Budára megy, s ott általa felveszi a keresztséget. Ötödször: Litvánia, Lengyelország és Magyarország egymással örökké a béke nyugalmában éljenek; a magyarok minden adózás nélkül mehessenek Litvániába, ott addig időzhessenek, amíg akarnak, s háborítás nélkül térhessenek vissza Magyarországba. Kieystut pedig Nagyboldogasszony napján mindenki szeme láttára eljött a magyar király sátrához, és a fenti szerződést litván esküvéssel ily módon erősítette meg: Vörös színű ökröt hozatott és két cövekhez köttette. Azután



kirántotta litván kését, s azt az ökör testébe hajította. Eltalálta főerén, úgyhogy nyomban vastagon ömleni kezdett a vér, mire ő és mind a litvánok bekenték kezüket és arcukat a vérrel s litván nyelven kiáltották: – Rogachina, roznenachy gospanany! – ami azt jelenti: Isten, tekints reánk s a mi lelkünkre meg e szarvas állatra, s amit fogadtunk, ma tett esküvésünkre! Így szólván Kieystut levágta az ökör fejét, s a nyaktól oly távolságra helyezte el, hogy maga s az ottlevő litvánok háromszor átlépdelhettek az ökör feje és nyaka között. Ennek megtörténte után Kieystut a királyhoz ment Tót Lőrinc fiával, Kont Miklóssal, akinek tanácsára tett a király mindent. Kont Miklós ugyanis olyan ügyes ember volt, és az isten annyi bölcsességgel áldotta meg, hogy bárhová ment a magyar király, aki őt többre tartotta valamennyi magyarnál, mindig ő szerzett békét. Kitűnt ez Aversa városánál is, ahol a király tízezer vitézével elfoglalhatta volna ugyan a várost, de csak nagy véráldozat árán. Miklós azután maga teremtett békét, s Aversa városa önként megadta magát. Ez történt a litván urakkal is. Kieystutot a király elé vezette, a király megesküdött neki, hogy amíg él, megőrzi iránta testvéri szeretetét. És így a király e napon megszabadítva bilincseiből, szabadon bocsátotta Kieystut öccsét, Leobárdot is, akit a lengyel király nagy vérontás után egy igen erős várban ejtett foglyul. Ezután lakomát tartottak, majd az említett vidékről visszaindultak Magyarországba. Három napig lovagolt a király s vele Kieystut. A király azt hitte, hogy a lengyelek eléggé vigyáznak a fejedelemre, de egy éjszaka Kieystut egyszerre csak övéivel együtt csendben elszökött, s visszatért hazájába. Koniát, Morócsot és Lászlót szabadon engedte, hogy menjenek a magyar király után. Látta a magyar király, hogy mennyire kijátszottak őt és a lengyel királyt. Nagyon elszomorodtak, de segíteni ezen már nem tudtak. Krakkóba érkezve a király ott találta ellenségét, Kornis Jaksó urat, aki az első litván háború idején elrabolta a király kincseit. Nyomban rárontottak a király udvari vitézei, de kivált Czudar Péter és Jakab fia Miklós, akiket a rablás alkalmával megsebesített, meg Lackfi István fia, Miklós, és szállásadó gazdájával együtt, aki velük szemben Jaksó védelmére kelt, irgalmatlanul lekaszabolták. Hihető, hogy ezt a kegyetlenül lekaszabolt Jaksót azért ölték meg, mert amidőn az előző vasárnap, a szent kereszt felmagasztalásának ünnepén dorbézolt és lakomázott krakkói szállásán több némettel, két ferences barát jött hozzá, s alamizsnát kért, ő azonban haragosan rájuk ripakodott:



– Ugyan, ki az a ti Ferencetek? Csak csavarogni tanított titeket! S nyomban lehúzatta ruhájukat, vagyis a kámzsájukat. Kámzsájukba dudásokat bújtatott, s a barátokat arra kényszerítette, hogy szégyenszemre végigtáncolják a város utcáit. Halállal is fenyegette a barátokat, ha nem táncolnak. A levetkőztetett barátok pedig nagy jajveszékeléssel mondották neki: – Hej, te Jaksó, Szent Ferenc ellensége! Íme, előre megmondjuk neked, rút halállal halsz meg hamarosan, mert igaztalan voltál Szent Ferenchez! Ez meg is történt az eset után harmadnapra. Ezért a barátok semmiképpen sem engedték meg, hogy templomukban temessék el. Onnan a király a Boldogságos Szűz születésének nyolcadán érkezett meg Budára.
XVII. Új hadjárat a litvánok ellen
Lajos király az Úr ezerháromszázötvenkettedik esztendejében Szent Péter székfoglalása ünnepén Budáról Ruténország ellen indult. Szent Gergely pápa ünnepén érkezett Szánokba, s ott sok veszedelmes vizen való átkelés után Szent Benedek apát ünnepén Belz várába érkezett, a tatárok szomszédságába. És ott találta hatalmas sereggel Lengyelország királyát. Hat napig várakoztak itt, s ezenközben sűrűn jártak a békeszerző követek a magyar meg a lengyel király és Drozge belzi várnagy között: kérték tőle ezt a várat. Ez egyre békés szándékot színlelt, s közben mindnyájuk szeme láttára nagyon megerősítette a várat. Nyolcadnapra végül is háborút kezdett. Ennek hallatára a nevezett királyok virágvasárnap előtti szombaton , mit se törődve a hadigépekkel, sem a vár rettentő védő műveivel, megrohamozták a várat, átgázoltak a sáncárok vizén, mely a fegyveres katonák torkáig ért. S amikor a sánc közelébe értek, íme, felülről kegyetlenül támadták őket nyilakkal és hajítógépekkel. Nagy tömegben dobták rájuk a nagy gerendákat és köveket. Még Lajos királyt is halálvészes csapással megütötte fején egy fabunkó vagy dorong, azaz „sulyok”, és a földre terítette. Perényi Miklós emelte fel őt a földről, hátán vitte át a vízen. Ebben az ütközetben a király unokaöccse, László herceg másokat megelőzve kúszott fel a toronyra, de leverték fejéről sisakját, s őt a földre letaszítva, halálosan megsebesítették. A Rátold nembeli Lóránd fia Lestányt, aki akkor a király udvarmestere és somogyi ispán volt, egy kővel mellbe találták, s földre



terítették. Annak a kődobásnak nyomát láthatóan viselte is mellén mindhalálig. Móricz fia Simont félholtan vitték el a vár alól. Szécsi Miklóst, Bebek Balázst és a király zászlótartóját, Bebek Istvánt, akik igen vitézül küzdöttek, borzasztóan megsebesítették. Ez az István úgy megállott a zászló alatt, és úgy állta a harcolók csapásait, hogy egymás után három királyi zászlót törtek össze a kezében. És amikor már a negyedik is teljesen szétrongyolódott, s már a király emberei mind elvonultak a vár alól, ő csak akkor fordult vissza, nem az ellenségtől vagy a haláltól félt, hanem mert nem volt ötödik zászlaja, s nem volt senki segítő társa. A magyarok nyilaitól a várban háromszázan haltak meg, de a magyarok és a lengyelek részéről annyian kaptak sebet, hogy megszámlálni sem lehetett. Másnap, vagyis virágvasárnap , látva a király, hogy semmire sem mehet, elrendelte, térjenek vissza Magyarországba. Kont Miklós úr azonban, aki mindig békességszerető és békességszerző, bölcs tanácsú volt, s a király előtt mindenkinél hűségesebb, azt tanácsolta neki: egyezzék meg az említett vár porkolábjával, Drozgéval, s csak úgy térjen meg Magyarországba. Így is történt. Kijött ugyanis Drozge, és meghódolt a királynak; levette a tornyok tetejéről a litván jelvényeket, vagyis a fekete hajú emberi fejeket, s helyükbe mindenki szeme láttára kitűzte a magyar király zászlaját. Ennek láttára kiáltoztak a magyarok: „Béke! Béke!” Meglévén így a békesség, a király negyven emberrel, mondom, elindult Magyarország felé. Meghagyta, hogy az összes sebesültek s valamennyi szekerei más úton távozzanak s vonuljanak vissza. Ő maga pedig Moróccsal, Lackfi Miklóssal és Pállal, Lackfi István fiaival, Dénessel és Miklóssal haladt. A szerencsére bízta magát, s másnap Ladoméria közelébe ért. Itt semmi szükséges eleséget sem talált, mert a tatárok és a litvánok mindent elpusztítottak. Továbbhaladva Londnia városához ért, ahol tisztességgel fogadták. Megebédelt, azután innen is továbbment, mert az arra sereglő tatárok részéről veszedelem fenyegette. Megérkezett a Pridiproch nevű faluba; ott két halastó volt, melyekből igen sok halat fogtak. Innen is továbbmenve, nagyhét csütörtökjén elérkezett a tatárok nagy folyójához, az Olthoz, melynek szélessége egy francia mérföld. Oly sebes, hogy mindenki megrémült, aki látta. Odakiáltottak a királynak: – Mi lesz most? Felelte nekik a király: – Amit engem láttok cselekedni, azt cselekedjétek ti is mindnyájan.



Így szólva lóháton kezdett átúsztatni a folyón. János fráternek a meglevőnél jobb lovat adatott, s kényszerítette, hogy vele úsztasson. Ennek láttára a magyarok kacsák módjára úsztattak át a folyón. Négy ló és három ember azonban beleveszett. Másnapra későn az Etel folyóhoz értek. Mondják, hogy hajdan Attila ennek partja táján született, amikor a magyarok serege Szittyaországból Pannóniába költözött. El nem mondható, mily veszedelmes ez a folyó, s hogy rohan a víz az átkelőhelyeken; a lovat és a lovast egyaránt elragadja. Látva ezt a király, semmiképpen sem tudta, mit tegyen. Sajkát találni mód nem kínálkozott. Midőn tehát itt elbúsulva vesztegelt, íme két rutén hírmondó érkezett, s mondták, hogy hétezer tatár és kétezer rutén követi nyomon a magyar királyt, s már csak tíz tatár mérföldnyire vannak. Ennek hallatára a király egyáltalában nem ijedt meg, sőt földerülve arra buzdította övéit, hogy várják csak be azokat a tatárokat: – Amit kívántunk, íme, megkaptuk. Aki igaz vitéz, alkalma van most a harcra, megmutathatja erejét! Míg a király itt időzött, húsznál több rutén jött oda és mondták, hogy a tatár sereg Kitaigrod irányába fordult, mert hallották, hogy a magyar király már eltávozott. Ezt hallva a király hajnaltájt átúsztatott a folyón s egy Dobravihuszka nevű, víz övezte udvarházhoz érkezett, ahol teljességgel semmi eleséget nem talált. Éjfélkor azután egy rutén felgyújtotta a házat, s a király és egész kísérete csak nehezen menekült a halálos veszedelemből. Az udvarházból ugyanis csak egy keskeny kijárás vezetett egy kis hídon át. Pirkadatkor a király felkészült, s nekivágott a ruténok hatalmas havasainak. Sziklás hegyeken, sok helyütt a lovak nyergéig érő havon át haladt nagy veszedelemmel és hetvennégy ízben úsztatott át a Szeret folyón. Az alatt a négy nap alatt, míg a havasokban lovagoltak, több mint négyszáz ló veszett el, mert a lovak számára faágaknál egyebet nem találtak, s az emberek sem ettek egész héten át mást, mint babot. Az éhezés annyira leverte János frátert, a lektort társával együtt, hogy a maguk erejéből már nem tudtak se lóra ülni, se leszállni a nyeregből. Sok sanyarúság és kimondhatatlan viszontagság után végre nagypénteken kiért a király a havasokból s Beregbe érkezett, Munkács várába, ahol kissé megpihent. Onnan Váradra ment, Szent László király székesegyházának meglátogatására. Sírja előtt alázatosan a földre borult, hálát adott az istennek és Szent Lászlónak, amiért kiragadták őt a halál torkából, s ha nagy veszedelmek közepette is, mégis épségben



visszavezették. Három napig időzött ott, és Szent László király egyházának sok ajándékot adott.
XVIII. Lajos király medvevadászata és megsebesülése
Midőn az Úr ezerháromszázötvenharmadik évében Szent Katalin szűz napjára következő napon Lajos király Zólyomban vadászott, íme, az elnyúló havasokban egyszerre csak szemberohant vele egy súlyosan megsebzett medve. A király vadászgerelyével támadt rá, hogy vakmerően leterítse a medvét, mint ahogyan már megszokta, hogy így terítsen le és öljön meg medvéket. Ebben azonban a mostoha szerencse és saját ügyességébe vetett elbizakodottsága megakadályozta; a nekivadult medve leterítette a királyt, s a két lábán huszonhárom sebet ejtett. Ha az isten oda nem vezérli Bessenyő Jánost, a dühös vad medve megölte volna Lajos királyt. De ez a Bessenyő János jobban szerette a királyt, mint önmagát; életét kockáztatva közbelépett, szembeszállt a királyra támadó medvével, kardjával megölte, s így megmentette a királyt a halál torkából. Végül azonban e János mit sem kapott e tettéért, mert dühösen ármánykodtak ellene, különösen Horvát Novák. Pedig ez csak akkor érkezett oda, amikor János már megmentette a királyt, s megölte a medvét.
XIX. Lackfi Pál győzelme a Svábföldön
Az Úr ezerháromszázötvenötödik évében Szent Anna napján az osztrák herceg követet küldött a magyar királyhoz, segítséget kérve az ellene lázadó svábok ellen. A király Lackfi Pált küldötte el négyszáz magyar íjásszal. Megérkeztek Svábországba, s Szent Lőrinc ünnepét követő napon Zürich város körül rettenetesen megharcoltak a svábföldi németekkel. A magyarok azt kiáltva: Szent királyok, segítsetek! – az isten kegyelméből végül is győztek. Ama napon több mint háromszáz német veszett el a magyarok nyilaitól. Úgy hullottak le lovaikról a szájas németek a magyarok előtt, mint ökrök a vágóhídon. A magyarok ugyanis azt a parancsot kapták, hogy egy németet se fogjanak el, hanem mindnyájukat részegítsék meg a halál poharából. Kinyújtották ugyan kezüket és mondották:



– O lyeber her foh mych nicht thewth mych. [Ó, kedves uram, fogj el, ne ölj meg!] A magyarok azonban vészes kardot villogtatva fejük fölött, elcsapták kezüket és fejüket, mondván:
– Vesszetek, kurvanőfia szaros német, ittátok vérünket, ma isszuk ti véreteket!
Így ölték le őket kegyetlenül, s a város összes lázadóit az osztrák herceg alá vetették. Ebben a csatában pedig tizenöt ifjú esett el a hunok közül. Majd ez a Pál elment magyarjaival az osztrák herceghez, bőséges ajándékot kapott, s a magyar királyhoz levelet, mely így hangzott: – Köszönetet mondunk testvérünknek, mert amit mi ötezer fegyveressel s egész esztendei fáradozással meg nem cselekedhettünk, azt Lackfi Pál dicsőségesen véghezvitte négyszáz magyarjával. Kérünk ezért, hogy e Pált méltóztassál királyi bőkezűséggel és kegyesen fogadni. (A 14. sz. második fele)



THURÓCZI JÁNOS: MAGYAR KRÓNIKA
4-5. könyv
I. Mária királynő megkoronázásáról s a gyűlölségről, mely ebből támadt
Lajos király betöltvén uralkodásának idejét, fiú-magzatot nem hagyott; két leány maradt utána: a nagyobbik, Mária, még eladósorban sem volt; atyja még életében oly szerződéssel kötelezte el Zsigmond brandenburgi őrgrófnak, Károly római császár, cseh király serdületlen fiának, hogy mihelyt a szűz felnő, menjen hozzá feleségül, és férje legyen a király. Tetszett az egyezség az ország minden nemességének. Tüzesen álltak szemük előtt apjának még frissen múlt érdemei – sokukat emelte falusi viskóból a legmagasabb tisztségekre: kinek egyházi, kinek világi méltóságot juttatott; az udvarnokokat, akik a királyi háznak mindenféle kikötött szolgálattal tartoztak, fölszabadította különböző kötelezettségektől, és ugyanazzal a szabadsággal ajándékozta meg, mint az igazi nemeseket. Mit szóljunk többet? Békén őrizte az országot, s alatta a magyarokat a külső népek inkább rettegték, mint annak előtte; nagy hírüket-nevüket elterjesztette s a csillagokig emelte; a nemzet szeretete a király jóvoltáért halála után sem hűlt meg: egy szívvel, egy lélekkel az egész nép ezt a leányt választotta királynőül, nő létére ráruházták e nagy méltóságot, atyja dicső trónjára ültették és szűzi fejét felékesítették a szent koronával. A leány mellett anyja állt, az eszes, tehetséges és nem csekély okosságú Erzsébet asszony. Leánya helyett érett nőként ő uralkodott és kormányzott. Itt volt azután Garai Miklós. Nagy tekintélyű az országban, hírét-nevét származása, pénze, földje növeli; Lajos király lekötelezte őt s a legfőbb méltóságra juttatta: a nádorispánságra. Nem feledte el urának jótéteményeit, s minden tőle telhető módon ajánlotta szolgálatát a királynénak, hála képében ő irányította tanácsaival. – Te vagy az ország kormányzója, magyarok királynéja – mondotta –, és nem látod-e, hogy főembereid nem törődnek veled? Vedd el ettől a bánságot, amattól az ispánságot, különben kevélységükben ellened



fordulnak; azoknak add a javadalmakat, akik melletted állnak. Tudom, sanda szemmel néznek rád, titkos ármányt szőnek, megvetik az asszonyi kormányt; nem becsüli az elhalt király hatalmas érdemeit senki, csak egyedül én. Az ingatag és hiszékeny nőt Garai saját kedve szerint hajlította, kicsikarta engedelmét, s kényére-kedvére irányította a királynő kormányát; sugallatával mételyezte a királynét, titkon meggyűlöltette főembereit s megsértette az ország törvényeit. Midőn a főméltóságok ezt észrevették, az egyetértés megbomlott, kegyetlen zűrzavar lőn, a gonoszul vetélkedő főurakat a félelem pártokra szakítja, s a nép egészében meghasonlás támad, az országot teljes erejükből szaggatják; lázadó haduk dúlja a földeket. A szűz uralmát megvetik, és arra igyekeznek, hogy a leány fejét a korona ékességétől megfosszák. Nem mind az országlakók gondolkodtak így, de egy részük megátalkodott ebben a bűnben. Mindnyájuknál készebb volt a törvénytelenségre [Horváti] Pál zágrábi püspök, ez az olasz-féle, akit Lajos király emelt erre a tisztségre; meg Debregeszti Lackfy István és András, István erdélyi vajda, Simontornyai István, Horváti János bán és [Palisnai] János vránai perjel. Pedig egy sem volt köztük, ki ne élvezte volna Lajos király jótéteményeit. Az említett Lackfy Istvánt ugyanis a terjedelmes csáktornyai és sztregói várbirtokokkal adományozta meg, s az országban nagy tisztséggel tüntette ki; Horváti Jánost alacsony állapotú nemesből emelte föl a dalmát báni méltóságra; nagynevűvé tette őket udvarában. S egyebek közt mit szóljunk a vránai perjelről? Alacsony kunyhóból, homályos közemberi sorból hozta fel a király, s akit a természet alacsonyra rendelt, ő nagy tisztre tartotta érdemesnek, s hatalmassá tette. Ezek terjesztették a mérget, s majdnem egész Magyarországot megfertőzték: mikor ugyanis ily nagy dologhoz nem érezték magukat elegendőnek, társakat kerestek, sokat kilincseltek, rábeszéléssel ostromolták, s addig nem nyugodtak, míg a maguk részére nem vonták őket. Így szóltak: – Meddig tétovázunk? Miért töprengünk? Meddig tűrjük az ingatag és szeszélyes asszonyi kormányt? Szolgálatunkat nem becsüli, görbe szemmel néz ránk. Vérünket ontottuk a jámbor király szolgálatában; mennyi vesződséget, fáradalmat tűrtünk, míg Lajos király kardunkkal rémítette az idegen nemzeteket: most a királyné asszony régi tisztségeinket idegeneknek adja, akiknek eddig urai voltunk. Máskor nekünk nyitva állt a palota ajtaja, most elzárja előlünk; Garai nádoron kívül senki sincs kedvére. Vigyáznunk



kell, mert a hirtelen női harag még vérünket, életünket veszi, és elszedi keserves verejtékünkön szerzett vagyonunkat.
II. A Kis Károlynak nevezett Károly királlyá választásáról és a követről, akit hozzá küldtek
Mikor aztán számuk már eléggé felszaporodott, bátrabban fogtak a dologhoz; sűrűn tartották gyűléseiket s elhatározták, hogy Apuliába küldenek Károly királyért, akit Kis Károlynak neveztek. Ez a Károly vérrokona volt Lajos király leányának Máriának. Károlyt ugyanis néhai András úr, Szicília királya, néhai Lajos király testvér-öccse nemzette; ő is a magyar királyok nemes törzsökéből eredt, s ezért mind, akik egyetértettek ebben a dologban, méltónak tartották a királyságra. Egyhangú határozattal a zágrábi püspököt kérték meg, hogy menjen Szicíliába Károly királyhoz. Nem sokat kérette magát, nem riasztotta vissza a hosszú út, mert e gazság egyebeknél inkább szívének vágya volt; beleegyezett, el sem mondható, mennyire örült e bűnnek. Rovásra ne kerüljön idő előtt a dolog, a királynék vigyázatból meg ne hiúsítsák szándékukat, a bűnszerzők titkon tárgyaltak, s mindent homályosságba lepleztek; azt mondták, hogy az említett püspök csak az Apostolok Küszöbének látogatására akar a római Kúriába indulni. Még két esztendeje sem ült atyai trónján a leánykirály, midőn a püspök kellőképp felszerelve, szárazon-vízen útrakelt. Szerencse kísérte, sértetlenül ért Nápoly városába, ahol akkor a király lakozott; megszállt, mit se késett, semmi másba nem kezdett, ki sem pihentette fáradt tagjait, épp csak rendbeszedte a maga és kísérete ruháit, sebbel-lobbal sietett a királyhoz. Elébe érve, olasz szokás szerint meghajtván térdét, így szólt: – Nagy üdvére váljék királyi szent fölségednek, aminek elmondásával Magyarország főpapjai, főurai és nagyjai bíztak meg engem – fölségednek hűségük és önnönmaguk alázatos ajánlása után. Egyben sok pecséttel megerősített levelet nyújtott át. A váratlan újság meglepte a királyt; egy ideig a padlóra meredt, álmélkodva töprengett, minő váratlan hírt hoz neki a sors. Majd szemét ismét a püspökre emelve, látta, hogy derűs arccal áll előtte – gondolta, rosszat aligha hozott: nyomban üdvözölte azokat, kik üdvözletüket küldték, s kiparancsolt a teremből mindenkit, hogy magában, tanúk nélkül hallhassa a dolgok sorát; felbontotta a levelet. A levélben olvasta, hogy a püspök



hozzá szóló követséggel van megbízva, higgyen szavainak; erre mindketten leültek, s a király felkérte a követet, adja elő, követsége mi hírrel jár? A püspök tehát így szólt Károly királyhoz: – Nagyszívű fejedelem, őseidnek kedves emlékezetét hálátlanul mind ez ideig el nem felejtettük, s ez bír arra, hogy hozzád folyamodjunk. Tudjuk, hogy a magyar királyok nemes véréből származol, és rajtad kívül senki sem méltó országunk kormányára. Isteni királyaink férfisarja vagy, féktelen nemzetünkön női kormány nem uralkodhatik; az ingatag nem bár harcokat támaszt, de békét teremteni nem tud: így Magyarország, melyet egykor bőségben dúslakodni láttál, most dühös Mars zsákmánya, ennek siralmas nyomát mutatják a rút tűz-emésztette épületek, a fekete üszkök; az urak megölve, a parlag szántóföldekre vér hull, a legjámborabb nép acsarkodó pártokra szakadt, és minden erejével marcangolja az ország belsejét; mind a lakosok dühöngve emésztik egymást. Mit szóljak még? Mint ahogyan hajdan a termékenyítő Nap tűzlábú lovai pipogya kocsis kezén letévedtek az útról és lángba borították a világot: romlással telt meg most az egész ország. Téged hívunk tehát, békítsd meg a megszaggatott országot, egyesítsd a viszálykodó főket, és juttasd kellemetes, örvendetes békességre az alacsonyabb rendű lakosokat; segítsd meg fáradozásunkat, melyeket irányítani nem tudunk; ne utasíts vissza, légy a mi urunk, királyunk; igazság szerint tied a királyság, tiéd vagyunk igaz hittel, örökös hűség igáján, szeress te is minket, mint atyádfiait. Jöjjön el tehát kedvességed, s mi híven megadjuk azt, ami az útra s az ügyek elintézésére szükséges. Ha sértené fölséged lelkiismeretét húgod helyzete, akit – mint tudod, atyja székében tisztelünk – szokás ellenére magasztaltuk fel őt; ily nagy teherhez nem elég a női ész, ily nagy súly alatt még érett korú férfi is verejtékezik, ősrégi csapás folytán a magyar népet mindenfelől ellenség veszi körül. Ezenfelül hatalmas tenger módjára belső gyűlölség is háborgatja; férfi kell ide, hogy megvédjen külső támadásoktól is. Bajos dolog, hogy ily nagy ország gyeplejét leány tartsa, még nagyszívű férfiak is ingadoznak olykor ily nagy ügyekben. Szóljak-e többet? Neked is, az országnak is jó lesz, ha átveszed a kormányt, mert nagy ország Magyarország. E szavakra Károly hallgatott, elgondolkodott a dolgon; szállására bocsátotta a püspököt, és magában hánytorgatta az újdonság lehetőségeit. Midőn hosszan gondolkodott, heves vágy fogta el a magyar trónért. Lelkében kemény tusa folyt, végül is az ész maradt alul: a trón után való kívánkozása legyőzte.



Haladék nélkül fölkereste a királynét termeiben, és lelke kórságát így tárta elébe: – Váratlan újságot vettem hírül: meghívtak a magyar trónra! Kedves feleségem! Elhatároztam, megyek, viszem fiunkat, elintézem az ügyet, neki adom a koronát, otthagyom a királyságot és visszatérek Itáliába. Sok bajunk volt mostanában, alighogy végre lélegzethez jutottunk: bizony még több veszedelem fenyeget. Ellenségünk a [San-] Severinói ház, nagy haraggal van irántunk a pápa; az irigykedő francia nemzet életünk és földünk elragadására sereget fogad; nem is szólok belső bajunkról, a szegénységről. De ha az Ég kívánságunkhoz segít, s megragadhatom Magyarország kormányát, magyar erőkkel pótolhatom, ami hibázik; mit szólsz hozzá, mondd hogy tetszik neked a dolog? Férje szavaira a királyné elszomorodott, elsápadt, felzajdult, mint a tenger, lelkét baljós sejtelem fogta el, s eleredtek könnyei. Bús sóhajtások közt így szólt a királyhoz: – Jó királyom, tégy le az egyenetlen, cselszövő, mélységesen gyűlölködő Magyarországról! Cselt gyanítok, s hogy az ország egy része ellened van; tudjuk, hogy álnok nemzet. Jaj, ne bízd magad az esküszegő nép hitegetésére! A Mindenható a mennyből leverte a velünk ellenkezőket: harc nélkül győzte le Bajor Ottót, ki bízott seregében, gőgösködött sok kinccsel, néppel, fegyverrel; haddal taposta Itáliát, s el akarta venni országodat, életedet. Sok vereséggel szórta szét az Ég mindenféle ellenségünket, önként könyörült rajtunk, utat nyitott a nehéz viszontagságoktól való szabadulásra. A királyt nem indította meg felesége kérése; szívét perzselte a nagyratörő vágy. Önmagával küszködve így szólt: – Asszonyi beszédért nem vetem meg az ölembe hulló szerencsét; hát tán ne ültessem fiamat a magyar trónra? – A királyok híre bejárja a földet, s rólam majd azt terjesztik, hogy elszalasztottam a nyereséget, amelyet a sors kínált felém. Magához hívatván tehát a püspököt, elfogadta a meghívást. De titoktartást parancsolt, hogy a királyné meg ne tudja szándékát.
III. Károly király hitvesének siralmáról és könyörgéséről, mikor a király Magyarországba indult



Eljött az idő, amikor a kegyetlen fagy pusztította pázsit helyébe újat hajtott a föld, rajta sokszínű, illatos virágot; elmúlt a kemény tél csöndje, a fülemüle álmatlanul töltötte az éjszakát, és édes csattogással hirdette a közelgő nyarat, s pirosló hajnalon, mikor az alvók szemét nyájas álom tartja fogva, ő felverte a többi madárkát, hogy harsány hangon örvendezzenek, amiért megszabadultak a hideg hótól. Vége felé járt a tavasz is, elült a hevesen fúvó északi szél, csöndes békességre jutottak a tenger háborgó hullámai, s nyugodt, békés utat ígértek a hajósnak. Károly király útikészületeit végezte, megrakatta a hajókat, maga a városba indult. Mikor a királyné látta, hogy fiát magával viszi – eddig csak könnyezett, most haragra lobbant; nem kérlelte, de őrjöngve, akár Apolló papnője, hangos jajveszékeléssel támadt férjére; kezét összekulcsolva, lelke keserűségét ily szavakba öntötte ki: – Kegyetlen apa, ha nem félsz a haláltól, amitől mindenki fél, és nem szánod magadat, szánj meg legalább engem, s könyörülj az anya keservén; szétkuszálom hajamat, kegyetlen körömmel marcangolom arcomat, úgy rohanok az utcára, jajgatok, sírok és sikoltozva kérem a nép segítségét, hogy mentsék ki fiamat a halál torkából és adják vissza nekem! A királyt megzavarta a lárma, s szelíd korholással intette a királynét, hogy hallgasson. De ez nem kímélte hangját, mire a királyt annyira elfogta a harag, hirtelenében nem törődött férfi-voltával, sőt kezével megverte a királynét, meghagyta, ki ne menjen a városba, s azzal fenyegette, a tenger sós vizébe fojtja, ha nem hallgat. Az asszony erre mintegy eszét vesztette, mértéktelen haragra gerjedt, egész testében reszketett – mint a dühös vadkan, mely magas vadászhálók közé zárva, ki akar menekedni a termékeny ligetekbe – lángoló tekintettel, háborogva, fogát csikorgatva az ajtóba állt, s míg nincs kinek elmondja szívének keserveit, mód nélkül gyötrődik. Végre Károly királyon erőt vett a hitvesi szeretet, a királyné sírása, szemrehányása megindította szívét; megdöbbent, lelkében titkon sokáig forgatta hitvese szavait, remény és félelem közepette ingadozott. Szívét, melyet a nagy düh elkábított, eljövendő baj sejtelme töltötte el: a vad nagyratörés azonban fogva tartotta, és elhatározásától semmi beszéd el nem téríthette. Mégis, meghódolt a királyné szerelmének, meggondolta, mennyire fájlalná az anya a fia távollétét: megígérte hát neki, hogy édes szülőjénél hagyja a fiút. Bár a királyné ezt elérte, s kimentette fiát a veszedelemből, férje sorsa tovább is aggasztotta, s nagy fájdalmában napról napra hullottak könnyei.



IV. Károly király Zágrábba érkezéséről
Károly király házának és útjának minden dolgát eközben gondosan elrendezte; bement a termeiben búslakodó királynéhoz, meg akarta vigasztalni, de midőn szelíd szavakkal szólt hozzá, csak új fájdalmat okozott neki, új siralomra, zokogásra keltette. A férj szíve végül is megindult hitvese fájdalmán, a fiút anyjának ajánlotta, s a királyné nagy könnyhullatása közepette végső búcsút mondott és a hajókhoz indult. A vitorlákat már kifeszítették a szél elébe. Midőn Károly király a királynéval a tengerpartra ért, mielőtt elváltak egymástól, a királyné így szólt a királyhoz: – Rajtad kívül nem láttam még embert, akit nem lehetett visszatartani, kinek füle süket a kérésre, aki önként rohan vesztébe. Hát eredj! Én magam levetem a királynéi köntöst, mellyel melletted létemben büszkélkedtem, s fekete özvegyi ruhát készítek; egyre várni fogom a hírnököt, aki halálod hírét hozza, megsebzi az újságtól rettegő fülemet, s városaidat szomorú riadalommal tölti be. Így szólván, szíve mélyéből hosszan felsóhajtott. A király hajóra szállt, országa olasz főemberei kísérték. A vitorlák duzzadtak; a hullámokra szállt és kedvező széllel hasította a nyílt tengert, hová sorsa vitte, míg el nem ért Zengg kikötőjébe. Zengg dalmáciai város; Károlyt itt illendőképpen fogadták, vendégelték. A zenggi polgárok ugyanis örvendtek az olasz fejedelemnek, hiszen a mai napig inkább olaszul gagyognak, mint hazájuk ősi nyelvén. Ebben a városban csatlakozott Károly király az őt behívó bűnszerzőkhöz, akik nagy, erős hadi csapattal várták őt; a pihenő rövid volt, csak annyi, hogy kipihenhesse a tengeri úttól törődött tagjait. Mohón sietett a fejedelem, hogy kívánsága mihamarabb beteljék, s elnyerje a trónt. Elindította innen csapatát, csakhamar átkelt a meredek hegyeken és Zágráb városába ért; itt e városnak a dúsan befolyó javakban bővelkedő püspöke látta vendégül. A városban várakozott Károly király, míg híre elterjedt egész Magyarországon. Figyelte ő is, emberei is, mit hallanak: hogyan tetszik jövetele a népnek; országszerte mindenféle szóbeszédet terjesztett, hogy ilyenképpen becsmérelje a népnél a nőkirályt. Az ország nagyállású embereit, kiket a szóbeszéd meg nem ronthatott, arannyal és ajándékokkal



tartotta, megvesztegetés bűnével rontotta meg. Másoknak ígérgetett, így vonta őket magához; mondják, hogy hajdan Orpheus édes szavával még az állatokat is és a fákat is megindította; csak kevesen maradtak meg színlelő arccal régi hűségükben a királynő mellett. Mi mást tehettek a kisebb nemesek? Alkalmazkodtak, uraik keményen ültek rajtuk, nyakuk Károly királytól függött.
V. Zsigmond őrgróf menyegzőjéről és Károly bevonulásáról Buda városába
Míg Károly körül ez zajlott, az új események hírei megdöbbentették a császár fiát: a régebben megkötött házassági szerződésnek most esküvővel, elhalással érvényt szerzett. Zsigmondot ugyanis szülei a császári házból még Lajos király életében a királyné udvarába adták, hogy leendő királyként megtanulja a magyar nyelvet és megismerje az emberek szokásait. – Áldozatául ne essék a jövevény zsarnok cselének vagy a vele jövő nép dühének, visszahagyva feleségét, saját országába futott. Mikor Károly – aki kedvezőbb körülményekre számított – meghallotta e menyegző hírét, reményeit nagy mértékben fenyegetve látta. Gondolta ugyanis, hogy a császárt felindítja fia ügye, érdekében erőszakhoz és fegyverhez nyúl. A királynék is tudták Károly ravasz mesterkedéseit. Ezért mintha nem tudnának a lázadásról, követet küldtek hozzá, s tudakolták, vendégül jön-e vagy ellenség gyanánt. Károly színlelt kegyesség képével fedezte álnokságát és így felelt a hírnöknek: – Hálás szívvel emlékezem arra, hogy Lajos király – kinek érdemeit őrzöm lelkemben – mennyire szerette néhai méltatlanul megölt atyámat, s nagy költséggel, hatalmas erőfeszítéssel torolta meg halálát. Egyébként testvéri szeretet és őszinte vonzalom is hajt; nagy jó szívvel vagyok húgom iránt, aggódom is miatta, mert meghallottam, hogy országát belviszályok szaggatják; azért jöttem, hogy rendbe hozzam, egységet teremtsek az ország széthúzó nemesei közt, megbékítsem a népet, így adjam vissza húgomnak. Jöttömnek oka ez. Zsigmond házassága csorbította, a királynék követsége újra megerősítette Károly reményét. Gondolta, a királynék hisznek barátságában, s azzal az ürüggyel, melyet jövetele okául talált ki, tovább indult Buda felé. A királynék ugyan nem hittek a király barátságában, mások előtt mégis tettették, mintha hinnének benne; látták, hogy erővel



vissza nem verhetik a közelgő ellenséget, kit nagy számmal követnek a békétlen országlakók; úgy vélekedtek, biztonságosabb, ha önként engedik arra a gonoszságra, amit kívánt. A királynékat bizakodás fogta el, balsorsban gyakran ettől függ az ember sorsa. Eközben azon töprengtek, miképpen fordíthatnák vissza a bosszús szerencsét. Eltitkolták szorongó fájdalmukat, s a két királyné aranyozott kocsiban, főurak pompás, büszke kíséretével indult elébe, fogadták, s vele együtt a városba mentek. Bár a királynék meghívták, Károly nem akart a várba menni: künn könnyebben szíthatta az egyenetlenséget, – attól is félt, hogy megtámadják; ezért míg csak alkalmasabb idő nem kínálkozik kívánsága megvalósulására, mindenképpen távol maradt a királyi palotától. Midőn tehát szállására értek, és Károly a középen ült a királynék között, az idősebb királyné így szólt Károly királyhoz: – Kedves fiam, szép a te emberséged, hogy ilyen nagy hála és kegyesség vezérel; hogy ennyire szívedbe zártad néhai Lajos király régi jótéteményeit, és nem feledkezel el véreidről, otthagyod országodat, feleségedet és gyermekeidet, eljöttél messze földre, hogy lecsendesítsd a magyar zendülést és rendbehozd bajainkat. Mi ennek méltó jutalmát és fennen magasztalását megadni kicsinyek vagyunk, érettünk azonban a Mindenható majd megfizeti ezt tenéked. Eközben csöndesen sóhajtozott. A király józan körültekintéssel, megfontolt számítással így felelt a királyné szavaira: – Tiszteletre méltó rokon, míg testemet élő lélek mozgatja, mindig szívemben őrzöm a nagylelkű Lajos király óriási érdemeit. Ezután a királynék elköszöntek a nem kedves vendégtől, s bementek a királyi palotába, ahonnan jöttek; ettől fogva figyelték, minő zendülést támaszt körülöttük Károly.
VI. Hogyan ment be Károly király Buda várába és a királynék gyászáról
Így hát Károly látván, hogy csapatostul özönlenek hozzá mindenfelől a nemesek, a szájas nép éljenzi, a királynékat nyíltan gyalázzák: ravaszkodva, önkényesen fölvette a gubernátor nevet; e címen beköltözött a királyi palotába. Károly király dögvészt hintő cinkosai pedig, valamint a kisebbrendű országlakók és a közrendű nép, megszédülve a király férfiúi mivoltától, így



beszéltek: – Vérünk bőven hullott e földre; látjuk, hogy szerte a házakat tűz emésztette meg: tehát nemcsak a magunk dolga, de a köz java is arra indít, hogy menedékünket ebben a Károlyban keressük – királyaink törzsökéből eredt, ő a mi reményünk. Támogatástokkal levetjük vállunkról ezt a súlyt; tetszik ez nekünk, s reméljük, hogy nektek is így tetszik. E nagy tehernek ugyancsak kárát vallottuk, de ha ti is úgy akarjátok, kipótlódik ez. Tudjátok, hogy belső csapások rontották meg javunkat; alkalmasabb ő, hogy ezt rendbe hozza, a külső támadásoktól is megvédje az országot, mint az asszony. Folyton így beszéltek. Az ekképpen félrevezetett nép ezért szinte örvendezve hangoztatta: – Miféle asszonyi iga van rajtunk? Nőkirály – kész veszedelem. A Mindenható küldte nekünk Károlyt a mennyekből: férfi királyt akarunk! Az arcátlan népség ilyen üvöltözéssel döngette a városházát. A királynék fülét is efféle kellemetlen kiáltozással sértegette. A királynék ezen váltig megrettentek, reszkettek, s attól féltek, hogy koronájukat és életüket egyaránt elveszik. Az idősebb királyné tehát szíve mélyéből sóhajtozva ily szavakba tört ki: – Hah, mily hálátlan irántunk Magyarország; elfeledte néhai Lajos király óriási érdemeit – ily csúnyán fizet érte leányának! Ilyen és más efféle panaszok közepette szeméből könnyek hullottak és végigfolytak sápadt orcáján. Károly király pedig elgőgösödve a nép kegyétől, mohón megragadta Magyarország gyeplőjét, s mintha békét akarna teremteni, ravaszul mind a főket tanácskozásra a palotába hívta; a vár kapuját olasz őrséggel szállatta meg. Könnyű ékes szóval hatni a népre; a király pártosainak rábeszélésére, kevés hű ember kivételével, megromlott az egész nép, javasolták, adják Károlynak Magyarország pálcáját félelmükben még a hívek is hozzájárultak ehhez. Így hát a nagy veszedelemben forgó királynékhoz kegyetlen hírnök állított be, kemény parancsot hozott ily szavakkal: – Isten kegyelméből és a mi akaratunkból uralkodtatok eddig – de ebből elég volt: most békés szívvel tegyétek le a koronát és az uralmat. Nem akarjuk, hogy ezután asszony parancsoljon nekünk. Nem is volt igazság, hogy megkaptátok az országot: nők vagytok, s rajtatok kívül Magyarország királyául nőt soha nem tisztelt. Ekkora birodalom kormányzására nem is vagytok képesek. Ez férfi dolga. Megpróbáltátok már, hogy az ország nehéz



ügyeinek intézésében mit ér mostanában a gyönge nem esze és keze. Amit mondottam, az összesség akarata. Jó lesz tehát engednetek a közösség akaratának, kivált azért, mert meg nem másíthatjátok. A királynék e szavak hallatára asszonyi gyöngeségből eszméletüket és erejüket veszítették, s halálfélelmükben majdhogy össze nem roskadtak. Az anya hallgatott. Leánya könnyesen így szólt: – Atyám koronáját igazság szerint kaptam, nem mondok le róla. De csak rajta, folytassátok, amibe kezdtetek, tegyétek meg, amit akartok: nő nem állhat ellen ilyen seregnek; de ha tisztelitek még néhai atyám emlékét és érdemeit, védjetek meg engem és anyámat a haláltól, s engedjétek, hogy elhagyjam Magyarországot, s kiűzött férjemhez mehessek. Anyja nem volt megelégedve leánya válaszával, s így szólt a hírnökhöz: – Kedves fiam, szomorú hírt hoztál; asszonyi együgyűségünktől nem telik, hogy oly gyorsan válaszoljunk rá, mint kívánod. Menj és mondd meg azoknak, akik küldtek, hogy megbízatásodnak eleget tettél. Károly királyról van szó – ő is ugyanebben a palotában lakik, mint mi: mondanivalónkat személyesen közöljük vele. Távozván a hírnök, a királynékból szabadon tört ki a jajszó, melyet eddig is alig fojthattak magukba; átölelték egymást, sűrűn hullott könnyük és siránkoztak. Felváltva beszéltek, s a friss fájdalom új meg új panaszba tört ki, keblüket zokogás fojtogatta. A királynék termében levő kisasszonyok is jajgattak és könnyeztek. Végre sok siralom után, mikor leánya elhallgatott, az idősebb királyné így szólt: – Ó, özvegyek és árvák mindenható Oltalmazója! Mért feledkezel meg rólunk igazságodban? Mért nem állsz bosszút a mennyből a hálátlan rablón? Vérségéből való, szánalomra méltó nőket, majd hogy nem anyját és húgát, kiknek méltóságát tisztelnie kellene, elűzi magas trónusukról s arra tör, hogy elvegye igazság szerint kapott pálcájukat. Így szólván, szeméből kettőzve omlottak tiszta könnyei. Miután orcáját sok könny áztatta meg, asszonyi dührohama lecsillapodtával ismét így szólította meg leányát, ki egyre sírt: – Kedves leányom! – mondotta – Ez az aljas rabló minden erejéből a királyságra tör, és sikereiben elbizakodva, nyíltan követeli koronádat. Ártatlan vérünk ontásával fenyegetődzik. Félő, hogy az új fejedelemnek örvendő tömeg hirtelen haragra lobban, még a királyi hajlékba is beront, és vérünket ontva, elrabolja országunkkal együtt életünket is. Vessünk véget aggasztó helyzetünknek, s húzódjunk félre a fenyegető bajok elől. A



magyar nép dühe olykor felülmúlja a tajtékzó vadkan dühét s a tenger hatalmas háborgását. Nem szerezne nekünk irgalmat se méltóság, se nemünk, se fölség, sem az érdemek iránt való tisztelet. Ez a nép ugyanis alázatosság képében gőgösen hordja fejét: ezért ebben a veszedelemben vigyáznunk kell fenyegetett életünkre. Kedvező szerencsével, ha élünk, az elveszett királyságot még visszaszerezhetjük: isten igazsága ugyanis nem hagy senkit bosszulatlanul. Leánya erre rekedt és remegő hangon így felelt: – Jaj, drága anyám, ha már királyi anyától születtem, s atyám trónjára is kerültem serdült korra jutván, inkább szeretnék meghalni, semhogy idegenbe kerüljek, semhogy elveszítsem pálcámat. Ekkor keserves sóhajtással ismét így szólt leányához az anyakirályné: – Királyság, kincs, hatalom nem mindenkinek jut kénye-kedve szerint kedvező szerencse adja ezt. Száműzetés, bilincs, szegénység, gyász és halál számtalan alakja: mind emberi sorsunk következménye. A mindenható sors uralkodik hát felettünk, tűrjük addig is egyforma lélekkel, míg jó szerencsénk visszatér, amiben nem kételkedem. Így szólván, köntösével megtörölte könnyes szemét, Károly királyhoz ment és derűs szóval ezt mondta neki: – A büszke Magyarországot, e féktelen nemzetet asszonyi kéz nem kormányozhatja; vedd hát őseid királyságát, a te dolgod ez, intézkedjél tetszésed szerint. A királynénak Károllyal közölt határozata városszerte nyomban elterjedt, s minden utcán hallatszott a hamis hír, hogy Lajos király leánya önként lemondott a koronáról.
VII. Károly király koronázásáról
Nagyon tetszett Károlynak a királyné nyilatkozata, többet nem habozott, de hogy mihamarabb megkaparintsa az álnokul szerzett koronát, főemberek csapatával és néptömeg kíséretében Székesfehérvárra sietett. Ez a város mély síkságon fekszik. Nem tudom, ki építette falait, de ezeken kívül a természet dágványos mocsarakkal, körülötte elterülő álló vizekkel, valamint nádasokkal és ingoványokkal is oltalmazza. A várost közepén épült magas kőtemplom ékesíti. Ebben a templomban van néhai Szent István királyunk tiszteletre méltó teteme – Istváné, akivel



Magyarország királyainak sora kezdődik, ki a magyar nemzetet a régi bálványképek kipusztítása után a szent hitre térítette. Ebben a templomban részesülnek a magyar királyok első tisztességükben és végtisztességükben. Károly ebbe a templomba nem a régi magyar királyok módjára, aranytól csillogón, békés öltözetben lépett, de szörnyű fegyveres őrséggel vonult be. Ott voltak a királynék is, akiket meghívtak e kegyetlen látványossághoz. Ezek előbb sorra járták az oltárokat, azután Lajos király temetőkápolnájába léptek. Mikor meglátták a jámbor király márványképét, szívük hasadozott, hosszan tapadtak a hideg kőre, csókolták a bús szobrot, és könnyeikkel áztatták a vörös követ. Szívük már kimerült a fájdalomtól, haragjukat és siralmukat keblük mélyébe zárták, letörölték könnytől nedves arcukat, s nagy fájdalmukat rejtegetve, képmutató ábrázattal mentek a fönséges templomba. Szent palástban Károly állt ott, a főurak közepette, a papok pedig isten titokzatos igéit énekelték: az esztergomi érsek kezében tartva a királyi koronát, emelt hangon szokás szerint háromszor megkérdezte a népet: akarja-e Károlyt királynak. Egyesek a rábeszélések hatására, mások félelemből kiáltották, hogy akarják – mire az érsek felkente királynak, és a papok ünnepi éneke közepette fejére tette a koronát. De ó, csodás dolog! Amire az előbb azt mondták, hogy akarják, betelvén kívánságuk, úgy látszott, hogy már senki sem akarja. A tömeg ugyanis hamarosan megszánta a kifosztott királynékat, s a bűnszerző főurak is levertnek látszottak, furdalta őket a lelkiismeret. Nem is volt vidám lárma, diadalom, mint a régi koronázásoknál: a királynék hívei meg éppenséggel tüzeltek, hogy megölik a kelletlen tirannust, vérével szennyezik isten szent templomát, s ezer sebet ütve a királyon, vérében fürödve hűtik le bosszús lelküket. A király ellen baljós jelek is mutatkoztak. Mikor ugyanis szokás szerint az ünnepi szentmise után királyi pompával, főurak csapatától kísérve kiment a templomból, hogy aranytól csillogó lóra szálljon, előtte vitték Szent István király jeles zászlaját – mely a királyság első napja óta megvolt, s melyet jámbor szívvel őriztek jövendő királyok számára; ez most az ajtószárnyak tetejére akadva, a csellel koronát szerzett király megrovásaképpen, darabokra szakadt. – Mikor azután Buda várában biztonságban büszkélkedett új méltóságában, isten a mennyből sötét jósjellel rémítette meg. Ősz közepén ugyanis kelet felől rettenetes felhő támadt, amilyenre századok óta nem emlékeztek a vének Magyarországon, hömpölyögve közeledett, sűrű záporesőt árasztott; heves szélrohamával ledöntött magas tornyokat, nagy házakat; zúgásával, hatalmas bömbölésével



mindenkit megrémített; a háztetőket elragadta és a levegőbe sodorta. Elmondani is borzasztó! Három napig dühöngtek a sűrűn záporozó víz és a hatalmas szélrohamok; úgy látszott, hogy a világra visszatér az örök káosz. – Ismét, királlyá létének pompájában, nem sokkal életének váratlan romlása előtt, hollók számtalan sokasága jelent meg, emberi erő el nem űzhette őket, megültek a királyi palotán, csapatostul röpködtek, ellepték a várat és szörnyű károgással töltötték be az eget és az emberek fülét. Csőrükkel egymásnak estek, hasogatták egymást és fekete tollaikat; vörös vértől piroslott a királyi palota teteje. E jósjelek megindították Károlyt, érezte, hogy balvégzet fenyegeti, súlyos jelképekkel rémíti: de reménykedve elhessegette a jövendőt, és úgy tett, mintha nem törődnék vele.
VIII. Kis Károly király megöletéséről és haláláról
Váltig nagy keserűség gyötörte eközben Erzsébet királynét, amiért levetették az uralom polcáról: vágyakozás töltötte el vesztett fölségéért, bosszús düh mardosta; álnok cselen vesztett ügyét titkos kelepcével akarta visszanyerni. Garai nádor is tüzelte; a méltóságukból kifosztott királynékat ugyanis ő szánta legjobban; megindult, mert szerette a királynékat és nem feledte néhai Lajos király jóvoltát sem. Nagy gonosztettet tervezett, őbenne nem volt női gyöngédség: a királynét Károly megöletésére buzdította; azt mondotta, van is embere, aki bátran fegyvert emel a királyra. Volt ugyanis a nádor körül egy vitéz, erőslelkű nemesember, Forgács Balázs nevezetű semmi kétség, tőle származnak a gyimesi előnevű gyimesi várurak. A királyné és a nádor megállapodtak vele Károly halálában; mondják, hogy az említett Gyimes várát ígérték ezért jutalmul Forgács Balázsnak. Miután a királyné és a nádorispán titkon megállapodott a király megtámadásában, módját keresték, miképpen végezhetnék el ezt legbiztosabban. A nádor ravaszkodva azt hangoztatta, hamarosan elindul, hogy megrendezze leánya esküvőjét, s a nagyobb tisztesség kedvéért megszaporította vitézeit; belső híveit is intette, akik búsultak úrnőjük sorsán, hogy fegyverrel álljanak készen és várják a király elleni zendülést. Mikor azután úgy látták, hogy készen állnak az igaztalanságra, a nádorispán kioktatta a királynét, hogy költött ürüggyel hívja a királyt saját termeibe. Február hideg napjaiban történt ez, az Úr megtestesülésének



1385. éve folyamán, közeledett ama szűz Dorottya ünnepe, akinek Krisztus rózsáskertjéből rózsákat küldött almákkal: Erzsébet királyné közölte akkor a királlyal, hogy vejétől, Zsigmond őrgróftól új levelet kapott; kérette, jöjjön le házába, lássa a levél felbontását és tartalmát, hallgassa meg, minő titkok vannak benne. A szerencsétlen Károly, bűnének fekete ködétől nyomasztva, lejött fenti szobájából, s olasz udvarnokok kíséretében belépett a királyné szállására. Ugyanebben az órában ért oda Garai nádor is, nagy csapat jött vele. Embereinek meghagyta, hogy maradjanak együtt a vár kapujában. Maga a palotába, a királyhoz és a királynéhoz ment azzal az ürüggyel, hogy búcsúzni jött, mert másnap leánya lakodalmára indul. Magával vitte az összeesküvőket, köntösük alatt kivont kard. A királyné és a nádor a király mellett ültek és hozzáhajolva mindenféléről tárgyaltak; az olaszok maguktól elhagyták a tanácskozást, szokásuk szerint kettesével kilépdeltek a palotából s eloszlottak a várban. Mikor a nádor tehát úgy látta, hogy a gonosztettre itt a kedvező pillanat, a mellette álló Forgács Balázsra sandított, aki felvállalta ezt a vakmerő dolgot. A jelre Forgács kirántotta palástja alól menten vértől bíborló kardját s a királyra villantotta; teljes erejéből súlyos csapást mért a fejére, nyomorúságos sebet ejtett rajta, középen átvágta szemöldökét és szemét. Elvégezve gaztettét, kirohant a teremből, véres kardjával utat nyitott az olaszok közt, akik felocsúdva, mindenfelől nagy lármával futottak össze; átvágta magát a nádori csapatokig. Károly király nem roskadt le súlyos sebében: de felugrott szerencsétlen ültőhelyéből s ingatag léptekkel, támolyogva kiment; a padozaton hosszú vértócsa mutatta nyomát; ilyen állapotban ért szobájába, ahonnan még épségben távozott. Erzsébet királynét megrendítette a szokatlan látvány, ájultan esett össze palotája közepén. A nádor pedig örvendezett, hogy a megfogant gonosztettet világra segítette, rendületlenül a vár erődítéseihez sietett, és magyar csapatokkal szállatta meg a kapukat, bástyákat. Az olaszok pedig látták, hogy király nélkül, fegyver nélkül ellenség közé keveredtek, királyuk vérbe borult: futásban kerestek menedéket; fegyvert ölteni, a király megbosszulására erőhatalommal visszatérni, kisiettek a várból és szétfutottak az egész városban. Mikor azonban észrevették, hogy senki sem kél fel a király megtorlására, a bástyákat ellenséges csapatok foglalták el, őket a várból kirekesztik: amint az éj sötétje leszállt, a király híveivel együtt



elmenekültek és Itália felé indultak. Ugyanazon éjszaka csendjében a királyné és a nádor cinkosai vadul a király hálószobájába rontottak, rátörték az ajtót, a sebesült királyt kihurcolták és foglyul ejtve, magas toronyba zárták. Hej, be játszik az emberrel a szerencse! Jaj, csúf torony zárja a királyt, hol az imént még saját oltalmazói őrködtek. Ha isten elhagyja, nagy súllyal nyomják az embert bűnei. Bárki vagy, miért hiszel mindjárt sorsodnak, ha kedvez? Miért örvendesz neki? Gyakran vannak bizonytalan pillanatok, és a végzet ellenkező irányba botlik. Ugyancsak e sötét éjszakán a királynékat szolgáló népeket, akiket erre a célra tartottak, behozták a városba: kíváncsiak voltak a látványosságra, s türelmetlenül várták a bizonytalan másnapot. Midőn a nap szekere elhozta a rózsás hajnalt, s a nap aranysugara elűzte a nedves homályt, összesereglettek, bejárták a város összes utcáját és kiabálták: Mária a király! – Bosszús kezükkel súlyos torlást tettek Károly hívein. Betörtek az olaszok házaiba, mohón prédálták felhalmozott kincseiket; nagy dühvel ontották mindenütt a pártosok vérét. Ha Horváti János vitéz horvát csapatával véres harcban nem keríti hatalmába a Szombati-kaput, ott vette volna súlyos bűne méltó jutalmát. Károly királyt azután elvitték, Visegrád magas várában őrizték; ott sebébe, mint némelyek mondják, mérget adtak, ez megbénította torkát, elfojtotta lélegzetét, így végezte gyászos életét. Mit használt hát a kincs, a királyság, miért vetted el a fenséges királynék pálcáját? Annyi városod volt, s a mindenható szerencse még a temetést is megtagadta tőled, mely minden halandónak egyaránt kijár. Az említett Visegrád vára alatt épült Szent András klastromában nem kevés évekig hevert romladozó tetemed temetetlenül; emberi nyomorúság szörnyű képe, jövendő királyok nagy bizonysága és példája lettél! Előbb ugyanis ez a király megátalkodott a római egyház ellen, s megtagadta a szicíliai királyságért járó évi hűbéradót; ezért a pápa nem sokkal romlásának napja előtt, kiközösítés alá vette. Ez volt az oka annak, hogy nem fogadta be szentelt föld a király tetemét.



Kezdődik az előbeszéd Zsigmond király és császár krónikájához ugyanannak egyéb cselekedeteiről
Hogy megújítsam az emberek elmellőzött cselekedeteit és így feledésbe ne merüljenek, jónak láttam engedelmeskedni kívánságodnak, és emellett okok is szólnak, sőt rendületlen, régi barátságunk is kényszerít, hogy óhajtásodat bővebben teljesítsem, mint kérted. Kivált hogy ösztökélésedre vakmerőn kezdett munkám bevégezetlen ne maradjon, s hogy írásműben bárminőben is! – feljegyzetlenül ne hibázzék az emberek elméjéből hajdani fejedelmünk, Zsigmond király és római császár kora – kit fentebb brandenburgi őrgrófnak neveztem – eddig úgy-ahogy elvégzett munkámhoz, balga módjára vakmerően erőmet meghaladót toldok: mi történt bévül Magyarországon az említett Károly király szomorú halálától mostani jeles fejedelmünk uralkodása folyamáig; kivált azt, ami méltó a halhatatlanság dicsőségére. Zsigmondnak dolgairól nagyságos Ország Mihály nádorispán úr szolgáltatott nekem adatokat, akit nagy érdemeiért a császár kisnemesi kunyhóból magasztalt fel bárói palotába, továbbá egy registrum, melyet ugyanezen császár idejében írtak az ő korának emlékezetére. Stílusomat már mentegettem, írásművem kisigényű – de neked ajánlom, ki engem, zsenge latinságú kis embert e munka megkezdésére írásaiddal sürgetni nem szégyenlettél. Isten veled.
I. Horváti János bán bosszúállásáról a királynék és a nádorispán ellen
Nyomorultan elveszett tehát Károly király, s ismét a királynék kezébe került az ország kormánya: Károly király híveit nagy félelem fogta el, megbújtak biztonságos helyeken, de égtek is a vágytól, hogy megbosszulják a király vesztét. A királynék pedig és a nádorispán, miután a királyt megölték, arra törekedtek, hogy minden ellenkezést eligazítsanak, legyőzzenek. Elkövetkezvén az esztendő ama része, midőn a forró nap Oroszlán jegyébe lép, és lankadnak az aratók a heves napsütésben, a szerencsétlen királynék a nádorral együtt esztelenül elindultak Budáról s csupán udvarnépeik kíséretében az ország déli részeit járták.



Szent Jakab apostol ünnepén mi rosszat sem sejtve, Diakovár felé haladtak a mezőségen át; ekkor Horváti János bán bosszút lihegve, nagy ellenséges csapattal, dühösen az udvarnépek csoportjára rontott; az ellenfelek közt kemény tusa támadt. Mikor a királyi és a nádori kíséret látta, hogy elvész a túlnyomó ellenséggel szemben, akik még el nem estek, megfordultak és nagyhamar elfutottak. Forgács Balázs bátor ember lévén, az élen harcolt, egy lándzsadöfés a harcolók közepette letaszította lováról, foglyul esett; a királynék szeme láttára ütötték el a fejét. Mikor Garai nádor látta a nagy veszedelemben, hogy csak a halálban van a menedéke, leszállott lováról, a királynék kocsijának vetette hátát, s kardját forgatva, minden erejéből védte magát és a királynékat az ellenségtől. De mit segíthetett egyedül? Mindenfelől ellenséges kar nyúlt feléje, és halálos nyíllövések sebezték meg; ő azonban letördelte a testébe fúródó nyilak vesszejét, hogy útjába ne legyenek, s eközben ellenállt a nagy csapatnak; végre egy harcos a királynék kocsija alól – amerre Garai nem ügyelt lábánál fogva megragadta és a földre rántotta; a halálfélelmükben ájuldozó királynék és szolgálóik sikoltozása közepette ott nyomban fejét vették. Végezvén vele s a királynék udvarnépeit is részben megölve, részben megfutamítva, a vad horvátok, kik nem ismernek tiszteletet, megrohanták és felfordították a királynék kocsiját, a királynékat és szolgálóikat – nem törődve nemükkel és a királynői méltóság iránt való tisztelettel kirángatták a hintóból, és sok gyalázkodás között foglyul a bán színe elé vitték. Ez sok szitokkal hányta fel nekik Károly király megöletését; az anyakirályné nyomban térdre borult és könyörögve nyújtotta ki kezét: – Irgalmazz, bán, irgalmazz! – mondotta. – Gondolj Lajos királyunk hajdani jóvoltára és ne törj ártatlan leánya ellen. Magam követtem el a bűnt; társam, a dolog másik szerzője, ki engem is rávett erre, már megbűnhődött. Saját becsületedért könyörülj a gyenge nemen; hiszen nem ok nélkül vétkeztem. Királyné asszony folytatta volna szavait, de Horváti elment előle. A következő éjszakán azután, bealkonyulván a napvilág, midőn mindenfelől leborult a sötétség, Erzsébet királynét elvitték, megfojtották és a Bozsva mély vizébe vetették. A nemes és igen szép királyi palotás-kisasszonyokat azon az éjszakán meggyalázták – így mondják, és én el is hiszem. Mikor a hajnali pirkadás jelentette a nap felkeltét, késedelem nélkül felkerekedtek, lovaik zabláját Horvátország felé fordították, sietve átmentek oda, és fogva magukkal vitték az ifjabb királynőt.



Jaj! Hányféleképpen forgatja a szerencse az emberi állapotot. Ki hitte volna, hogy a királynő minap még mosolygó sorsa ily hamar megváltozik? Hogy bosszúállásukat ily hamar követi a megérdemelt, de váratlan megtorlás? Károly megöletéséért így bűnhődtek ugyanis a királynék és a nádor. Mert Ő, aki mindent teremtett: mindent lát és igazságos ítéletében el nem mellőz semmit.
II. Zsigmond őrgróf Budára való visszatéréséről és a királynő kiszabadításáról
Abban az időben, midőn Károly király vérét és lelkét veszítette, Erzsébet királyné örömhírként íratta meg a történtek sorát Zsigmond őrgrófnak és futárok útján hívta, jöjjön sietve. Ezért Zsigmond, mielőtt még a királynék szörnyű esetét meghallotta volna, nagyszámú cseh fegyveressel, s a hozzácsatlakozó felső-magyarországi urak kíséretében késedelem nélkül lejött Budára; készségesen bebocsátották a várba. Ebben az időben az ifjú királynőt a horvátországi Krupa várában őrizték. Mikor Horváti János bán meghallotta, hogy az őrgróf Budán van, s a főurak csatlakoznak hozzá, elméjében és lelkében meglankadva a királynőhöz ment, és így szólt hozzá: – Méltán tettem ugyan, amit tettem, de mindenkit bánok, csak téged nem és anyádat: az volt a szándékom, hogy veled is úgy végzek, mint anyáddal. Mert bizonyosan tudom, ha életben hagylak, életembe kerül. Mégis úgy döntöttem, elbocsátalak, be ne szennyezze kezemet jótevőm gyermekének vére – de csak úgy, ha megesküszöl nekem szentül, hogy sosem bánom meg, amiért elengedtelek. Ha nem, bevégzem, amit kezdtem, akkor minden mindegy, beteljesítem a bosszúállást. – Így szólván, kiment a szobából. A tirannus gőgös hangja a királynő keblébe vágott. Megeredtek könnyei és mindenütt végigfolytak sápadt arcán. Sok siralom után megtörölte szemét, s magához hívatta őt. Midőn Horváti megjelent, a királynő félelmében nemcsak az esküt ígérte meg neki, de még azt is, ha megtartja életét, mindenkor apja gyanánt fogja tisztelni. Szent ereklyéket hoztak tehát elő, s a királynő megesküdött mindenre, amit a bán kívánt. Erre befogták a hintót, s a királynőt – mintha folyóból menekült volna – ahová kívánkozott, Buda városába vitték.



III. Zsigmond király koronázásáról
Lajos király halálától fogva mindössze három vagy nem sokkal több év alatt zajlott le ennyi kegyetlen harc, sok vér hullása, rengeteg fosztogatás. Végre az ország nemesei a gyötrő belháborúk helyett inkább a kedves béke nyájas örömét választották, s az Úr 1386. évében, abban az évszakban, midőn a madárkák édes csicsergésének közepette a szép tavasz vége felé jár, s a közelgő forró nyár szállását pirosló rózsák ékesítik, mikor Apolló kétkerekű kocsiján magasabbra hág az égen, pünkösd nagy napjára összegyülekeztek Székesfehérvárott. Itt Mária királynő az összesereglett nemesség sokasága közepette felállt, letörölte arcáról patakzó könnyeit, és nagy sóhajtozással így beszélt a nemzethez: – Uraim, atyámfiai, emlékeztek atyám érdemeire. Ti jó lélekkel voltatok hozzám, és nem ti rendítettétek meg uralmamat, melyet tőletek kaptam. Hálás vagyok azért istennek és tinéktek mérhetetlenül. Tudjátok, hogy az elmúlt napokban újra mennyi belháborúság közt hányódott uralmam, magam is mennyi veszedelem és viszontagság közt forogtam: nem szükséges, hogy mindezt előtökbe idézzem, sem hogy meghallgassátok. Láttatok vagy hallottatok úgyis mindent. Gondolom, nem feledtétek el, hogy boldog emlékezetű atyám a ti hozzájárulásotokkal minő házassági szerződést kötött felőlem e fejedelemmel. (Kezével az ott álló Zsigmondra mutatott.) Hiszem, hogy ami akkor tetszett nektek, most is tetszeni fog. Íme hát, jegyesemből királlyá teszem őt; neki adom a királyságot és koronát: úgysem szeretitek a hatalmas birodalom felett a nőuralmat; a történtekből magam is látom, ez nem is elegendő ily zabolátlan nép fékentartására. Ekkor maga mellé és a nemzet elé állította az őrgrófot és mondotta: – Ez az én uram és férjem, ez a ti királyotok. Szánjátok meg az országot, és tovább ne öldököljétek egymást. Békesség a világ legfőbb java: óvakodik a szomszédság, ha a nemzet egyetért. Tetszett a királynő beszéde minden jelenlevőnek. Azon a pünkösd napján tehát Zsigmond őrgrófot élete huszadik évében a többi magyar király módjára nagy pompával, ünnepélyesen felkenték királlyá és megkoronázták.
IV. Horváti János bán megbüntetéséről



Szerencsésen elnyervén Zsigmond király Magyarország kormányát, Mária királyné az elszenvedett bajokért bosszúra hevülve, gyakran sürgette Zsigmond királyt, hogy torolja meg sérelmeit; rábeszélte, noszogatta, egyre sírt és ezerféleképpen szemére vetette viszontagságait. Azokban a napokban Horváti János bán a maga biztonsága érdekében a királyi Pozsega várába húzódott. Zsigmond király pedig feleségének folytonos siralmaitól felindulva, csapatokat gyűjtött és azt színlelve, hogy a Dunán át Bulgáriába küldi, ostrom alá vette a nevezett várat. Megszállás alá vétetvén tehát az említett erősség, keményen vívták hadi gépekkel; az ostromlottak kétségen kívül tudták, nincsen remény megtartására: egy éjszaka – midőn sötétbe borul a föld és alkalmat ad alattomban végzett dolgokra – Horváti János bán kiszökött a várnak azon részén, amerre Laczkfy István vajda és Simontornyai István őrködtek, kik hamisságból csatlakoztak a királyi hadjárathoz, és futva megmenekült. Azon az éjszakán átkelt a Száva folyón, nem tudni, sajkán-e vagy úszva, s elmenekült Dobor várába, mely Boszniának Ozora nevű részében fekszik. Ott találta Pál zágrábi püspököt és számos bűntársát. Abban az időben a bosnyákok, dalmátok és horvátok János bán és a vele levő országnagyok rábeszélésének engedve eltántorodtak a magyar koronának tartozó köteles hűségüktől, s az ország szegélyét tűzzel-vassal váltig pusztították. Ezért Zsigmond király csapataihoz más csapatokat toldott, s hogy ezt az országot hatalma alá hajtsa, a várat – melyben a hűtlenek húzódtak meg – megvívja: mindenfelől összeszedett számos haddal átkelt az említett Száva folyón, és nagy hatalommal benyomult a bosnyák királyságba. János bán pedig megrémülve a nagy királyi hadtól, akárcsak előbb, inkább a futásban bízott, mint a vár bástyáiban; mielőtt az ostromgyűrű bezárult volna, sok egy húron pendülő cinkosával együtt kiment a várból, és szökevényképpen bolyongott dombokon és meredek hegyeken át. Ez a futás azonban nem sikerült: a királytól vetett kelepcébe esett és elfogták. Zsigmond király pedig megvívta Dobor várát, a bosnyák királyt, valamint Dalmáciát és Horvátországot hűségére térítvén, hazatért: János bánt Pécs városában – amint a haragos királyné kívánta – borzalmas módon kivégeztette. Először lófarkra kötözve vonszolták végig az utcákon, azután tüzes harapófogókkal csipdesték, végül felnégyelték és részeit a jövendők rettentő okulására a város kapuira szegezték; oly kegyetlenül bántak vele, ahogyan ő bánt másokkal. Még sok mást is megöltek; a zágrábi püspököt ugyan nem ölték meg, de soha életében nem térhetett vissza püspöki székébe.



V. Zsigmond király moldvai hadjáratáról
Ím ez idő előtt, midőn Magyarország női kormány alatt súlyos viszályok között hánykódott, a moldvaiak és a havaselveiek nem törődtek a királyi kormánnyal, de azután észretértek és meghódoltak Zsigmond királynak. Ő ugyanis koronázása után a negyedik évben újból fegyvert fogott és megtámadta, hogy hódolatra kényszerítse őket. Abban az időben István vajda uralkodott Moldovában. Értesülvén a király támadásáról, összeszedte népe minden erejét, s amerről a királynak jönnie kellett, a hegyeket és meredek utakat torlaszokkal zárta el és íjászokkal őriztette. A király nem tudott a kelepcéről, s midőn leszállt a hegyekből, mindjárt teméntelen íjászra akadt. Dárdák is hullottak az emberekre, lovakra, s a nyilak sűrű zápora az egész királyi sereget elborította. A király vitézei azonban bátor kézzel próbálták menteni életüket, leszálltak lovaikról és nagy vitézül a valahokra rontottak, sokat megöltek közülök és megfutamították őket; a menekülőket a meredek hegyi szakadékokon át üldözték, ölték. A király tehát karddal vágott magának utat és egészen az említett István vajda székhelyéig nyomult. Mikor aztán a vajda látta, hogy egyebet sem tehet, kegyelmet kell kérnie, elment a királyhoz, s hogy elkerülje méltó, súlyos büntetését, a hatalmasabb valah urakkal együtt a földre borult és ily szavakkal könyörgött a királynak: – Dicsőséges fejedelem! Bocsánatot kérünk tőled, királyi kegyelmed meg ne tagadjon minket; hűséggel tartoztunk volna, de vakmerők voltunk, mégis hisszük, hogy kegyesen könyörülni fogsz: irgalmazz hát nekünk, akik eléd borulunk, s királyi méltóságod dicsőségére válik, ha engedetlenségünk büntetése helyett, kegyelmet adsz. Mert por vagyunk talpad alatt. Te vagy a mi királyunk, urunk. Gonoszságaink nem érdemelnek irgalmat, de királyi kegyességed megadhatja azt. Így szólván, mindnyájan meghajtották magukat és könyörögtek, hogy elnyerjék a király jóindulatát. Zsigmond király erre így felelt: – Ámbár királyi felségünk megsértése méltán büntetést kíván, hogy azonban hírünk dicsőségét kegyetlenség bűne ne mocskolja, irgalmazunk nektek és feledünk; újfent kegyelmünkbe fogadunk, mintha nem vétkeztetek volna.



István vajda és övéi erre a király lábához kúsztak és megcsókolták ruhája szegélyét: azután igaz hűséget és évi adót ígértek; mindezt erős hittel pecsételték meg. Ezért Zsigmond király visszafordult, vitézeit és fegyvereit egy évig pihentette.
VI. Zsigmond király havaselvei hadjáratáról és Mária királyné haláláról
Zsigmond király ezután, uralkodásának hatodik esztendejében a havaselvei népek ellen fordította fegyverét. Ez a nemzetség nem bízott a maga erejében, védelmére erős török sereget hívott segítségül. Mikor tehát a királyi csapatok átkeltek a hegyeken és leszálltak ama föld síkságára, a két ellenséges sereg, elrendezvén hadsorait, zászlait egymás ellen fordítva birokra kelt. A törökök és a valahok megrémültek a sok zászlótól, a királyi sereg fényes fegyvereitől és csúfos futásnak eredtek. A királyi sereg pedig üldözte őket, amennyire csak tudta. Jobbra-balra hullottak a törökök és a valahok; és még sokkal többen hullottak volna el, ha a király vitézeinek lovát nem nyomja a rajtuk ülők súlyos fegyverzete és lépést tarthattak volna a futókkal: így ezek a következő éjszaka átkeltek a Dunán és biztonságba jutottak. Miután Zsigmond király megszalasztotta az ellenséges sereget, KisNikápoly várát vette kemény megszállás alá. Törökök és valahok védték, a falak közül gyakran kirohantak, és nagy zavart keltettek a királyi seregben. A király pedig hadi gépeket hozatott, a vár nagy részét rommá lőtte és elfoglalta; a védők egy része elesett, más rész fogságba került, a várat magyar őrség szállta meg. Ama vidék lakosságát végül így engedelmességre kényszerítve, diadallal és szerencsésen megtért Magyarországba. Alig hogy visszaérkezett, Mária királyné súlyos betegség után eltávozott a királyságból és az életből. Halála Zsigmond királynak nem kis gondot okozott. László lengyel király ugyanis az elhunyt királyné húgának, Hedvignek férje volt. Azt gondolta, megszerezheti feleségének elhalt nénje királyságát; Zsigmond király ellen nagyszámú sereget indított. A főtisztelendő atya, Kanizsai János esztergomi érsek úr nagy hadsereggel megerősítette az ország határát: másképpen a nagyravágyó fejedelem ugyancsak megzavarhatta volna Zsigmond uralmát, mivel a király ez időben távol volt.



VII. A harminckét nemes fejevételéről
A dolgok menete nemcsak a hatalmas királyokat, de még az állapotuk folytán hallgatásra kényszerült, szerényebb sorsú embereket is kizökkenti megszokott rendjükből, megváltoztatja lelkületüket, és árkon-bokron át hajszolja őket. Míg ugyanis az emberek sorsa kedvező úton halad, jó dolguk felemeli lelküket és arra készteti, hogy vakmerő dolgokba elegyedjenek. Míg Zsigmond királyt kedvező szerencse kísérte, dölyfös lelke arra törekedett, hogy azokat a jeles nemességű országlakókat, akik azelőtt, a királyné szerencsétlen kormányzása idején, ellene és a királyné ellen súlyosan vétkeztek, vagy a maga hűségére bírja, vagy halállal veszejtse el. Azok ellenben megátalkodva esztelen nyakasságukban, inkább halni akartak, semhogy nemszerette fejedelem alatt éljenek. Ilyenek voltak azok a nemesek, akiket a mi korunk „harminckét vitéz” néven ismer. Közéjük tartozott a Hédervári urak közül való, nagy nemzetségből eredt Kont István vitéz; dicső és hírneves volt minden magyarok között, virtusa és vitézsége ma is emlékezetes; nemcsak szóbeszéd tárgya, de lantpengetés mellett is éneklik. Ezek a vitézek kóboroltak, bujdostak, és nem kis pironságára voltak Zsigmond királynak; megtudta, hogy lázadást terveznek, meghagyta hívének, Vajdafi Györgynek, csellel vagy erővel fogja el őket és hozza elébe: Vajdafi inkább csalfa volt, mint vitéz. Midőn tehát a nemesek ellenségtől mit sem tartva, a Száva folyó mentén táboroztak, s kellemes hajnali álmukat aludták – Korpádi János kivételével, kiről azt mondják, hogy a hajnal mindig talpon találta – álmukban tört rájuk Vajdafi György. Mire felserkentek, fegyver között voltak. Vajdafi hitegetéssel állt elő, nevezetesen azt ígérte, hogy visszaszerzi nekik a király kegyelmét: de mindenképpen megrémítette őket, mert több volt a fegyvere, vitéze. Midőn azok megértették, hogy a küzdelem az ellenséggel egyenlőtlen lenne, hajlottak ígéretére. Haram várába érve azonban kemény bilincsbe verték őket és kocsikon Buda városa felé indították. Míg kísérték őket, összebeszéltek a nemesek, hogyha a király színe elé kerülnek, egyetlen szóval sem köszöntik; úgy is történt.



Zsigmond király alattvalóitól környezve, középen ült, mikor a nemesek megjelentek színe előtt. Egyikük sem nyitotta üdvözlő szóra száját: fejet, térdet nem hajtottak, másképpen sem hódoltak neki. Ez a sértés nagy haragra gyújtotta Zsigmond királyt. Hirtelen dühében, Buda városában, Szent György vértanú terén lefejeztette valamennyit. Mondják, hogy midőn magát Kont Istvánt vitték fővágásra, emelt fejjel, a csapással szembefordulva várta a halált, és azt mondta: már számtalanszor látta fenyegető vesztét, és szeme sem rebbent – most sem remeg, amikor valóban megölik. Mondják, hogy ezek a nemesek harmincegyen voltak. Midőn azonban végeztek velük, Kont Istvánnak Csóka nevű fegyvernöke nem tartóztatta könnyeit és sűrű jajszóba tört ki; láttára a király így szólt: – Szüntesd, fiam, könnyeidet és hagyd abba a sírást; magam leszek gazdád, és többet adhatok neked, mint ama lenyakazott. Mondják, az ifjú így felelt erre: – Cseh disznó vagy, sosem szolgállak. Erre parancsot adott a király, és ő is osztozott gazdája sorsában. Így tellett ki a fent mondott szám. Miután ezek a vitézek vérüket és lelküket kiadták, Buda külvárosában Úti Eledelünk kápolnája temetőjének szentelt földje borította őket örökös lakásként. Ezeknek a vitézeknek halála pattantotta ki a szikrát a lappangó parázs alól, s a láng utóbb igen magasra csapott Zsigmond és a magyarok között; nem is volt nyugodalmas uralkodása halála napjáig.
VIII. Zsigmond király szerencsétlen csatájáról Nagy-Nikápoly vára ellen
Lajos király hajdan való szerencsés uralkodása idején a görögök közt súlyos visszavonás támadt, belső egyenetlenségekben vergődtek. Két ura volt ugyanis a görögöknek, és ha nem is származtak egyazon szülőktől, mégis mind a kettő császári származású volt és magának vitatta az uralmat. A többi görögök tetszésük szerint szerették, követték az egyiket vagy a másikat: s a bizonytalan császári címért belháborúban mérkőztek. Midőn egyikük látta, hogy alulmarad, elragadta a bosszú vágya, és I. Amurat török császárt – e méltóságban a harmadik volt – segítségül hívta; jutalmakat és egyebeket ígért neki, ha Ázsiából Görögországba siet. Könnyű volt erre rávenni a török császárt, kit már amúgy is ilyen vágyak hevítettek és



minden erejéből erre törekedett. Megállapodás szerint a görög áthozta hajóival őt és csapatait a Hellespontuson Thráciába, hogy a háború végeztével a hajókon ismét majd visszaszállítsa. E megállapodás folytán kerültek a törökök Ázsiából Európába. A görögöknek ez a visszás munkája olthatatlan máglyát lobbantott lángra Európa földjén, mely azóta is lobog; sanyarúságunk hajtása ugyancsak bőven kisarjadt földjeinken is. Amurat ugyanis nem gondolt arra, hogy megtartsa ígéretét, hanem elméjében azt forgatta, mi hasznot húzhatna ebből. Napról napra ürügyet talált arra, hogy halogassa a háborút: várta, hogy a görögök kölcsönösen öldököljék, gyöngítsék egymást, mígnem ő veszedelem nélkül támadhat, könnyen fölébük kerekedhet és elnyomhatja őket. Reményében nem csalatkozott. Mikor a folytonos háborúktól a görögök elgyöngültek, segélyforrásaik kimerültek s érezte, hogy nem sokat várhat tőlük: mihelyt alkalom adódott, ellenük fordította fegyverét; igen ügyesen elfoglalta a Hellespontus partján álló Gallipoli városát; a többi görög várost is ostromolni kezdte, földjeiket pusztította, egyre tovább nyomult, meg nem állt, míg nagy részt nem hajtott a maga uralma alá. Ezen eset óta a törökök napról napra gyarapodtak, és mikor Lajos király halála után Magyarország kormánya Zsigmond királynak jutott, Bajazet török császár, ki épp oly éleseszű és alkalmatos uralkodó volt, mint atyja, Amurat, de nagy tettekre még merészebb: rövid idő alatt uralma alá hajtotta részben erővel, részben behódoltatással egész Thráciát, Thesszáliát, Macedóniát, Phóciát, Beotiát és Attikát. Haddal támadott a misiaiakra, akiket bulgároknak nevezünk, s akik Zsigmond király hűbéresei voltak. A király elküldte Bajazethez követeit és megüzente neki, hagyja abba a jog szerint az ő uralma alá tartozó ország támadását: a török császár ürügyekkel halogatta a választ, eközben már elfoglalta egész Bulgáriát; azután egy ház összes falát telefüggesztette mindenféle fegyverekkel, lándzsákkal, pajzsokkal és íjakkal, amilyeneket a törökök az ellenség ellenében használnak – bevezette ide a király követeit, és állítólag így szólt hozzájuk: – Térjetek vissza királyotokhoz és mondjátok meg neki, hogy, amint látjátok, nekem is van elég jogom ehhez a földhöz. – Egyben kezével a falakon függő fegyverekre mutatott. Zsigmond király lelkét ez ugyancsak félelemmel töltötte el, bosszútól tartott. Ezért uralkodásának tizedik évében, az Úr megtestesülésének 1396. esztendejében felindította birodalmának minden fegyveres erejét és nagy



sereget gyűjtött. A nagy királyi hadi vállalkozásban a burgundi herceg meg a francia, vagyis gall nemzet is részt vett, sok fegyvert és harcos vitézi csapatokat hoztak. Ennek a fegyveres nemességnek címerei Budán, a Domonkos-rendi barátok Szent Miklós hitvallóról elnevezett kolostorában, falra akasztott festett képeken az én időmig megvannak emlékezetül. Zsigmond király megindította hatalmas seregét, átkelt a Dunán; nem félt a török császártól, sőt állítólag ezt mondotta: – Félhetünk-e embertől, mikor annyi a lándzsánk, hogy még az eget is feltarthatnánk, ha ránkszakad? Rácországon kegyetlen dühvel, nagy fosztogatással és szörnyűségek zaja közepette haladt át; eljutott Bulgária széléig. Ott Orehovo és Viddin várát s ama részek számos más, harcos török keze védte erősségét a maga és övéinek sok vérontása árán hadi erővel megvette; az esztendő vége felé, amikor a szőlőtőkék édes gyümölcsüket megadják művelőiknek, Szent Mihály főangyal ünnepe táján, Nagy Nikápoly vára alatt ütötte fel táborát. A törökök gyakran kirohantak a várból, és ingerelték a király seregét; sokakat megsebesítettek, maguk még gyakrabban tértek vissza sebbel. A török császár pedig – akit véneink, mint már mondottuk, Bajazetnek neveztek, Secundini Miklós pedig a törökök családjáról és eredetéről Aeneas senai püspökhöz írva, Chalapnak nevezi őt – midőn meghallotta, hogy a király nagy hadi sereggel az ő birodalmába tört, minden hadnépének erejét fegyverbe szólította és vitéz seregével közeledett, hogy a király hadjáratának gátat vessen. A gallokat, vagyis a franciákat felizgatta az ellenség közeledésének híre, a királyhoz mentek és arra kérték, engedje meg, hogy ők kezdjék meg a csatát, amikor a vérengzés a legkegyetlenebb. Mikor tehát mindenfelől feltűntek a török császár zajgó csapatai, s a nagy erővel vonuló pogányok szembejöttek a király táborával: a franciákat esztelen vágy szállotta meg, hogy megkezdjék a csatát. Mielőtt az összes királyi csapat hadi rendbe állt, s az összes zászló kivonulva csatába bocsátkozott volna: ők kisiettek a táborból és szokásuk szerint rögtön leszálltak a lóról, hogy gyalog harcolva rontsanak az ellenséges csapatokra. A két ellenfél közt kemény tusa támadt. Mikor a magyarok meglátták, hogy a franciák felkantározott lovai a királyi tábor felé vágtatnak, nem ismerték a harcnak ezt a módját: azt hitték, hogy az ellenség valamennyi franciát megölte; nagy riadalom támadt, otthagyták a tábort és a hadi felszereléseket, mindenfelől összekeveredtek a mezőn, s az ellenséggel szemben keményen védekezve, futva hátráltak. Hatalmas



öldöklés lőn. Sok magyar esett el, és sokan estek fogságba. A király is csak egy hajó segítségével menekült; nem kellett hozzá az ég – ahogyan állítólag kérkedett – az ellenség fegyvere is elegendő volt, hogy összemorzsolja.
IX. A Zsigmond király elleni összeesküvésről és fogságáról
Jaj! Mostoha szerencse vezérli az ember sorsát, s míg a kívánt ösvényekre tart, mennyi ellenségeskedés, mennyi gyűlölet támad! Hiszen Magyarország legnagyobb nemzetségei, a jóbarátok is közben ellenséggé váltak. Zsigmond királyt eddig szerette nemzete, ámde hadinépének nagy veresége után meggyűlölte. Félt, hogy mivel rosszul vezérelte őket, gondatlanságáért még meg is büntetik, mint népe hajdan a perzsák királyát, Xerxest, ama szerencsétlen végű görög háború után. Szinte bujdosva hajózott evezős gályával a Duna habjain és a tenger vizén át Konstantinápoly városába, onnan Rhodosba, majd azután Dalmácia és Horvátország partjaira. Hatalmas főurak kísérték: János esztergomi érsek úr és öccse, Kanizsai István; közbenjárókat küldtek az ország főuraihoz, hogy a király érdekében tevékenykedjenek. Eközben a fentebb említett Laczkfy István vajda és Simontornyai István, kiket régi bűn terhelt, számos társukkal egyetértve, azt akarták, hogy Zsigmond király ne uralkodjék tovább. Ezért követeket küldtek a fenséges ifjú Lászlóhoz – a sok esztendővel azelőtt megölt Károly király fiához –, aki akkor apja után Apuliában uralkodott; azt ígérték neki, hogy könnyen kezére adják Magyarország kormányát. László azonban nem felejtette el, minő balsors érte apját, amikor a magyar koronát kereste; ezért noha azt ígérték neki, hogy Zsigmond királyt eltávolítják, és békességgel adják át neki a kormányt: lassabban indult Magyarország megszerzésére, mint atyja. Mikor tehát észrevették, hogy bár nehezen, de mozdítható, nem állottak el szándékuktól. Abból a célból, hogy könnyebben valósíthassák meg akaratukat, a két István követek útján esküt és levelet szerzett László királytól, hogy ha elnyerte a koronát, jóváhagyja azt, amit az ő nevében műveltek az országban. Ez a hűtlenség a nemesség nagy részét tévútra vezette. Sokakon megmaradt e bűntett bélyege: nemzetségük mai napiglan és mindörökre paraszti sorra került. – Titkon intézték a dolgot, de a király mégis megtudta.



Ezalatt teltek, múltak a napok, és Zsigmond király másfél évig a tengermelléken tartózkodott, s némely nagyurak segítségével, különösen az esztergomi érsek, a Kanizsai urak és Maróthi János bán támogatásával királyi székébe visszahelyeztetett. Tudott a két István ellene való mesterkedéseiről, mégse gyűjtött ellenük sereget, hogy megfenyítse őket. A király visszatérése után ismét három és fél esztendő múlt el; eközben ellenfeleinek, az összeesküvőknek száma egyre nőtt: szinte Magyarország egész népét megrontották: mindenki rossz szemmel nézte a királyt. Növelte a magyarok ellene való gyűlöletét, hogy megölette a harminckét nemest, hogy a nikápolyi hadjárat szerencsétlenül végződött, továbbá az is, hogy a király özvegységre jutva, feslett életet élt, erőszakkal szűzeket rontott meg – a magyarok meggyűlölték ezért. Az említett két István sok rábeszélése is bujtogatta a népet. Mindazok, akik így gondolkoztak, együttesen elhatározták tehát, hogy a királyt alkalmatos időben elfogják. Az Úr megtestesülésének 1401. évében, éspedig tavasz legszebb szakában, mikor a Bika jegyében múlnak a meleg napok, és a fák zöld lombokkal és levelekkel ruházzák fel a kemény télben lekopaszodott ágaikat: azon a napon, melyen az Anyaszentegyház Szent Vital küzdelmének dicső győzelmét ünnepli, az ország főurai megbeszélés ürügye alatt álnokul a királyi palotába mentek, és maguk közé kívánták a királyt. Midőn a király megjelent, előbb szemére vetették mindazt, amit gaztettük ürügyéül kieszeltek, aztán nagy zajjal kezüket vetették rá: és ha szót nem emeltek volna mellette azok, akik szerették, ott nyomban Julius Caesar módjára számos sebtől vérezve lehelte volna ki lelkét. Ama napokban a Garai házban volt két szép jellemű ifjú, apjuk néhai Garai Miklós nádor volt, kit annak idején a királyné oldalán öltek meg: egyikük apja nevét viselte, a másik János nevezetű. Azt gondolták, hogy ezek az ifjak apjuk halála miatt neheztelnek a királyra – noha kivált őmiatta rótt ki büntetéseket –, ezért alkalmasnak gondolták őket fogva tartására, s a királyt ezeknek az ifjaknak adták át, hogy őrizzék Siklós nevű várukban.
X. Zsigmond király szabadulásáról
Míg Zsigmond király a fogság keserveit viselte, azok akik keserű szívvel voltak iránta, nyíltan állottak elő addig csak titkon szőtt ármányaikkal. Gondolták, már senki sem áll terveik útjában. Nagy sereggel



nyíltan összejöttek, gőgösködtek, felemelték ama László király zászlaját és hordozták országszerte. És ha ama zászlóval valamely városba értek, az egyházi rendet arra kényszerítették, hogy körmenetben tisztelegve vonuljon eléje. Eközben tudatták László királlyal, hogy minden kedve szerint elintéződött, siessen. Mikor aztán László király meghallotta, hogy Zsigmond fogoly, az ő pártja megerősödött, minden készen várja: meghallgatta a hívogatók szavát, gyorsan felkészült és Magyarországba vette útját. Zsigmond király pedig az említett várban keserves fogságában szomorú napokat töltött, királyi szeméből sűrűn hullatta a könnyeket, áztatta sápadt orcáit. A király folytonos kesergését, szüntelen könnyhullatását gyakran látta azoknak az ifjaknak anyja is, kikre a király őrizetét bízták. Feltámadt benne a részvét; lágyszívű volt – hiszen ilyen az asszonyi természet szívére vette a dolgot. Fiaihoz ment és így szólt hozzájuk: – Kedves fiaim, vajon jobban megbántott-e titeket ez az ember, mint az ország többi lakosait, hogy mások nem akarták vállalni őrizetét, csupán ti voltatok kénytelenek magatokra venni fogva tartását? Boldogult apátok előttem mondott szavai jutnak eszembe. Azt mondogatta ugyanis: a törvényesen megkoronázott királyt még akkor sem szabad elhagyni, ha valóságos barom. Ezekben az ügyekben mások tehetnek, amit akarnak, de az én kívánságom az, ti álljatok félre. Mert ha megteszitek, amit ellenségei remélnek tőletek, hogy megölitek: a kiontott királyi vért felróják minden maradékotoknak. Lehet, hogy a többiek új adományokat várnak az új királytól, kit majd behoznak, de ti gyűlöletesek lesztek előtte. Mit vártok a királygyilkosság bűnétől? Minő méltóságot kaphattok az országban ti vagy maradékaitok, ha kezeteket beszennyezitek ezzel az aljas bűnnel? Ő meg van koronázva, királyként tisztelték számos évig, azt azonban, akiért tevékenykednek, még nem ismeri az ország, még nem királyunk. Hagyjatok fel, fiaim, azzal, hogy ezen ember élete ellen áskáljatok, óvakodjatok attól, hogy házatok nagy tisztességét ekkora bűnnel szennyezzétek be. Tudjátok, hogy apátok meghalt ezért a királyért: bizonyára azt is jól tudjátok, hogy László a megölt Károly király fia. Ha megszerzi Magyarország királyi pálcáját, azt hiszitek, megfeledkezik apja haláláról, melyben apátoknak oly nagy része volt? Ha azonban ez a fogoly tovább is uralkodhatik, ha megteszitek azt, amire rábeszéllek, dolgaitok bizonyára jó végre jutnak: és nagy érdemet szereztek előtte, akiért apátok vérét ontotta.



Ennek hallatára az ifjak megdöbbentek és sokáig zavartan álltak: anyjuk beszéde nagy gondba döntötte őket. Míg különböző tépelődésekkel töltötték az időt, az eszes asszony Zsigmond királyhoz ment és így szólt: – Zsigmond király, tudd meg, ellenségeid új királyról és a te eltávolításodról gondolkodnak. Arcodra hulló szüntelen könnyeid megindítottak engem, szívemet meghatották sűrű sóhajtásaid, fiatal korod és részvétet keltett bennem nagy keserűséged. Asszonylétemre én egyedül dolgozom szabadulásodon: töprengésemben azonban valami rémit és gyakran visszatart. Attól tartok ugyanis, ha kiszabadítalak, elveszítem két fiamat, akiket ismersz. Ha tehát híven megígéred, hogy újra hatalomra kerülvén, megemlékezel jócselekedetemről, és nem tagadod meg sem őket, sem engem: a legnagyobb buzgalommal gondoskodom szabadulásodról. Zsigmond király erre nyomban a földre borult és kiterjesztett karral kúszott hozzá, hogy megölelje lábát, remegő, sírós hangon szólott: – Tedd ezt, asszonyanyám: bizony, ha visszanyerem országomat, ha életben maradok, nagyobb baj érjen engem, mint a mostani, ha valaha is megfeledkeznék rólad és fiaidról. Soha többé akkor isten szabadulásra ne juttasson. E naptól fogva téged anyámul, őket testvéreimül fogadom: ezt ígérem neked és nekik erős esküvéssel. Sok rábeszéléssel ezután az asszony meggyőzte fiait: kibocsáttatta a királyt és eltávolította ellenfeleinek mohó tekintete elől; titkos megállapodással a morva őrgrófságba kísértette.
XI. Zsigmond király Magyarországba való visszatéréséről
A király szabadulásának híre nagy rémületet keltett ellenségeiben, ám az ő ügyének csak javára szolgált. Mikor ugyanis azok, kik fogva tartásáért haragudtak, megtudták szabadulását, mintegy mély álomból ébredve, bosszúra készültek sértői ellen, s minden erejükkel vissza akarták hozni a királyt Magyarország fenséges trónjára; a másképp gondolkodók falvait és földjeit fosztogatták, dúlták. Közöttük volt a kegyetlen, nagyszigorúságú Maróthi János bán. Még a korunkbeli vének is emlékeznek pusztításaira. Másfelől a másik párt is megfeszítette erejét: védekezett és támadott. Mindenütt felcsapott a viszály lángja, folyt a rablás, a nagydühös erőszaktételek. Zsigmond király ekkor szülőföldje népének hadával és FelsőMagyarország főurainak erős csapataitól kísérve – miután ama felső



magyarországi részek nem tántorodtak el hűségétől – hatalmas segítséggel ismét Magyarországba jött. Nem került sok nehézségébe, s újból átvette a királyi kormányt; Buda vára ugyanis, mely az egész országnak mintegy főerőssége, hívei kezében volt. Apulia királya azokban a napokban érkezett meg, miután akik behívták, folyton hajtogatták, hogy vegye kezébe az ügyeket; már Dalmátország határára ért, midőn meghallotta, hogy Zsigmond király épségben Budán van, és hogy Magyarország dolgai kívánsága szerint fordultak. Ezért nyomban megváltoztatta szándékát, megfordult és visszatért atyai országába; mondják, apja és saját sérelmén felindulva, ekkor levelet írt Zsigmond királynak és arra kérte, fizessen méltóképpen azoknak, akik most mellette állanak, de az a szokásuk, hogy mindig új királynak örülnek.
XII. Zsigmond királynak István vajdára és a többi hűtlenekre szabott büntetéséről
Bármennyi súlyos baj nyomasztotta, a király nem mutatta mindjárt visszatérése után neheztelése vesszejét a bűnösöknek. Csupán jószágaikat vette el és adományozta híveinek: haragját azonban nem éreztette a hozzá sietőkkel, a kegyelmet kérőktől sem vonta el királyi hajlandóságainak kegyelmét. Jóakaratot színlelt, édes csalétket mutatott a kisebb embereknek, hogy annál könnyebben megfoghassa a nagyokat, akik bűnösek voltak veszedelmében. A ravasz király eltitkolta lelke súlyos fájdalmát, s eközben híveinek száma napról napra gyarapodott. Ezért a király utóbb felbátorodott, híveinek Kőrösudvarhely városába országgyűlést hirdetett, a szlavón részeken. Rendelt napra a nemesek nagy tömegébe nagy bűne elhozta oda Laczkfi István vajdát is: bízott vagy a király kegyelmében, vagy fegyvereseinek sokaságában, mert maga sem hozott kevesebbet, mint a király. Egy napon tehát, midőn a király és az országnagyok, köztük maga a vajda is, egy házba gyűltek, a tanácskozás kellős közepén elfogták István vajdát és rögtön lefejezték. Mikor halálának hírét emberei megtudták, nyomban fegyvert fogtak, hogy bosszút álljanak. Bizonyára nagy vérontás támadt volna, de ekkor a magas házból ledobták holttestét és mielőtt gonoszat cselekedhettek volna, valaki így kiáltott rájuk: – Hagyjátok abba, nyomorultak, hagyjátok abba, veszendő népség: látjátok, oda van már, akiért fegyvert fogtok!



Erre dühük lecsillapult és ki-ki megfutott, hogy biztonságba jusson. Ezt az István vajdát egyéb gonosztettein kívül felségsértésért végezték ki, melyet a vád szerint akkor követett el, mikor a nikápolyi vereség után Zsigmond tengermelléki részeken volt. Mondották ugyanis, hogy követeket küldött Bajazet török császárhoz és össze akarta házasítani annak lányát László királlyal; ez volt a feltétel, hogy Bajazet megsegíti Zsigmond király ellen Lászlót. Nyomatékul nagy török sereget hozott be Magyarország Száva és Dráva közötti részeire, és ez nagy dúlást vitt végbe. Törökök addig nem járták Magyarország földjét. Akkor törtek először Magyarországba, s láttuk, minő pusztításokat végeztek a szerémségi városokban: épületeik romjai még most is mutatják, hogy bizony nem kis városok voltak ezek.
XIII. Zsigmond király római királlyá választásáról és Galambóc várának szerencsétlenül végződött ostromáról
Bűneiért miután István vajda elnyerte büntetését, és társai is részben halállal, részben száműzetéssel bűnhődtek, megszűnt a király ellen mindennemű ármánykodás. Életében sem volt többé belső zavarokkal dolga, nyugodtan országolt. Miután ifjúkorában annyi viszontagság érte, erkölcse és élete megjavult; uralma megszilárdulván, külső nemzetek is felfigyeltek rá és huszonháromévi magyarországi uralma után római királlyá választották. Ezért a király, fellelkesülve e nagy fejedelmi méltóságtól, nagy seregeket gyűjtött és ismét a török megtámadásával próbálkozott: nagy haddal vette körül Galambóc várát, mely Rácország földjén, a Duna mentén magas sziklán áll, s abban az időben török kézen volt. Az ellenfelek összemérték erejüket, és mindig Zsigmond csapatai kerekedtek felül: végül övéinek sürgetésére maga a török császár, Chalap érkezett oda nagy hadi készülettel és úgy látszott, hatalmasabb a királynál. Ezért a király, miután övéi mindenfelől vereséget szenvedtek, elhagyta a csatateret, átkelt a Dunán és megmenekült az ellenség kezéből. Ebben a csatában ugyan sokan estek el, legnevezetesebb azonban egy Cserni Száva nevezetű férfi volt, ott esett el s a vitéz, nagy harcos emlékét még korunk is szomorú szívvel őrzi.
XIV. A huszisták eredetéről



Nemcsak a halandók dolga folyik szabálytalanul, de isten engedelmével még a vallás is időnként kitér rendjéből. Zsigmond királyságának fent elmondott idejében ugyanis nagy meghasonlás támadt a keresztény vallásban; Wycliff János Angliában, másfelől Húsz János Csehországban támasztotta a bűnös eretnekség dögvészes kórságát és megfertőzte az emberi elméket; ez lassanként terjedt, növekedett. Ezeket a szektákat kivált Csehországban és részeiben, a mi közvetlen közelünkben huszistáknak nevezzük. A katolikus hitnek e szörnyű versenytársán kívül ama napokban egy Adamitának nevezett gyalázatos rend bukkant fel, ha ugyan bitorolhatja a rend nevet; ki alapította, nem tudom; mondják, telve voltak bűnös hajlandósággal; tagjaik mindkét nemből kerültek ki, öregek, ifjak egyaránt, s úgy tudom, szabadon hódolhattak a test gyönyöreinek. Híveik azt mondták, hogy ezt a rendet maga a világ teremtője alapította, a dolgok kezdete idején és meghagyta, hogy mindenüket tegyék közössé, növekedjenek és sokasodjanak. Meztelenül jártak és barlangok rejtekében laktak. A szentségeket – ha ugyan szentségnek szabad nevezni, amit cselekedtek – eloltott lámpáknál, sötétben szolgáltatták; elöljárójukat cseh nyelven othec-nek, azaz atyjuknak nevezték. Azt az igét, hogy növekedjetek és sokasodjatok, korra való tekintet nélkül úgy töltötték be, hogy kölcsönösen ölelkeztek és nyakra-főre szolgálták a testi vágyat. Alighanem nagy segítségükre volt az ördög, ki ezzel vetett cselt az emberi nemzetségnek, az szerezte ezt a babonaságot, terjesztette, szélesítette hálójukat. Így tehetett a felekezet vénje mindenféle csodajeleket; egyebek közt, ha megparancsolta a levegőben szálló vagy vad, sötét berkekben rejtőző madaraknak, hogy jöjjenek elő, rögtön megjelentek és meghajtott fejjel hódoltak neki. E boszorkánymester csodajelekkel akarta hálóba keríteni azokat, akiket nem vonzott felekezetének gyönyörűsége; ez meg is történt. A szent hitnek e veszedelmes kiforgatása rövid napok alatt annyira elterjedt, hogy azután az említett huszistákat nagy erővel és sok haddal is csak alig tudták legyőzni és megszüntetni.
XV. Zsigmond királynak a huszisták ellen vívott háborúiról és Husz János megégetéséről
Római királyi tisztéből folyóan Zsigmond király a katolikus hit oltalmára volt hivatva, az említett huszisták seregei egyébként is éppen



szülőföldjét dúlták és a felekezetükön kívül állókat tűzzel-vassal kegyetlenül irtották: ezért nemegyszer hívta fegyverre ellenük a magyar meg német hadi népének fegyveres erejét; nem irgalmazott öröksége földjének, népének, és a cseh királyságban nagy dúlásokat tett. Ezek azonban nem hajoltak meg: mintegy Krisztus vére nevében keltek harcra és címerül zászlaikra, pajzsaikra és más hadi eszközeikre a kehely képét festették. Csapatostul tömörültek valami Zsiska nevű erőteljes, félszemű ember körül; torlóikon még keményebb torlást tettek s abban az országban nemcsak a hit dolgában, de az emberi ügyekben is szörnyű zűrzavar támadt. Ebből az okból mind a két fél nagy emberveszteséggel sokat harcolt. Különösen azon a napon, amikor a két ellenfél nem messze Kothum-bánya [Kuttenberg] bányavárosától, nyílt mezőn ütközött meg, mindkét rész súlyos veszteséget szenvedett. Sokáig dühtől lángolva harcoltak, mindkétfelől sokan estek el, végül Zsiska kerekedett felül: a király elhagyta a csatateret, meghátrált és megmaradt övéivel együtt elfutott, felszerelése az ellenség kezébe esett, a huszisták vadsága ezzel még növekedett. Mikor tehát Zsigmond király úgy látta, hogy ennek az aljas dühöngésnek erővel ellene nem szegülhet: gondoskodott arról, hogy összeüljön az egyetemes zsinat, a kereszténységnek ama konstanzi híres egyetemes gyülekezete, hogy véget vessen ennek a dögvésznek. Itt az említett Húsz Jánost és tanítványát Jeromost, a főeretnekeket dogmáikkal együtt a zsinat vizsgálat alá vonta, elítélte és máglyahalállal végezték ki. Csehországban azonban az általuk elhintett dögvészes üszök ki nem veszett mai napiglan.
XVI. A magyar sereg boszniai vereségéről
E király napjaiban sok különféle háború zajlott, s nem járt mindig az óhajtott eredménnyel. De ki tudná írásba foglalni ily nagy fejedelem annyi esztendei uralmát? Egyéb háborúk közt az Úr megtestesülésének 1415. évében a magyar nemzet nagy fegyveres serege Hervoja spalatói herceg ellen indult. Ez a herceg ugyanis előbb a király híve volt; e napokban azonban elragadta a vakmerőség, és arcátlanul hadat vezetett Magyarország ellen, nagy török sereget fogadott, hogy megszerezze magának a bosnyák királyság Zsigmond alá tartozó részeit; sok prédálást vitt végbe. A király



több évi távolléte sarkallta. A király ugyanis azokban az években az eretnekség ellen összehívott, említett konstanzi zsinaton időzött, s meg akarta szerezni a római szent birodalom koronáját. Az ország nagyurai, akik királyi megbízatásból az ország gondját viselték, felkeltek a lázadás hírére; Garai János, Maróthi János, Monoszlói Csupor Pál bánok és a többi számos jeles ember, felszerelték seregüket és meglehetősen nagy magyar erőt küldtek Hervoja ellen Boszniába. Ez saját és felfogadott seregével csatába bocsátkozott velük. A zászlók összecsaptak, mindkét részen megszólaltak a kürtök harsogva-zengve; a két ellenfél egymás romlására áhítozva rontott harcba, s minden erejükkel vitézül küzdöttek. Nagy lárma támadt, lándzsát törtek, s lándzsatörés közben sokan buktak le a lóról; mindkét oldalon, itt is, ott is hullottak a holtak. De ki kerülhetné el a bosnyákok álnokságát? Mikor látták, hogy a magyarok erősebbek a harcon, azok, akiket e célból a hegycsúcsra rendeltek, ott álltak, és parancsuk szerint azt kiáltották, hogy futnak a magyarok. Ez a beszéd váltig megzavarta a magyarokat. A csatában emberül megálltak, de erre a vaklármára azt hitték, hogy egy részük megszaladt, mire elhagyták a csatamezőt és meghátráltak; ebből aztán nagy vereség lett és bő zsákmány jutott az ellenségnek. A vezérek sem menekülhettek meg a veszedelemből; részben fogságba estek, mások odavesztek. Garai Jánost elfogták, keményen megbilincselték, és csak hosszú raboskodás napjai után nyerte vissza szabadságát; vasbilincsei, melyekkel megláncolták, a bátai monostorban vannak a jövendők emlékezetéül, Megváltó Urunk drágalátos vérének dicsőségére Garai ajánlotta fel oda megszabadulásáért. Maróthi János nagy summa aranyat fizetett szabadulásáért az ellenségnek. Mit szóljunk Csupor Pál bánról? Nyers ökörbőrbe varrták, s a bosszús herceg nem irgalmazott életének. Ezen álnokságának előtte ugyanis Hervoja herceg még Zsigmond király iránti engedelmesség tisztjében, gyakran fordult meg ennek udvarában; durva életű és erkölcsű embernek tartották: ez a Pál bán, valahányszor találkozott vele, tréfából nevetni kezdett és köszöntésül ökörbőgést hallatott; ezzel megsértette méltóságában. Hervoja ezért varratta Pál bánt ökörbőrbe, és így szólt: – Ha ember formában bőgtél, mint az ökör, most ökör formád van, bőghetsz is hozzá.



XVII. Losonci István bán havaselvei hadjáratáról
Sok harc folyt e király napjaiban a havaselvei részeken is, mert e nemzet minduntalan felzendült. A legnagyobb háború mégis az volt, melyet Losonci István bán, ez a kitűnő férfiú vezérelt ama részekre; noha szomorú vége lett, méltó, hogy éljen emlékezete. Azon a földön ugyanis, abban az időben két fejedelem volt; Dán az egyik, Mircse a másik. Mindketten egyazon vérből származtak. Egyenlőségükből támadt a zavar: mindegyik maga akart uralkodni. Midőn Dán észrevette, hogy alulmaradt, a török császártól kért segítséget; s azt megnyervén, a másik felet megfutamította. Mircse érezte, hogy ereje gyönge a külső ellenség lebírására: Zsigmond király segítségéhez folyamodott. A király Losonci István bánt küldte segítségére nagy fegyveres sereggel. Ez véres háborút viselt, de gyengébb volt az ellenségnél. Mindkét rész nagy veszteségeket szenvedett, végül is Losonci elesett, s ezzel a háború is véget ért. A vezér veszte után ugyanis a magyarok meghátráltak, s az ellenség nagy zsákmányt, sok foglyot szerzett. E háború kimenetele után nagy csoda történt. Mintegy két esztendővel ugyanis a vereség után némelyek az elesettek csontjainak megszemlélésére a csatatérre mentek, és álmélkodva nézegették az ott megölt számtalan sokaságú ember és állat csontjait; hirtelen csodálatosképpen gyenge, alig hallható emberi hangot hallottak. A megdöbbent emberek, akik ezt hallották, ide-oda tekingettek, de nem láttak ott senkit, ezért azt hitték, hogy kísértet játszik velük; még inkább megrémülve, mozdulni sem tudtak. Akkor a kiáltás tovább szólott és a hangok közül, melyeket hallottak, minduntalan kicsendült a mi Urunk Jézus Krisztusnak és dicsőséges szülőanyjának, Máriának égi neve. Magukhoz tértek és tudakolva, mit jelenthet ez a csoda, tovább haladtak. Végre a porló emberi csontok közt, melyek szerte hevertek a fűben, találtak egy ép fejet. Ó, mennyek dicső királynéja! Hogyan dicsérjük, magasztaljuk szent nevedet? Hogyan adjunk hálát kegyelmedért? Hogyan dicsőítsünk? Hiszen nincs emberben elég erő magasztalásodra! Ne dicsérjen Téged az, aki neved hívására nem érzi jó voltodat: mert tőle kérve segítséget és a te oltalmad alá futva, senki se maradt még elhagyatva. Nagy példa ez nekünk, Szent Szűz! Hatalmas csodajelet mutattál nekünk ember által. Azt látták ugyanis, hogy halott és romlott az egész teste, csupán feje élt, nyelve beszélt. Megdöbbentek, szörnyen csodálkoztak, hogy annyi nap



múltán, forró nyár, hideg tél után, étlen, szomjan, egész teste már felbomlott, feje mégis megmaradt. A csodálkozó emberekhez így szólt: – Miért csodálkoztok? Isten teremtése és keresztény vagyok, s ha ti is keresztények vagytok, az ő nevéért, aki értetek keresztfára szegeztetett, keressetek nekem papot, hogy gyónjak. Megkérdezték tőle, hogyan élhetett el eddig. Azt felelte: – A dicsőséges Szűz Mária segített: megtartott, míg el nem jöttetek, hogy el ne vesszem az egyházi szentségek nélkül: addig nem halok meg, míg meg nem gyóntam. Ismét kérdezték: – Mi okból volt hozzád ilyen kegyes a dicsőséges szűz? Felelte: – Hét ünnepének vigiliáját mindig kenyéren és vízen böjtöltem át és ünnepeit nagy alázatossággal töltöttem. Életemben, halálomban benne minden reménységem. Hamar papot hoztak, meggyónt, s meglévén mind a többi, ami kell, feloldozást nyert s elnyugodott békében.
XVIII. Péterfia Miklós két háborújáról
Gyakran keserítette kegyetlen berohanásokkal abban az időben a nyughatatlan és mindig prédára szomjas török nemzetség a dunáninneni részeket és azt a földet, melyet szavunkjárása szerint Temesköznek hívnak. A serény, nagy tettekre merész Miklós, Macedóniai Péter fia, barátai segítségével és összeszedett vitézekkel két ízben legyőzte őket. Zsákmányt szerzett, megfutamította az ellenséget és prédává tette. Midőn ugyanis abban az időben I. Mahomet, a törökök ötödik császára, fivérei halála után – kik vele együtt a már említett néhai Bajazet török császártól származtak – trónra lépett, szárazon és vízen hadra kelt és Moesiának azt a részét, melyet Felső-Boszniának, a nép nyelvén Várboszniának nevezünk, uralma alá hajtotta: úgy határozott, hogy annak az országnak új királyt ad. Kisvagyonú, alacsony származású és hírű embert nevezett ki Bosznia királyává, kinek Ikach volt a neve. Ezt megszédítette új rangja; amennyire tehette, összeszedte a rábízott nemzet erejét, és az említett részekre rontott, hogy prédáljon. Mindenfelé az égő jószágok füstje szállt, és minden ember futott, aki futhatott arról a tájról. Péterfia, az említett Miklós – bár hada nem ért fel az ellenséggel – vitézi vakmerőségtől



hajtva, szembeszállt vele. Megütköztek, heves harc támadt, Ikach király is a harcosok közé keveredett. Miklós megismerte, rögtön feléje fordította lovát és lándzsájával oly keményen támadt rá, hogy Ikach király a lándzsadöféstől – miután hívei meg nem védelmezték – súlyosan megsebesülve, lováról lefordult. Ama haragos vitéz a földre terült embernek sem kegyelmezett: leszállt lováról, páncélos lábával mellére lépett, nem hajtott a legyőzött könyörgésére, kardjával elvágta a nyakát. Ennek láttára az Ikach vezérlette egész sereg megfutamodott. Péterfia Miklós pedig prédával dúsan rakodva tért vissza és győzelme jeléül Zsigmond királynak elküldte az ellenség bandériumait, vagyis zászlait, sok ellenséges fogollyal egyetemben. Más ízben is harcolt ez a vitéz a törökökkel, mikor az említett határvidékre törtek. Az ellenséghez képest kevés lévén embere és fegyvere, az éjszaka leple alatt gyűjtött össze annyi vitézt, amennyit bírt. A vitézi dolgokban jártas ember ezekhez hozzávette a legelő méneseket és egyéb kóbor baromcsordákat; minden nyájhoz kürtösöket, síposokat és egyéb embereket rendelt, hogy zajt csapjanak. Ilyen készülettel rontott az ellenségre. Mikor ez megszállt a mezőn és éjszakai nyugvásra tért, megzavarta, felkavarta, legyőzte és megfutamította: győzelmet meg pompás zsákmányt szerzett. A nemesek közt mai napiglan emlékezetes állapotba jutott, és neve jóhangzású lészen mindörökké. Még csak azt kell elmondanunk, hogy az említett vitéz ebben a harcban meghagyta embereinek, ismertető jelül, s hogy az éjszakai sötétben vitézei ne menjenek egymásnak, a küzdelemben e jelszót kiáltozzák: Isten, Szent Mihály! Mikor azután az éjszaka sötétjében felgyúlt a harc, s az ellenségek nem ismerték fel egymást: a törökök azt hitték, hogy ez a jelszó istennél is, az ellenségnél is hasznukra lesz. Ezért mikor üldözték őket, nagy hangon kiáltozták: Mihály – mert az „isten” szót elfelejtették.
XIX. Zsigmond király cseh királlyá koronázásáról
Zsigmond király dicsőségesen országolt Magyarországon harmincnégy évig, midőn az Úr megtestesülésének 1420. esztendejében Csehország királyává koronázták. Ezen idő előtt, bátyja, Vencel felmagasztaltatása után, Zsigmond ebben az országban ugyanis nem királyi, hanem kormányzói címmel országolt.



A király nemcsak alacsony származású nemeseket, de még közrendű embereket is nagy méltóságokra emelt és hatalmassá tett országában. A Palóci és Rozgonyi urak házait ugyanis, meg néhai Ország Mihály nádor úrét – akiről fentebb, úgy tudom, már szóltam – ez a király juttatta nagy birtokokhoz. Utódaik most az országban az előkelő nagyságos címnek örvendenek. Ozorai Pipó ispán vér szerinti örökös nélkül halt el, [Tallóczi] Matkó bán és öccsei, Frankó, Petkó és Zovanó raguzaiak voltak, utódaiknak nem nagy rész jutott az apai örökségből. Ezek ugyan polgári származásúak voltak, e király mégis nagy jóakarattal volt irántuk, s amíg éltek, bőven volt aranyuk, földjük és hatalmasok voltak az országban. Nem akarom felsorolni a kisebbrangú nemeseket, kiket ez a király faluról, homályos nemességből, kunyhóból emelt fel: elunná az olvasó, meg úgy gondolom, e dolgok tekintetéből nem is fontosak.
XX. Azokról, akik Zsigmond király udvarát felkeresték; és miképpen adta át neki a despota Nándorfejérvárát
A király udvarát sok nemes látogatta, tette fényessé. A szüntelen idegen-járás révén dicsőséges lett az. Számos német és olasz főnemes kereste fel. A nyugati föld határairól országának sok nemesével eljött a portugál király fia is, hogy hódoljon e nagy fejedelemnek. Ez is tisztességére vált a király udvarának. Mondják, hogy mikor télen a kemény hideg beálltával befagyva látta a Dunát, nagyon ámult, és azt jelentette atyjának, hogy idegen földeken jártában ennél csodálatosabbat nem tapasztalt. Rácország despotája, a nagyságos fejedelem, György, igen engedelmes volt Zsigmond királynak; Nándorfejérvárát, – mely hatalmas folyók, a Duna és a Száva egybeömlésénél fekszik, s amit a hajdankorban Taurinumnak, a mi őseink pedig Bulgár-Fejérvárnak neveztek, s melyet a despota és ősei mindeddig bírtak – az Úr 1425. évében igaz hűségének zálogául átadta neki. Ez a vár azután, a török bajok növekedtével, nagy hasznára volt a magyar földnek – amint alább majd rövid szóval elmondjuk. Zsigmond király ezért iránta nagy bőkezűséget tanúsított. Megadományozta őt ugyanis Magyarországon Szalánkemén, Kölpény, Becse, Világosvár, Tokaj, Munkács, Tállya, Regéc váraival, Szatmár, Böszörmény, Debrecen, Túr, Varsány mezővárosaival és sok mással, valamint Buda városában egy



pompás házzal, melyben méltóságához képest lakhatott és megszállhatott. Ő is látogatta a király udvarát és kegyben állt a király meg a magyarok előtt.
XXI. Blaskó pusztításairól
Háborúk keserítették az anyaszentegyházat, hatalmas szakadások és eretnekségek zátonyai és örvényei közt hányódott: Zsigmond király gyakorta megvigasztalta s romlásából felemelte; érte gyakran kincseit és övéinek vérét, életét áldozta. Végül, mikor már úgy látszott, nem sokáig fog élni, nem akarta, hogy meghaljon, mielőtt meg nem szerzi a császári név tisztességét. Meg akarta kapni a római birodalom világszerte igen nevezetes koronáját, a császári méltóság diadémját: a legkiválóbb emberekből országa oltalmára gondviselőket hagyott s azután Róma városa felé fordította lovai kantárát. De ezek a gondviselők nem jól oltalmazták Magyarországot, melyet fejedelme elhagyott. Ugyanis az üdv 1431. évében, mikor a király a maga dolgában idegen földeken utazott, valami kisvagyonú, kisnevű Blaskó magyar és cseh vitézeket gyűjtött, akik prédára sóvárogtak, nagy seregeket szedett össze, s mikor a polgárok éjjeli álmukat aludták, alattomosan behatolt először Nagyszombat városába, melynek magas tornyai és kőből épült körfalai vannak; az erősség birtokában fegyveres hatalma megnövekedett, és mint a heves forgószél, hatalmába kerítette az ország ama felső részeit, melyeket Mátyusföldének nevezünk, nem kímélt sem egyházi vagyont, se nemet, se kort: tűzzel-vassal pusztított mindent egészen a Dunáig és szerte fosztogatott. Még többet is tett volna, de az említett gondviselők összegyűjtötték egész Magyarország minden nemeseinek sokaságát, s véget vetettek mohó étvágyának; arra kényszerítették, hogy összehordott kincsei közt – békesség képében – nyugton maradjon.
XXII. Az országban felkelt parasztkirályokról
Magyarországon évekkel ezelőtt különböző időkben két parasztháború dúlt, az egyiket Antal, a másikat Márton nevű parasztember vezérelte. Antal



az erdélyi részeken, Márton a Nyírség és a Szamos-köz vidékén gyűjtött össze nagy paraszti sokaságot. Felvették a király nevet és zászlót bontottak; hatalmas erővel vízáradásként támadtak fel, el akarták foglalni az országot. Erre-arra jártak s megölték a velük szembeszálló összes nemest: a falvakba és városokba követeket küldtek véres karddal, hogy csatlakozzanak hozzájuk; ígérték, aki nem tart velük, kifosztják, megölik. Annyira nőtt a parasztok hatalma, hogy a fegyveresek nem mertek szembeszállni velük. Végre a főurak sok hadivállalata megzavarta, legyőzte őket, s elnyerték méltó büntetésüket. Királyaikat kivégezték, a többieknek, ki meg nem futhatott, kinek szemét szúrták ki, kinek orrát, ajkát, kezét metélték le.
XXIII. Hogyan koronázták meg szerencsésen Zsigmond királyt először római királlyá, azután császárrá
Toszkána és Lombardia részeit járta be eközben Zsigmond király, és Milánó városában – miután a római királyságot már előbb e méltóság választófejedelmeitől Aachenban megkapta – a koronával megkoronázták. Innen folytatta útját, s eljutott Róma városába, ahol IV. Eugenius pápa úr, Krisztusban szentséges atya, nagy ünnepélyességgel a császári szent korona méltóságával ékesítette fel e nagy fejedelem tisztes ősz fejét. Ezért Zsigmond király már nemcsak király, hanem császár lett; méltán nevezhették övéi királynak és császárnak. Ezután Itálián és Németországon át visszatérve, miután a római egyház dolgait s az elébe kerülő és döntésre váró ügyeket elintézte, Magyarországba érkezett. Távolléte alatt az ország mindenfelől számos igazságtalanságtól szenvedett és nyugodalmas állapota megsínylette a főurak súlyos viszályait. Pozsony városában ütötte fel székhelyét; Magyarország összes főembere és nagyura, mintegy az egész ország hozzá tódult, hogy lássa urát új méltóságában: ő pedig bölcsen elegyengetett minden bántalmat, viszályt és zavart, mely királya távollétében az országot felzaklatta; ezenfelül, hogy kiszakítsa az országbeliek viszályainak gyökereit is, békességük megszilárdítására az országban új rendeleteket, új törvényeket hozott, s hogy mindezt örökre megtartsák, kiváltságlevélbe foglalva biztosította.
XXIV. Zsigmond császár haláláról



Fejedelme távollétében Csehország nagy harcok tűzlángjában égett. Különösen azért, mert a huszisták, fellázadván a keresztény király ellen, a katolikus hit megdöntésére törekedtek s ellenfeleik javait, vérét szomjúhozták. Minthogy erősek voltak és ügyesek, keresztény nem dúlt úgy a pogányon, ahogyan a huszisták dühöngtek a keresztények ellen. A keresztény fejedelmet felindította szülőhazája egyenetlensége. Vénségének terhe sem akadályozta: Csehország felé vette útját, hogy békét szerezzen és egységre hozza hitben szétágazó népét; elérte Prágát, a fővárost. Mikor tehát a vén fejedelmet a kor, a gondok és betegeskedése lankasztották, nagy gyöngeség fogta el, s megértette teste erőtlenségéből, hogy megvénült, és közel van utolsó napja. Titkon magához hívatta a vele levő magyar főembereket és így szólt hozzájuk: – Kedves fiaim! Testem gyöngeségéből érzem, hogy a dolgok legfőbb Alkotója életem napjaival ím betelt. Félek, ha váratlan itt halok meg, rátok rohannak, megölnek és kirabolnak a csehek, kik mindig gyűlöltek engem és titeket. Én azonban eddig is szerettelek, s tudjátok meg, hogy most is őszintén szeretlek; ezért váltig aggódom értetek, úgyhogy nem törődöm gyötrő erőtlenségemmel és egyéb dolgaimmal, éjjel-nappal csak a ti szabadulástok felől gondolkodom. Végre megtaláltam meneküléstek útját, úgy vélem, ily módon bántatlanul visszatérhettek otthonotokba. Holnap tehát fésüljétek meg szakállamat és hajamat, ősz fejemet ékesítsétek fel, ültessetek császári trónra, így tegyetek gyaloghintóra, és haladjatok velem együtt át a városon. Vonuljatok ki és vigyetek ki engem is azok közül, akik véreteket szomjúhozzák. Így szólván, könnyek hullottak császári szeméből, és leperegtek orcáin. Tetszett a magyaroknak a császár jóakaratú beszéde. Ezért a következő éjszaka sötétjében, a fényes csillagok feltűntekor, melyek elhomályosodnak napkelte idején, midőn a napsugár elontja fényét a paloták magas ormain: a magyarok mindent elkészítettek az útra, és mindenben a császár tanácsa szerint cselekedtek. És mikor az ősz fejedelmet, tiszteletre méltó vénségében, felékesített, ragyogó hajával végigvitték a városon, mindenfelől összesereglettek a férfiak, nők, a város apraja-nagyja; látván, hogy szeme könnyes, és már aligha látják őt többé, térdet hajtottak, lelkesen éljenezték és hódoltak neki. Ő körüljártatta rajtuk tekintetét és csupán császári fejének bólogatásával felelt. Kiértek tehát Prága városából, de el nem juthatott a hazába, ahová kívánkozott: Znaim morvaországi városba érve, az Úr 1437. évében,



Gyümölcsoltó Boldogasszony napján életének hetvenedik, magyarországi uralkodásának ötvenegyedik, római királyságának huszonhetedik, cseh királyságának tizenhetedik, császárságának pedig ötödik esztendejében meghalt. Övéinek bőséges könnyhullatásai közepette vitték Magyarországba, és a váradi székesegyházban elődeinek módjára tisztességgel eltemették. Zsigmond császár arcának mineműségére és termetének nagyságára nézve elég alkalmatos ember volt; szép arccal, göndör kékesfekete hajjal, derűs tekintettel áldotta meg a Teremtő. A magyarok kedvéért, akik hajdan hosszú szakállt viseltek, maga is megeresztette szakállát.
XXV. Albert király koronázásáról és a Buda városában történt prédálásról
Országának Zsigmond császár egyetlen örököst hagyott: Erzsébet nevezetű leányát, ki második feleségétől származott, a felséges Borbála királynétól, néhai tekintetes Cillei Hermann gróf leányától. Leányát a császár még életében keresztényi házastársul adta Albert osztrák herceghez azzal a kikötéssel, hogy veje és lánya együtt kövessék a trónon. És minthogy ez a rendelkezés a magyar nemzetnek is nagyon tetszett, mihelyt a császárt eltemették, Albert herceget azonnal behozták, s a következő esztendő első vasárnapján, az Úr körülmetéltetésének ünnepén az 1438. esztendőben, az első magyar király módjára, dicsőséges pompával, szerencsésen megkoronázták. E király országlásának első évében Buda városában óriási zendülés támadt. A várost ugyanis kétféle nép lakja: magyar és német. A németek felfuvalkodtak, amiért maguk nyelvével élő a fejedelem. A magyarokat mindenképpen elnyomták s meg akarták szüntetni a városban hajdantól fogva fennálló szokást, mely szerint az egyik esztendőben magyart, a másikban pedig németet választanak bíróvá. Most alkalmasnak látták erre az időt, mocskolták, meg is támadták a magyarokat. A magyarok pedig ősidők óta olyanok, hogy lassan indulnak fel a bosszúállásra, végül azonban ha felkelnek, hogy elégtételt vegyenek bántalmazóikon: késő bosszúállásuk hatalmas, mint a forgószél; mindenképpen úgy tettek, mintha mélyen aludnának, csak nézték, mi fog kerekedni a németek elhamarkodott hetykeségéből.



Élt ekkor a városban egy ötvös János nevű nagytekintélyű magyar ember, az első polgárok egyike. Ez kivált nehezen tűrte a magyar lakosok gyalázatát, szóval és tettel egyedül ő állt ki a magyar polgárok becsületéért, amennyire tőle tellett. A németek váltig görbe szemmel nézték: alkalommal élve, titkon elfogták és fogva házuk [a városháza] belsejében mindenféle kínzó-eszközzel gyötörték; végül is a kínzások tortúrájától meghalt. Nehéz követ akasztottak a nyakába és a Dunába süllyesztették. Nyolc napig maradt rejtve a hallatlan gaztett; végre levált a kőnehezék, és a víz partra vetette a holttestet. A tetemet megtalálták, látszottak a kínzás sebhelyei és gyilkosai felől hiteles tanúságot tettek. Sok nemes volt abban az időben a királyi palotában. Ezért a magyarok a hallatlan gaztett láttára felzajdultak, és egy akarattal, nagy lármával összecsődültek; nagy haragjukban bosszút szomjazva rohantak a városba. És miután a gyilkosokat meg nem találhatták, palotáikra törtek, bezúzták vasalt kapuikat s mohón prédálták a németek kincsét. Volt ama napokban Buda városában egy Jakab nevű ferences fráter: ájtatos és szerzetes voltában tökéletes olasz, kinek prédikációs tanításait itt váltig hallgatták a magyarok. Felriadt a nagy zajra, és amikor megtudta, mi légyen a dolog, felragadta a feszületet és mezítláb a magyarok közé vetette magát, Krisztus képét mutatta nekik. Könyörgő hangon kérte őket, mit elkezdettek, hagyják abba, azért, ki értük így a keresztre szegeztetett. Erre még nagyobb zendülés támadt, és azt mondták neki: – Isten is velünk van! Csak fosztogattak és mit sem hallgattak kérésére. A barát látta, hogy semmit sem végzett, sőt még nagyobb zendülést támasztott; visszament, ahonnan jött, Szent János evangélista klastromába. A magyarok így megállották bosszújukat a németek nagy gonoszságáért. Mikor meg már több holmit nem találtak náluk, abbahagyták a fosztogatást.
XXVI. Albert király hadjáratáról a huszisták ellen
Albert király az elhalt császárt nemcsak a magyar trónon követte; miután megszerezte a magyar koronát, hamarosan római meg cseh királlyá választották. Midőn tehát a császár halála után hallotta, hogy Csehországban a huszisták a katolikusok ellen, még keményebben dühöngenek: nagy magyar és német hadi népből álló sereget indított



ellenük. Mikor azok észrevették, hogy a király tábora felülmúlja erejüket, noha lengyel segédcsapataik is voltak, visszavonultak a Tabor nevezetű város falai közé. Ez a cseh város ugyanis a huszisták kútfeje és bölcsője; babonaságuk új fellángolásakor alapították olymódon, hogy a természeténél fogva erős helyen mezei táborukat új falakkal vették körül. Alatta verte fel táborát a király. A huszisták a városból, a királyi sereg pedig a táborból gyakran kitört és kölcsönösen súlyosan öldökölték egymást. Ez a csatározás három hónapig tartott. Ezalatt a kölcsönös viadal és az ágyúlövések folytán mindkét részen sokan elestek. Mikor Albert király észrevette, hogy az ellenségnek csupán éheztetéssel árthat s megértette, hogy ennyi néppel az élelmezést meggátolni s az eleségszállítók elől az utat elzárni nem tudja, feloszlatta táborát és visszavonult az ellenségtől. A tekintélyes hercegek, grófok és más hatalmas nemesek jeles hadjárata sok erővel és bátorsággal indult a huszisták megtörésére, számos volt, fegyverre hatalmas. Feloszlásával, a vár alól való elvonulásával a huszisták reményét és lelkesedését még az eddiginél is jobban felajzotta.
XXVII. Albert király titelrévi hadjáratáról és haláláról
Ezután Albert király uralkodásának második évében igen nagyon járta a hír, hogy Amurat török császár nagy sereget mozgósított népéből, és be akar törni Magyarországba. Ezért Albert király országgyűlést tartott az ország nemeseivel, és velük egyetemben elhatározta, hogy nem engedi az ellenséget a határig jutni. Vitéz karral elébe indulnak. Magyarország egész hadi erejét felkeltette és nagy sereget gyűjtött; azon a helyen vert tábort, amelyet a nép nyelvén Titelnek hívnak. Mikor pedig a török császár meghallotta, hogy a királynak elegendő serege és fegyvere van az ország védelmére, megvívta Szendrő várát. Rácország földjét majdnem teljesen a maga hatalma alá hajtotta, a despotát országából Magyarországba űzte. Azután fegyverét és minden erejét a görögök ellen fordította, erőhatalommal elfoglalta Thesszaloniké városát. Neves régi görög város ez: kincse, népe sok, tekintélyes polgárai miatt jeles és méltóságos; az elfoglalt várost teljesen kirabolta. Azután Epirusz és Aetolia híres tartományait támadta meg, elfoglalta és országához csatolta. A magyarok pedig megunták a hosszú táborozást. Különösen mert sokan közülük vérhasba estek: régi szokásuk szerint „farkas”-t kiáltottak, s



a király akarata nélkül, külön-külön, rendetlenül elhagyták a király táborát és el-visszavonultak. Albert király azután Budára ment és gyengélkedni kezdett. Az volt a szándéka, hogy Bécsbe megy; nem kímélve gyönge egészségét, Ausztria felé vette útját. Végül, midőn Neszmély faluban megállapodott, Szent Simon és Júdás apostolok napján betegsége rosszabbra fordult és miután egy esztendeig, kilenc hónapig és huszonnyolc napig uralkodott Magyarországban, az Úr 1439. évében, abban a faluban meghalt és a fehérvári egyházba elődeinek módjára, pompás királyi végtisztességgel eltemettetett. Albert király szép sugárnövésű ember volt, arca inkább barnás, mint fehér, szelíd erkölcsű, könnyen hajlott övéinek kérésére.
XXVIII. Ulászló király behozataláról s a közte és Erzsébet királyné között lett dolgokról
Albert király elhalálozván, Erzsébet királynét állapotosan hagyta hátra. A királyné, özvegyek szokása szerint, töprengett a maga és az ország dolgai felől és szomorúan töltötte a napokat. Sok nagyúr volt akkor az országban, jeles emberségű, virtusú emberek; tanácsban, harcban tündökletesek. Mikor a leendő királyról gondoskodtak, a királyné így szólt hozzájuk: – Uraim, atyámfiai! Ti meg én egyaránt aggódunk az országért. Amint tudjátok, én vagyok az ország örököse; úgy érzem azonban, nincs bennem elegendő erő az ország kormányára. Ha születendő gyermekemre vártok, amennyire a női természet kiismerhető, úgy gondolom, inkább lányt, mint fiút fogok szülni. Keressetek hát magatoknak fejedelmet, aki asszonynál alkalmasabb arra, hogy megbírja e nagy ország gondjait: de tartsátok szívetekben és ne tévesszétek szem elől atyám jótetteit sem, s ki ne vessetek atyám országából. Így szólván sóhajtozott, és szemét könnyek lepték el. A királynénak ez a beszéde Magyarországon nagy tüzet gyújtott, mely sok évig lobogott. A főurak ugyanis a királyné szavaiból, a könnyelmű tanácstól vezettetve, egyhangúan megállapodtak az új király behozatalában. Ifjú király uralkodott akkor Lengyelországban, névszerint Ulászló, Litvánia nagyhercege, Kázmér király fivére. Erkölcsei, virtusai ajánlották őt Magyarországon, tetszett hát a főurak egész gyülekezetének. Elhatározták, hogy őt hozzák be, uralkodjék rajtuk. Ezért hatalmas, tekintélyes hírű férfiakat: a tinnini püspököt, Matkót, Dalmácia, Horvátország és egész



Szlavónia bánját, Marcali vajda fiát, Imrét és Pálóczi Lászlót megválasztották és elküldték, menjenek a lengyel királyhoz, tudassák a közösség óhaját és hozzák be. Ezek még el sem érkeztek az említett fejedelemhez, hogy elvégezzék követségük tisztjét, mikor a királyné hírnökei jelentették, hogy a királyné fiút szült, s tiltotta őket, ne járjanak el követségükben a fejedelemnél. Ők akkor már Krakkó város falai közt voltak, Kázmér királynál és fivérénél, Ulászló fejedelemnél, akinek dolgában jártak. Ezek már tudtak útjukról; nem mertek visszafordulni anélkül, hogy el ne végezzék a rájuk bízott ügyet. Miután pedig tisztüket a fejedelemnél teljesítették, az ifjú fejedelmet elfogta az uralkodás vágya. Nem tétovázott, rögtön minden szükséglettel ellátta magát az útra, és illő lengyel vitézi kísérettel Magyarországba jött. A magyar főurak örvendezve az új fejedelmen, az országlakosok számos csapatával elébe vonultak. Azokban a napokban az ország régi szokása szerint Hédervári Lőrinc nádorispán őrizte Buda várát; ő is elment az új fejedelem elébe, önként megnyitotta előtte a város kapuját, és királyként vezette be a magas királyi palotába.
XXIX. Gyermek László születéséről és koronázásáról és a korona elorzásáról
A Úr megtestesülésének 1440. éve folyt és közeledett pünkösd jeles ünnepe, amikor Ulászló királyt bevezették Buda várába. Miután Erzsébet királyné fiút szült, mit sem mulasztott el, mindent megtett a maga érdekében. Számos nagyúr követte ugyanis a királynét, akinek szívében nem halványult el Zsigmond császár jótéteményeinek emléke; az új királlyal mindenképpen szembeszálltak. Ezért Erzsébet királyné a pártján lévő bárókkal Fehérvárra ment, felkenette és királlyá koronáztatta László nevezetű, alig négyhónapos kisfiát, aki ugyancsak harsányan sírt. A papság a szokásos magasztalásokat énekelte, a királyné váltig könnyezett és siralma iránt őszinte részvétre gerjedve, a vele levő bárók is hasonlóképpen könnyeztek. A csecsemő idő előtti koronázásánál jelen volt a kiváló férfiú, Szécsi Dénes bíboros, esztergomi érsek úr: méltóságának tiszte szerint ő kente fel a fiúcskát, és ő tette rá a szent koronát. Jelen voltak Mátyás veszprémi és Benedek győri püspök is. Cillei Ulrik gróf, a királyné rokona is ott volt. A koronázás idején a többi magyar királyok módjára a megkoronázott gyermek helyett ő tette le az esküt, hogy megtartja a nemzet



szabadságát. A pompa kedvéért és a királyné védelmére, valamint a királyi gyermek iránti hűségből ugyancsak ott voltak Újlaki Miklós és Garai László, a macsói bánok, Garai Botos András, néhai Tamási János vajda fiai, László és Henrik, valamint Szécsi Tamás az ország sok más nemesével. Miután a koronázási ünnepség ilyenképpen elvégződött, Erzsébet királyné Visegrád várába indult, a királyi korona ottan való elhelyezésére; a vár kulcsai és őrizete akkor az említett Garai László bánra voltak bízva. Ez a vár természettől fogva biztonságos, méltó mesterséggel vakolt falaival, magas hegyen a Duna mentén épült. Gyönyörű látvány, legfenti falai a híg levegőeget s az ég alján bolyongó felhőket érik, míg alsó bástyái az említett folyam vizéig nyúlnak alá. A hajdani régi magyar királyok ezért választották ezt a várat a korona biztonságos őrzőhelyéül. Mikor a királyné bement ebbe a várba, a korona elhelyezésénél megcsalta a körülötte levő bárókat. Azt színlelte ugyanis, hogy a koronát a helyére teszi, női ravaszsággal azonban elcsente azt. Elrejtette magának, s a bárókkal a nagy kincs régi megőrzési helyét üresen pecsételtette le. A királyné azután innen fiával és a koronával Frigyes római királyhoz, Stájerország hercegéhez ment, az ugyanis a gyermek nagybátyja volt; neki átadta a gyermeket nevelőbe, a koronát megőrzésre.
XXX. Az új királlyal tartó némely urakról és a számára Budán rendezett udvarról
Végezvén ezeket Erzsébet királyné, visszatért a római királytól, és szentjeinek védelme alatt végigjárta a hozzászító városokat és várakat. Sok üldöztetést szenvedett, nemcsak a jövevény királytól és annak népétől, de még inkább saját földijeitől. Sok nagyúr támogatta Ulászló királyt, s azon igyekeztek, hogy ügyét előbbre vigyék. Valamennyi között első volt Rozgonyi Simon egri püspök meg a testvérei: Felső-Magyarország szinte minden báróinál és nemeseinél az új király érdekében fáradozott. Mikor Újlaki Miklós bán látta, hogy Ulászló király pártja szaporodik, a királyné pártja pedig csökken, nem törődött többé azzal: van-e gyermekkirály, nincse, elszakadt a királynétól, csatlakozott az új királyhoz s a többieknél is buzgóbban támogatta. Volt ekkor az országban egy nagyszívű vitéz. Nemes, híres havaselvei nemzetségből eredt: Hunyadi János; harcias ember, fegyverforgatásra, hadak vezetésére termett. Miképpen halaknak a víz, szarvasnak az árnyas



erdő: élete a fegyver, a háborúskodás volt. Mondhatnám, ezt az embert az ország leendő védelmére, tetteinek véghezvitelére a sors az égben választotta ki, s hozta idegen földekről Magyarországba. Mondják ugyanis, hogy Zsigmond királyt megkapta e vitéz apjának híre-neve, áthozta Havaselvéből a maga országába és megtelepítette itten; ugyancsak neki adományozta méltó örök birtokául Hunyad erősségét, ahol most gyönyörűen épült nemes vár áll. Az említett Hunyadi János tehát a magánál feljebbvalókhoz ragaszkodott, virtusa nőttön-nőtt. Eddig kisebb királyi tisztségek voltak rábízva, végül azonban fokról fokra annyira gyarapodott, híresedett, hogy elnyerte az erdélyi vajda méltóságát. Ez az országos hatalmú férfiú is Ulászló királlyal tartott. Ulászló király érdekében gyűlésre hívták az ország összes nemesét, és Buda városa pezsgett az odasereglő számos nemestől; a népség mindig örült az új fejedelemnek, ezért víg arccal jártak-keltek a város utcáin. Eljöttek erre a gyűlésre – menlevél oltalma alatt – az említett Dénes bíboros úr és Garai László bán is, számos nagyúrral. Ők azonban inkább a királynéhoz húztak, nem a királyhoz. Mikor a többiekkel együtt bementek a királyi várba, addig ki nem engedték őket a kapun, amíg esküvel hűséget nem fogadtak az új királynak. Ennek végeztével Garai Lászlót még mindig nem engedték el, csak amikor átadta Ulászló királynak Visegrád várát, – mint mondottuk, ez őreá volt bízva.
XXXI. Ulászló király koronázásáról s az ezt követő belháborúkról
Ulászló király birtokába kerülvén Visegrád vára, rögtön a szent korona őrizőhelyére mentek. Mikor nem találták meg ott, amit kerestek, Ulászló király pártján nagy zavar támadt. Korona nélkül ugyanis nem akarták királlyá tenni. De az országlakosok minden sokaságát megnyerte a király jóindulata: felkerekedtek s a királlyal együtt Fehérvárra mentek. Ott egyházi szertartás szerint nagy hangon magasztalásokat énekeltek s a királyt kedvező előjelek közt megkoronázták azzal a csodás művészettel készült koronával, mely Szent István király ereklyetartójának fejét ékesítette. Eközben Magyarország egész népében szakadás támadt, minden szeretet megbomlott, kölcsönösen egymás vesztére törtek: akárcsak hajdan macedóniai Nagy Sándor halála után vezérei – akik életében fegyverükkel egész világot hódítottak meg – széthúzván, hatalmas birodalmát is



szétmarcangolták: Így a Pannonföld vezérei és urai vad haddal téptékszaggatták az országot, mely a szent királyok alatt kellemetes, biztos nyugalomban élt – s miután az egyetértés gyarapít – mindenfelől összehordott gazdagságban bővelkedett. Nem hiábavaló volt azoknak beszéde, akik a csillagokkal foglalkoztak, s azt fejtegették, hogy Magyarország a Nyilas jegyében áll. Lakosai ugyanis – mint a régiek tanúsítják – mindig bús hadakban verejtékeztek. Ha meg nem forogtak külső háborúkban, kímélték az idegen vért, maguk közt egymásra dühödtek, és mohón prédálták az apáik által és a maguk gyűjtötte kincseket. Elegendő tanúság van arra, hogy így történt a régi időkben is, a mi korunkban is. Ulászló király uralkodásának ideje ugyancsak erre szolgáltat bizonyságot. Egyetlen egyházi és világi méltóság sem húzódott a fegyvertől. Minden korú ember kész volt az ártalomra s nem kímélte életét. Viszálytól vezettetve, mind az országlakosok meghasonlottak és harcra keltek azért, hogy ki a király. Ezek Ulászló királyt követték, amazok Erzsébet királyné és fia dolgát próbálták előbbrevinni. És minthogy az itthoni csapatok nem voltak elegendők, hogy diadalmaskodjanak az ellenségen, idegenből fogadtak zsoldosokat. Ez a dolog azután nagy lángot vetett az országban.
XXXII. A bárók csatájáról a cikádori monostor körül
Pártjuk érdekében az említett pártokhoz tartozó minden urak és szolgák kölcsönösen görbe szemmel nézték egymást, és rosszat forraltak egymás ellen: az országbeli hatalmas férfiak – Garai László bán, Korogi Fülöp János, Kóródi Botos András, Tamási vajda fia Henrik – minden erejüket fegyverbe szólították; meg akarták bosszulni a királynén és fián esett méltatlanságot és táborba szálltak a cikádori monostor mellett. Ezt a helyet a nép [Báta-] Széknek szokta nevezni. Ellenük az említett Hunyadi János vajda úr és Újlaki Miklós akkori macsói bán, rendezett hadsorokban, lobogó zászlókkal, nagy harci hévvel, amazok táborára rontott. Mindkét ellenfélnél hatalmas riadás támadt; itt is, ott is, harsogtak a kürtök, trombiták. Ulászló király részén azonban vitézebbül harcoltak, az ellenfél táborát hamarosan felbomlasztották és szétszórva űzték az ösvényeken: a táboruk őrizetlenül maradt, szerteszét futottak és elrejtőztek a sűrű erdők rejtekeibe. A vajda és a bán vitézei üldözték őket; ha ellenpárti ellenségre találtak, súlyos csapást mértek rá: Botos András, kegyetlen ember,



kegyetlen halállal halt el itt. Vajdafi Henrik fogságba esett. Garai László bán és Korogi Fülöp János – ámbár másoknál testesebbek voltak – de hogy az ellenséget futással győzzék le, senkinél sem voltak nehézkesebbek: miután ugyanis szaladással megmenekültek, soha többé nem tették ki magukat annak, hogy az ellenséggel nyílt mezőn csatában mérkőzzenek. Hunyadi János vajda úr és Újlaki Miklós bán kifosztották az ellenséget, csapataikkal együtt gyarapodtak táborán: azután elindították seregüket, megtámadták Simontornyát és Siklóst, ostrommal próbálkoztak. Miután meg nem vehették, elvonultak onnan, járták az országot, és a lakosságot Ulászló király engedelmére szorították.
XXXIII. Az esztergomi várból esett bántalmakról s e vár ostromáról
Ebben az időben egy férfi, aki testalkatára nézve is méltó volt a férfi névre, nem utolsó Magyarország egyéb főemberei között: Szécsi Tamás, Dénes esztergomi érsek úr fivére őrizte Komárom várát. Ez az ember jobb híve volt a királynénak másoknál: Esztergom várából vitézül ki-kitört és tűzzel-vassal nagy pusztítást művelt azoknak falvain, kik nem a királynéval és fiával tartottak. Elment a fürdők városához, melyet magyarul Felhévíznek neveznek s Buda városához csatlakozik. A király szeme láttára felgyújtotta, felcsapó lánggá és sötét füstté változtatta. Ulászló király pedig, mikor látta, hogy pártja teljes buzgalommal harcol érte, s meghallotta, hogy az uralma ellen levő bárók harcra készülnek: összegyűjtötte seregeit, bátran harcba indult; először Esztergom várát akarta megvívni; körülfogta, megszállás alá vette, Szent Tamás hegyén erődítést emelt. Ostromlók és ostromlottak Mars játékát űzve, gyakran összecsaptak, kölcsönösen sebeket vágtak egymáson s vesztették lelküket és vérüket. Mikor ezt Dénes érsek úr látta, nyomban sóhajtozni, könnyezni kezdett, úgy vélte, isten ítélete van rajta, ha nem vet véget e csapásnak – ugyanis születésétől fogva érzékeny ember volt, nemes természetű, nemes erkölcsű, nemes életű. Ezért rögtön közbenjárókat küldött a királyhoz. Békességre, fegyvernyugvásra törekedett; ezt meg is szerezte. Ulászló király tehát felkerekedett seregével, Zala megyébe ment, ott megvívott két várat: ezeket akkor arcátlan német csapatok védték – Páka volt az egyik, Kígyós a másik. Ezeket elfoglalván, szerencsésen megtért Budára.



XXXIV. Mit műveltek az idegen nemzetségbeliek az országban
Albert király halála után Erzsébet királyné Zólyom várát s a hozzá tartozó többi erősséget Brandeisi Giskra Jánosnak adta át. Fegyverforgatásban jártas, rabolni kész cseh ember volt ez. Az ő gondviselésére bízta az összes bányavárosokat, Kassát és a többieket, melyek még nem tántorodtak el a királyné és fia hűségéről. Ez a Giskra János látta, hogy a bárók egyre-másra feltámadnak ellene: hamarosan fosztogatva járta be az egész Mátyusföldjét s a Kassa városával szomszédos tartományokat és megyéket, valamint szinte egész Felső-Magyarországot. Ártott mindenkinek, akit csak elért; különösen azoknak, akikről tudta, hogy nem hívei a királynénak és fiának. Sok külországi zsoldost fogadott, vitéz sereggel nyíltan fellépett, járta Magyarország földjét, táborokat vert és fosztogatott, gyújtogatott mindent, ami útjába került. Ő meg Pongrácz – ez a Liptó-megyei ember, aki rosszabb volt a külországi ellenségnél – és Komorovszki Péter, Akszamit, Thalafusz, Ribald, Kereczky, Wryk és Szlovacsko, meg sok más cseh, lengyel és szláv, kik prédáért óhajtoztak, csapatokat szedve, minden erejüket az ország fosztogatására fordították, számos erősséget és favárat készítettek, rémei voltak mind a velük szomszédos vidékeknek. Így, ami jószágot el nem emésztett a belső háború, elragadott mohón ez a jövevény sereg. Súlyos adó nehezítette a nép állapotát, nem szerzett neki békét, hiába fizetett minduntalan sarcot. Életének egyetlen menedéke az volt, ha elbujdosott a vadonba, barlangokba s az erdők egyéb rejtekeibe. Égtek a városok, a falvak, újra meg újra felgyújtották, magas füstjük elkeveredett a szomszédság levegőjében. Egész Magyarországra a vas korszakának kegyetlen esztendei nehezedtek; parlagon a szántóföldek, az urak, a szolgák leölve. Mennyi ártatlan ember veszett el! Hányat fosztottak ki javaiból! Hány asszony jutott özvegységre! Szüzessége virágával ékes hány leányzót fosztottak meg abban az időben akarata ellenére liliomtisztaságától. A mindenből kiforgatott emberek beérték azzal, ha ekkora veszedelemben legalább az életüket menthették meg. Minő bosszúállással volt ama napokban Cillei Ulrik gróf is, a királyné nagybátyja – Szlavónia vénei még emlékeznek arra; nagy sóhajtozással mesélgetik fiaiknak. Nem volt a belháborúban senyvedő országnak egyetlen szomszédja sem, ki ne fordult volna ellene. Ilyen zűrzavarok közt hánykódott az ország és Pannoniát több mint huszonnyolc éven át



marcangolták kegyetlen harapásokkal. Sokan többször próbálkoztak azzal, hogy elnyomják a belháborúk zavarát, de nem sikerült. Ha a mi mostani fejedelmünk, a nemes Mátyás király, az Úr 1462. éve körül vitéz karral meg nem fékezi ezt a pusztítást, elmondhatjuk, hogy ez a sok erőszakoskodás, zavarkeltés még a mai napig is tartana.
XXXV. Nándorfejérvár ostromáról
Egyazon időben sok mindenféle történt; egyszerre mindaz el sem mondható. Azokban az esztendőkben ugyanis, amikor az említett néhai Albert király elhalálozott, Amurat török császár uralma alá hajtotta egész Szerbiát, melyet közönséges nyelven Rácországnak neveznek. Elfoglalta a várakat és mind az erősségeket. Mikor aztán meghallotta, hogy Magyarország mind összes országlakója belső háborúkban mardosódik, úgy vélekedett, hogy a megoszlott nép nem tud védekezni. Elhatározta ezért, hogy megtámadja Magyarországot és elsősorban Nándorfejérvárat veszi ostrom alá. Mozgósította tehát birodalmának minden fegyveres erejét és minden hadi felszerelésével, gépezetével és ágyújával eljött; ostrom alá vette az említett várat, hogy megvívja. A várban akkor nagyságos férfiú volt a kapitány, Thallóczi János aurániai perjel; Zovánnak nevezték. Ragusából származott, Dalmácia, Horvátország és egész Szlavónia bánjának, Matkónak fivére, serény, rettenthetetlen szívű ember. Mikor ez látta, hogy jön az ellenség, elébe ment, megütközött s úgy vonult vissza a várba. Ugyanis az ellenséges seregek száma teméntelen lévén, csapatával sokáig nem állhatott ellen. Visszatért tehát a várba, melynek falait kellőképpen megerősítette a védelemhez. A török császár pedig körös-körül elhelyezte seregeit, mindenfelől őrséget rendelt s aztán ostrom alá vette a várat. A hadigépeket és egyébfajta ágyúkat beállíttatta; a magas tornyok erősségeit és a falakat rommá lőtte, földdel tette egyenlővé. Zován azonban és a vele levők a nagy ellenség láttára és a kemény ostromtól nem ijedtek meg; kötelességüket buzgón teljesítették; a falakat, melyeket a császár nappali vívással ledöntött, éjszakai munkával megerősítették. Gyakran darázshad módjára kizúdultak a várból és nagy zűrzavart támasztottak az ellenség közt. Mikor tehát a császár megértette, hogy Zován milyen vitézül védi a várat, más cselt eszelt ki a vár megvételére. A vártól mintegy fél magyar



mérföldnyire az ellenséges földek felé van egy dombocska; ez alkalmas arra, hogy eltakarja a várbeliek szeme elől azt, ami azon a részen történik. E dombocska árnyékában a császár földalatti, hosszú széles aknát ásatott, mely egész a vár belsejéig haladjon, s ezen át nyomuljanak be csapatai. Szüntelenül folyt a munka; a földet sokezer ember hordta ki a maga erejével, de tevék, lovak, öszvérek és szamarak segítségével is, úgyhogy az akna hamarosan a vár falai közelébe ért. Eközben a császár cselét megtudták azok, akik a vár élén álltak; vagy az isten intése volt ez, vagy amint mondja valaki: nem tudni, kicsoda nyilat lőtt be a várba, melyre cédula volt rákötve, erről megtudták, hogy az említett helyről aknát ásnak és hogy ez már a vár közelébe ért. Zován egy vagy más módon megtudván a császár szándékát, más aknát ásatott a vár felől, ugyancsak a föld alatt, szembe a császár aknájával, gyorsan dolgoztatott, megtöltette salétrommal és puskaporral, meg más hirtelen felgyúló, nagy lángot és füstöt vető dolgokkal, az akna nyílását ügyesen és vitézül elzáratta s az említett gyújtóanyagok és porok számára elzáratlan nyílást hagyott; számos őrrel füleltette csodálatos figyelemmel az ellenséget, amint titkos cselét készíti. Mikor az ellenséges akna a vár falain belül a várbeliek aknájához ért és az ásás zaját az őrök meghallották, nyomban tüzet vetettek bele; mind az összehordott említett dolgok felrobbantak s heves tűz és füst hirtelen halállal ölte meg mind az eleven embereket és állatokat, akik az aknában voltak. A császár látta, hogy ezen az úton nem juthat a várba, s miután amint mondják – hadi népéből tizenhétezret elveszített és hét hónapig vesződött az ostrommal, szomorúan hazatért.
XXXVI. János vajda úr Nándorfejérvár környékén vívott csatájáról
Minekutána ezen idők folytában Hunyadi János úr az erdélyi vajdaság és a szörényi bánság tisztével ékeskedett és temesi gróffá lett, úgy hozta a szükség, hogy az említett Nándorfejérvára kapitányává tétetett. Magyarország déli részeit egészen a Tisza folyóig, Szlavóniát és mind a Száva és Dráva folyók közti földet dühös kegyetlen törökök pusztították; a falvakat és városokat felgyújtották, a jószágokat elrabolták, az embereket nemre és korra való tekintet nélkül vagy megölték, vagy örökös szolgaság jármába hurcolták. Mind a lakosságban forrt a gyűlölet s az ország említett részei nyilvánvaló veszedelemben voltak, de csak János vajda úr szíve



keseredett meg a keresztényi hit ezen üldözésén. Ezért a törökökkel több kisebb ütközetet vívott és mindig győzött. Mikor azokban a napokban egy Izsák nevű török vajda, aki a mondott török császár adományából Szendrő várát és Rácország többi várait s majdnem egész Rácországot, azaz Szerbiát bírta, alattvalóinak összeszedett nagy erejével gyújtogatni, fosztogatni indult a Nándorfejérvár körüli falvakba, hogy ingerelje az új kapitányt, János vajda úr megtudta, mit akar az ellenség, s nem hanyagolta el készületeit, hogy méltóképpen fogadja ezt az erős ellenséget. Kitűnő fegyveres hadat gyűjtött ugyanis össze, csatarendbe állította és nyílt mezőn szállt szembe az ellenséggel. A két fél hevesen összecsapott s az ütközet elején sokan hullottak le a lóról. Nagy lárma támadt, halálos viadal kezdődött, mindkét részen számtalan ember halt meg. Mikor Izsák vajda látta, hogy a magyarok nem nyugszanak, míg nem győznek vagy meg nem halnak, hátat adott és lován sebesen elvágtatott; Szendrő várába futott megmaradt embereivel együtt. János vajda úr és minden vitézi serege karddal vágva üldözte őket, mígnem Szendrő várának falai tűntek fel előttük; sokat megöltek közülük. Végül bő zsákmánnyal, győzelmesen tértek meg Nándorfejérvárba.
XXXVII. Hunyadi János vajda úr erdélyi hadjáratáról és csatájáról
Nem hosszú idő múlt el a vajda úr istenadta győzelme után, midőn egy másik török sereg Havaselve földjén keresztül, titkos utakon átkelt a hegyeken és betört Magyarország erdélyi földjére. Magyarországon és más szomszédos országokon aratott győzelmei miatt elbízta magát, nagy terveket forralt, sok nemzetbeli nép és nagy fegyveres erő gyűlt össze ebben a hadban. Vezére Mezet bég nevű vajda volt, kemény ember, a hadak vezérletében jártas. Kegyetlen nemzetség, megszokta, hogy támadjon mindent, ami elébe kerül, nincs benne semmi kegyesség: tűzzel-vassal pusztított mindent; sem kor, sem állapot nem szolgált senkinek mentségül. János vajda úr kevés nappal e török sereg gyászos betörése előtt érkezett az erdélyi részekbe: a nép nyelvén Gyulafejérvárnak nevezett városba ment és tervezgetett, gondolkodott, mit cselekedjék az ellenséggel. A nagy számú támadó hirtelen érkezett, teljességgel lehetetlen volt csapatait összeszedni és elébe mennie: ezért nyomasztó aggodalom fogta el; annyira, hogy orcája a nagy töprengéstől meghervadt és ajka megrepedezett. Mikor azután a



törökök Erdély földjének sok tájékát bebarangolták s emberben, vagyonban, baromban rengeteg zsákmányt szedtek össze, az említett Gyulafejérvár közelében egy mezőre értek; mikor gyújtogatásuk füstje mutatta, hogy már nincsenek messze, János vajda úr nem törődött magával, hogy másokkal törődhessen. Teljességgel bosszúra hevülve, elhatározta, hogy szembeszáll a nagy ellenséggel. Kisebb sereget gyűjtött maga köré és harcra készen síkraszállt. A város püspöke ama napokban méltóképpen tisztelendő ember volt, az okkal-móddal végbeviendő dolgok intézésében azonban heves; ez ment a vajda úrral. Kivonultak tehát és midőn óvatlanul Szentimre falvának mezejére értek, hirtelen rengeteg ellenséges csapat özönlött ki, mind a körülfekvő völgyekből; rejtekben lappangva, csak a vajda úr jövetelére vártak. Miért szaporítsuk a szót? A vajda úr kénytelen volt elhagyni a csatateret, s meghátrálni a túlnyomó számú ellenség elől. Aki tudott, megfutamodott; aki nem tudott eléggé futni, azt az ellenség elfogta vagy megölte. Itt az említett fejérvári püspök is vágtató lován menekült, s midőn lova valami patakocskán ugrott át, a földre zuhant, és fejét vették. Mezet bég, a vajda szívét e dolog fölindította s arra ösztönözte, hogy nagyobbakat cselekedjék. Bátran járta az erdélyi részeket, örvendett a prédának, különösen annak, amit a sors a csatán juttatott neki: ezt érintetlenül császárjának akarta küldeni; e célra tehát kocsisokat és a szekerekhez őröket gyűjtött össze. Ezen közben János vajda úr ama részek minden vitézeit nagyhamar összegyűjtötte – amennyire rövid idő alatt összegyűjteni lehetett – bosszútól égve, csakhamar kiindult és követte az ellenséget. Mikor ezt Mezet bég, a vajda hírül vette, állítólag ezt mondotta: – Hadd jöjjön, több hasznunk lesz belőle mint előbb. Mikor ezt mondotta, János vajda úr kémje ott volt Mezet bég, a vajda körül álló törökök közepette és mindent hallott, amit a harc felől tanácskoztak. Hamarosan visszatért tehát János vajda úrhoz és titkon így szólt hozzá: – Mezet bég vajdának elárultak; ismeri összes címeres pajzsodat, melyeket személyes védelmedre használsz, még lovaid színét is: jelenvoltomban választottak ki igen erős vitézeket, a többieknél különb harcosokat, s azt a megbízás kapták, hogy mindenek előtt téged vegyenek körül, ugyancsak szorongassanak és öljenek meg. János vajda úrnak egyebek között volt egy Simon nevű vitéze, a nemes Kemény nemzetségből eredt; testének alakjára nemigen különbözött tőle, társai közül kivált vitézlő lelkének virtusával. A vajda úr tehát ezzel a



vitézzel megcserélte fegyverzetét, lovát és Kemény védelmére számos vitéz harcost rendelt, akik égtek a harci vágytól: végül nagy hozzáértéssel elrendezett mindent, ami a harchoz szükséges volt, és az előbbeni győzelme miatt elbizakodott ellenséget, mikor az említett tájon valamely falunál csatára rendezte sorait, nagyhevesen megtámadta; mint a heves forgószél rontott rá; az első rohammal összes csapatát megzavarta és vitézeinek erős kardjával több részre szakította. Dombokon és völgyeken át húzódtak az ellenséges felek s a nagy küzdelemben mindig a magyar kard kerekedett a török szablyák fölébe. De mi történt a vajda úr által Kemény Simon mellé rendelt őrcsapattal? Urának címeres fegyverébe öltözve, ura helyén állt; az őrizet és a hű fegyverek meg nem oltalmazhatták, a törökök mindjárt az első összecsapáskor, vajdájuk parancsa szerint, nagy veszteség árán, de híven szorongatták és megölték: a sereg vezérei ezért azon voltak, hogy az ellenség ne ismerje őt fel. Gyakran történik ugyanis, hogy a vezér elestével a vezérlettek is mind elesnek. Keményen folyt tehát a harc s a törökök inkább védekezéssel bajlódtak, nemhogy az ellenséget győzték volna. Az előbbi győzelemmel szerzett foglyok mind Szentimre falvában voltak, szabadulni akartak, készek voltak inkább a halálra, semhogy rabságban senyvedjenek – nagy erővel védelemhez fogtak és az ellenséget nagy kegyetlenül megölték. Mikor tehát Mezet bég vajda látta serege vesztét, midőn minden csapata futással bajoskodott, maga is futásnak eredt, de ez a futás nem szerzett neki menedéket. Futtában ugyanis, más menekülők közt, kiket az üldöző magyarok szorongattak, menekülni próbált, de maga is, fia is elesett; szerzett prédájuk odaveszett, számtalan népükkel maguk is ott pusztultak. János vajda úr kiszabadította mind a foglyokat, elragadta az ellenségtől a prédát, magát az ellenséget prédálta, csak vajmi kevés török menekült itt meg futással, örvendezve és diadalmasan a hegyek hágójáig üldözte őket, s a szerte kóborló ellenséget összeszedve, sok napig holtakkal hintett mezőn tanyázott. E diadal dicsőséges híre hasznára volt az országnak olyanképpen is, hogy a havaselvei részek és Moldova vajdája – kik az előbbeni időkben az országtól és a magyar királyoktól elszakadtak, s a szent korona ellen fellázadva, a mondott török császárnak juttatták minden erejüket – János vajda úr tanácsára vagy féltükben, uraikkal együtt visszatértek a régi hűségre, és Ulászló királynak esküvel fogadták meg a hagyományos engedelmességet.



XXXVIII. János vajda úrnak a Vaskapunál vívott háborújáról
Bárhol is tört az országba a török hada, bármilyen rejtett úton is érkezett, hogy a szokott módon raboljon, mindet mindenütt balsors követte: mert János vajda úr dicsőséges harcain kívül is, vitézei, kiket az ország őrizetére rendelt, mindig megverték őket. Elvágtak minden utat, mellyel Magyarországot megtámadhatták; az ország határain belül nem villanhattak meg lándzsáik a nap alatt. Mikor tehát Amurat török császár fontolgatta magában az övéin esett vereséget, népének számos halottját, Moldova s Havaselve földjének és urainak tőle való elszakadását – ezt hánytorgatva lelkében megháborodott, s elhatározta, súlyos bosszút áll azokon, kik megtámadták. Ezért összeszedett népéből nyolcvanezer válogatott vitézt, kik harci erényekben kiváltképpen jeleskedtek, élükre pasát állított, ki országlás dolgában őutána a második volt. Meghagyta neki, mihamarabb törjön Havaselve földjére és ugyancsak pusztítsa, amiért a vajda elszakadt tőle. Onnan azután vezesse csapatait Magyarország erdélyi részeibe, tőle telhetően tűzzel-vassal álljon kemény bosszút azokért a sérelmekért, melyeket János vajda úr cselekedett rajta. A császárnak ez a szándéka nemcsak ama vidékek közrendű népét töltötte el félelemmel, még a vitézi tisztet viselő embereket is súlyos töprengésekbe ejtette. Eközben a pasa mind a rábízott néppel Kis-Nikápoly váránál hajón átkelt a Dunán, csapatai nagy zajgással kóborolták be Havaselve egész földjét. Aki futásban nem talált előlük menedéket, zsákmányul esett, holttá vált. Ezután nekilátott, hogy átkeljen a hegységen és teljesítse a császárja által rábízott szolgálatot. János vajda úr pedig kész volt inkább meghalni, semhogy a rábízott nép pusztulását lássa; összeszedte az előző győzelmektől fellelkesült fegyveres erőket, s nem akarta bevárni az ellenség támadását, inkább maga támadott. Bár erőre, számra nem ért fel velük, egészen ama részek széléig üldözte őket. Mikor azután a Vaskapunak nevezett helyhez ért, mindenfelől visszhangzó, nagy trombitaszóval, heves, nagy s minden időkre emlékezetes csatába bocsátkozott. Az ellenfelek mindkét felől összecsaptak, ezek is, azok is emberül harcoltak. A pasa bízva népének nagy sokaságában, nem gondolt hátrálásra. János vajda úr pedig inkább győzni vagy halni volt készen, de tudni sem akart futásról. Keményen forrott hát a



csata mindkét felől; nagy volt az öldöklés, sokan hullottak el mind a két részen, de többen a törökök közül: ezért a pasa és a törökök kénytelenek voltak elhagyni a csatateret és gyors futással odábbállni. A magyarok üldözték őket, s levágták, akit csak elérhettek. Végül az egész csatatér ázott emberek s lovak vérétől és sűrűn rakva volt tetemekkel; a nap hevének növekedésével azután olyan szörnyű szagot árasztott, hogy a közelben is megfertőzte a levegőt, ember sem járhatott arra. János úr elűzte hát a sokezernyi ellenséget, főemberei közül sokat elfogott, sok kincset és sok drága hadi felszerelést zsákmányolt; a nagyságos férfiú, ki mindörökké dicsőségre és magasztalásra érdemes, vitézül fogott a háborúhoz, bölcsen vezette, szerencsésen viselte és végezte, emlékezetes diadalt aratott. Ettől fogva nemcsak az ország lakosai, de még az idegen nemzetek is őszinte vonzalommal fordultak feléje és megszerették teljes szívükből.
XXXIX. Erzsébet királyné haláláról
A nevezett Ulászló király úr uralkodása alatt mintegy két esztendő leforgásával ily szerencsés és kedvező események történtek. Eközben az ország felső részein tovább is dúlt a belső viszály; ama részek urai nem az ország védelmében lelték kedvüket, sőt inkább támadták. A római udvart megrendítette e nagy bajok zaja s az említett belső harcok zűrzavarának elsimítására a pápa oldala mellől elküldte a tiszteletre méltó férfiút, Julianus bíboros urat. Ez fáradozott is a békességen Ulászló királynál és Erzsébet királynénál. Hajlottak a megegyezésre, de mielőtt a béke létrejöhetett volna, a királyné meghalt: halála a pártján álló bárók közül sokat visszatérített Ulászló mellé.
XL. János vajda úrnak a török sérelmek megtorlására vívott hat győztes csatájáról
Így folyván a dolgok, Ulászló király kormánya napról napra erősödött és mindjobban gyarapodott. Midőn hát a király nyugodtan székelt Buda várában, a királyi palota magas fedelei alatt, János vajda úr arra buzdította és ösztönözte őt, indítson háborút a török ellen, és torolja meg a Magyarországon több ízben ejtett sérelmeket. Ezért Ulászló király



uralkodásának harmadik évében nagy költséggel jeles vitézi sereget gyűjtött, vele tartott János vajda úr is és az ország sok főura, valamint Rácország despotája, azaz királya, György is. Ez ugyanis akkor kiszorult országából. Átkeltek a Dunán, elértek Rácországba. Itt Ulászló király nyomban tábort vert s kiküldte serege főkapitányát, Hunyadi János urat a törökök uralma alá vetett területekre. A sereg tehát két részre oszlott: A fegyverre, katonai virtusra jelesebb részt a vajda úrnak juttatta. Ezenkívül a vajda úr saját számos seregét is vezérelte; ezek a hadban tapasztalt csapatok már sok ellenséget győztek le és szalasztottak meg. A vajda úr ezekkel áthaladt Rácországon, azaz Szerbián, egész Bulgárországon, melyet hosszú idő óta a török császár tartott hatalmában, s elért Rumélia határáig. Ami élőlény elébük került, ember vagy barom, foglyul esett, vagy elesett; a törökök városait, táborait és lakóhelyeit elfoglalták, nyomban lerontották, lángok martalékává tették. Ezek közt volt a fürdőiről híres város, a népes és gazdag Szófia. Ezt is elfoglalták, kirabolták és elhamvasztották. Ennyi város és helység felgyújtása, magasra szálló füstje rémületbe ejtette egész Ruméliát, s a török császár mindén birtokát, mely innen volt a tengeren. – Eközben sokezernyi ellenség jött szembe a vajda úrral, a török császár küldte rá ezeket. Ilyen módon a vajda úr öt ízben vívott kemény csatát a nála mindig nagyobbszámú ellenséggel, s mindenkor győzelmet aratott. Mikor már nagy dicsőséggel és diadallal visszatérőben ismét Rácország földjére ért s ott tábort vert, hírül vette, hogy számtalan sokasággal jön ellene a török. A császár ugyanis az említett Amurat, birodalmának ily nagy pusztításán igen felindult, meghagyta, gyűljön össze udvari hadának színejava, minden országának válogatott serege nagy háborús készülettel a bosszúállásra; hadi vállalkozásának élére rokonát, az anatóliai pasát állította. A pasa azon az úton követte János vajdát, amerre ez kivonult Bulgáriából. Mikor aztán némely magyarokra talált, akik sebbe esve vagy betegeskedve maradtak vissza János vajda minapi táborhelyein, meghagyta, hogy kötözve vigyék ezeket a császár elébe, s mintegy csúfságára üzente: nézze, minő nyomorult alakok rémítették meg őt országában. Erre a császár állítólag azt felelte: – Térj vissza oly szerencsésen, amint kívánom; ha majd aztán visszatértél, magad pontosabban elmondhatod, miféle alakok elől futottam. – Mikor aztán ennyire jutottak, hogy a két ellenfél az éjszakai nyugodalom után reggelre kelve meghallotta egymás pergő dobjait, János vajda úr megfélemlett, hátha az ellenség eltér tőle s a királyi táborra ront.



Inkább magára akarta vonni a támadást; sok hadi viszontagságtól megfáradt vitézeivel maga indult az ellenség elébe. Mikor aztán szemközt meglátta a pogányok teméntelen sokaságát, megijedt; minden vitézi serege is ugyancsak félt, remegett. A vajda úr azonban nem hátrált meg; rémült hadsorait egyenként az ellenség elébe vezetve, lelkesítette őket; mondván: – Legyetek állhatatosak, haljunk meg inkább, semhogy elveszítsük megszokott győzedelmes nevünket. Miért féltek a felfuvalkodott ellenség sokaságától? Nemde, gyakran megpróbáltátok már, minő lélekkel vagyon. Isten segítségével már annyiszor megszalasztottuk: most is megszalasztható. Ha pedig valaki meghal közületek – mit se tesz az. Velem meg társaival ebédelt, vacsorázni Krisztussal fog. Így szólván megindította a vezérlete alatt álló nagyobb dandárt, s az ellenségre rontott. Ennek láttára a többi csapat is követte vezérét. Mindkét rész a győzelem reményében csatázott, de nem egyforma szerencsével. A pasa és a rábízott sokaság ugyanis már az első rohamtámadásra meghátrált és hirtelen megfutamodott. Ezt látva, a magyarok nagy kegyetlenül űzőbe vették őket, s akit gyors lova futása meg nem mentett a haláltól, véres leckét kapott, úgy vesztette életét. Sokezer pogány esett el ott. Foglyot ejteni tilalmas volt a magyaroknak, ezért akit futtában utolértek, sok sebbel küldték halálra. Alkonyati órától éjfélig tartott ez az üldözés. A pasa ugyanis azért választotta ezt a napszakot ütközetre, hogyha alulmarad a harcon, az éjszaka leple alatt kereshessen menedéket. Amit azonban így kigondolt, éppen nem vált javára. A telihold ugyanis megvilágította sugaraival az éjszakát. A pasa foglyul esett, s nagy trombitaszó közepette éjféltájban a magyar táborba, János vajda úr sátrához vitték. Így a vajda úr egy hadjáratban egymásután hat csatát vívott meg szerencsésen s öt hónappal a magyarok kiindulása után, rengeteg embert és jószágot zsákmányolva, sértetlenül vezette vissza a sereget a királyi táborba. Győzelmi jelvényül sok ellenséges zászlót, azaz bandériumot hozott a királynak. Ezeket utóbb a Boldogságos Szűznek, Magyarország patrónájának ajánlották fel; az ő Buda városában épült egyházában függtek még a mi időnkben is, tanúsítván a vajda úr istenadta győzelmeit, a dicsőséges Szűz magasztalására, a jövendők emlékezetére. És ha az ódonság pora meg nem emésztette volna vékony szövetüket, még most is ott függenének.



XLI. Az Ulászló király és a török császár közt esküvel kötött békességről és Rácország helyreállításáról
E sok dicső diadal és sok híres győzedelem eredménye az lett, hogy a török császár, Amurat, rémületében követeket küldött a királyhoz és a vajda úrhoz, állhatatosan a békességért fáradozott. Ulászló király tehát nagyjai számára Szeged városában ünnepélyes országgyűlést tartott. Az ország minden tájáról özönlöttek oda a nemesek; a császár részéről is eljött két török vajda, hogy megkössék a megállapodásszerű békességet. Meg is kötötték a szerződéstől számított tíz esztendőre és a király elbocsátotta az anatóliai pasát. A török császár pedig visszaadta Szendrőt és a többi rácországi várat György despotának. Ezt a megállapodást esküvel is megerősítették. János vajda úr esküdött meg a királyért, önnönmagáért s az egész magyar nemzet részéről, a mondott török vajdák pedig császárjuk nevében. A hadnépbeli urak a tíz esztendei békesség s az egyéb megállapodott dolgok biztosítására mind esküt tettek. – Vajha sose esküdtek volna! Az említett Julianus bíboros rábeszélésére ugyanis utóbb a király és a vajda úr megszegték ezt a békét. Midőn hajdan Pompejus, ki minden ember közt a legnagyobb diadalokat aratta, lovait a jeruzsálemi templom oszlopcsarnokába állította be, elveszítette győzelmes dicsőségét: úgy Ulászló király és a vajda úr előbbeni hadiszerencséje is megfordult ezután. A despotának mégis hasznára vált ez a megállapodás. Rácország birtokából ugyanis már teljességgel kiesett; e békeszerződés révén visszakerült előbbeni országába.
XLII. Ulászló király úrnak Rumélia földjén, Várna városa mellett a tengerpart közelében vívott csatájáról és haláláról
Ily módon, ily úton jutottak ily végre: Julianus bíboros úr tőle telhetően erősködött a királynál s a vajda úrnál, hogy szegjék meg a szerződéses megállapodást és támadjanak fegyveresen a török császárra. Azt mondotta ugyanis, hogy a hitetleneknek adott hitet nem kell megtartani. Azt is mondotta, sérelmes istenre, hogy hálátlan szívvel fogadták az egyház és a hit ellenségein aratott e nemes, istenadta győzelmüket, s midőn isten az ellenség romlását akarta, ők az ellenség akaratát teljesítették. Sok rábeszéléssel hajszolta őket a tilalmas bűnre: Mars és a fegyver számos



ízben sem tudta legyőzni e férfiakat, de a beszéd meglágyította őket. Sok keresztény fejedelem ígért ugyanis fegyveres segítséget; Bulgáriából, Albániából, Thráciából, sőt Konstantinápoly híres városából is nagy katonai támogatás küldését ígérték. Kecsegtettek ezzel a fejedelmek és az említett országok lakosai. Hajlottak végre az untalan bujtogatásra. Hamar sok zsoldos katonát toboroztak, táborba vitték, s az ország számos nagyurának kíséretében Orsova váránál a Dunán átkelve, ellenséges földre léptek. Napról napra más és más helyre vitték táborukat és gyújtogatva, rabolva pusztítottak minden elébük kerülő ellenséges földet. A várak és erősségek vagy megadták magukat, vagy hatalmas fegyveres rohamra estek el. Egyre beljebb és beljebb hatoltak, áthaladtak Bulgárián és Rumélián, eljutottak a tengerpartra; Várna és Galac ruméliai városok önként meghódoltak; ezek mellett tábort vertek és várták az ígért segítségek érkezését. De jaj, gyakran megesik, hogy aki otthon elhanyagolja hadseregét, idegen földön nem talál támogatást. Előbb csakugyan nagy zsákmányt szereztek, sokakat megöltek, s ama országok nagy részét gyújtogatva, rabolva járták, sok kárt okoztak, s az ellenséggel való megütközést bántatlanul elkerülhették. Ha az ígért segítségek el is maradtak, az ellenségen aratott régebbi győzelmek mégis lelkesítették őket, s vakmerőséggel eltelve megmaradtak szándékuknál. Ellenséggel nem találkoztak, de a visszatérést dicstelennek tartották, ezért a nyár utolsó havát és szinte az egész őszt ellenséges földön töltötték. Végre november tizedik napján, mely Szent Márton ünnepének vigíliája, megjelent Amurat török császár számlálhatatlan pogány csapatokkal, hadirendben, zászlók alatt, csatára készen. Szemben a király és János vajda úr, meg a többi ottlevő magyar urak kivezették a táborból minden népüket, elrendezték és elosztották hadsoraikat; csillogtak a fegyverek, minden hadsor élére vezért állítottak és meghagyták, hogy minden hadsort az ütközet időpontjában ugyanolyan gyorsan szekerei is kövessék. Az ellenfelek ugyanis nem voltak egyenlők; féltek tehát, hogy míg elöl harcolnak, az ellenség hátbatámadja őket. Így elrendezvén a dolgokat, isten a mennyből baljós jellel mutatta nekik a jövendőt. Mihelyt ugyanis a fényesen aranyozott zászlókat felemelték s kibontották a szélben, mely akkor viharrá erősödött: egy heves szélroham nyomban megragadta a zászlókat, elrongálta, darabokra szaggatta és részeiket elhordta a levegőbe. Majd mindkét részről felharsantak a trombiták és dobok, a törökök nagy riadásba törtek ki, s az ellenfelek



összecsaptak. Itt is, ott is törtek a lándzsák, s ebben a lándzsatörésben sokan hulltak le lovukról; hevesen tombolt a csata: mindkét félen nagy öldöklés volt; a törökök közt mégis nagyobb. A magyar harcosok vitézi támadását ugyanis egyetlen csapatuk sem tudta feltartóztatni, sőt hirtelen futásnak eredtek. Mivel azonban a török csapatok, széltében-hosszában felállítva, a magyar sereget számban több mint hatszorosan felülmúlták, menekülő hadsoraikat a magyarok nemigen üldözhették. Mikor az üldözéstől visszafordultak, új csapatok támadtak rájuk és nagy zajjal új csatát kezdtek. A nap nagyobb része öldöklő harcban telt el; a mezőn mindenütt sűrűn hevertek a holtak, s az ellenfeleket rémület töltötte el. A törökök egész lovassága megingott és már-már megfutott, a császár táborát csak számtalan gyalogcsapat tartotta megszállva, nagy kiáltozással állták helyüket. Mikor Ulászló király látta, hogy az ellenséges lovasság megfut, s Amurat császár meg tábora megrémült: nyomban megindította az őrizetére rendelt dandárt, s míg a vajda úr és a többiek másfelől dühös harcot folytattak, meg akarta rohanni és legázolni a császár táborát. Mikor tehát a sűrűn álló gyalogcsapatok közé került, egész dandárával együtt leverték, elnyomták és megölték. Az ellenség már le volt győzve, le volt verve, nem is remélt diadalt, s most váratlanul jutott hozzá. A magyarok a csatateret és táborukat az ellenségnek hagyva, futásnak eredtek. Sokan azok közül, akik az előbb megfutamodott ellenség üldözésével voltak elfoglalva, visszatérve az üldözésről, mit sem tudtak a többiek bukásáról: táborukba térve, éjszakai pihenőre dőltek. Mikor azután a szomorú napra éjszaka következett és a sötétség árnya borult az egész földre, mindkét részen, aki még meg nem futott, visszatért táborába s másnap virradatig éjszakai őrséget tartott. Hallották a számtalan sebesült nyögését és üvöltését, kik sem halni, sem élni nem tudtak, s a halottak közt szerte hevertek a mezőn, rémülten alig várták a napkeltét. Végre pirosló hajnalon, sötét éjszaka után, világos nappal előtt, mikor a fényes nap a hegyek csúcsa fölé száll és nappali világosságot áraszt – a törökök, nem tudván, hogy az ellenség megfutott, harci rendbe álltak s kivonultak a császár táborából. Lassú lépésekkel haladtak a magyar tábor felé, apránként megközelítették és szorgosan vizsgálgatták, rakva van-e hadinéppel. Mikor aztán alig hallottak benne emberi hangot, s észrevették, hogy senki sem kapott fegyverre, s nem vonult ki csatára: az egész császári sereg megrohanta. Védelem nem volt, azon nyomban elfoglalták, minden ott talált élő vagy rabbá lett vagy elesett. Mondják, hogy ottveszett az



említett Julianus bíboros úr és sok más szerzetes, különösen a cseribarátok rendjéből. Továbbá ottvesztek János váradi és Simon egri püspök urak, valamint a nagyságos Bátori István, aki a királyi fölség udvarában vitézi erényekkel jeles ember volt, őreá volt bízva, hogy kiváló serénységével sok veszedelem között hordozza a királyi zászlót. Ulászló király úr, a legjobb király, ez az igazi nemes ember, akinek arca barnás, haja fekete, fegyvere serény, övéihez jóindulatú, tisztes erkölcsökben jeles, elméjében és lelkében jóravaló volt – ily gyászos módon végezte életét és uralkodását országlásának negyedik, az Úr 1444. esztendejében.
XLIII. János vajda úr fogságáról
Amurat császáré lett ámbár e háborús veszedelemben a győzelem dicsősége, övéinek sok vére hullásával fizetett érte. Több sebet kapott népe a magyaroktól, mint amennyit nekik oszthatott; hív tudósítás mondja, hogy népének hullásával a császár nagyobb vereséget szenvedett a magyaroknál. Erre elegendő bizonyság az, hogy népéből senki sem üldözte a megfutamodó magyarokat. Sokuknak elégségesen volt sebük, hogy azokat nyalogassák. Ezenközben János vajda úr, mikor visszatértében Havaselve földjére ért, ott talált ellenséget, ahol nem várta. Drakul ugyanis, ama föld vajdája, akitől kíséretet remélt, erőszakosan rátette kezét, s nemhogy vigasztalta volna a szomorodott embert, még fogságba is vetette. Mikor aztán Drakul meggondolta, hogy semmi oka a vajda úr elfogására, néhány nap múlva sok ajándékkal s amint remélte, megbékítve, kísértette át Magyarország erdélyi részeibe.
XLIV. János vajda úr kormányzóvá választásáról és Drakul vajda ellen való bosszúállásáról
E háborús zűrzavar, Ulászló király gyászos veszte után az ország főpap és báró urai megtiltották, hogy az országban bárki is felkeljen másnak megtámadására; ugyancsak egyhangú határozattal kimondták, hogy jövő pünkösd ünnepére a Rákos mezején országos gyűlés tartassék. Elkövetkezett az 1445. esztendő és pünkösd mondott ünnepe; a Rákos tágas mezejére mindenünnen özönlöttek a gyűlésre a nemesek. Mind a jelenlevők



egy értelemmel tárgyaltak az ország javáról, és nagy körültekintéssel értekeztek arról, kit válasszanak az ország védelmezőjévé azonközben, míg Albert király fia, László király – aki akkor ötesztendős fiúcska volt – felnő, képes lesz az uralkodásra és megbírja a fegyvert. Az egész gyülekezet szeme előtt lebegtek János vajda úr híres emlékezetű viselt dolgai, s ezért bár sokan remélték maguknak ezt a méltóságot – azt egyedül a vajda úr nyerte el. Megválasztották tehát az egész ország s az országot érintő minden dolgok kormányzójává. Magyarország egész népe nagy ujjongásba tört ki azért, hogy ilyen oltalmazót nyert, harsány hangon hálálkodott istennek, a levegő megtelt harangok és trombiták zúgásával. A dicső választás után még azok is, akik magukat tartották méltónak erre a tisztre és csalódtak, szívük mélyén szomorkodtak, színleg vidám arccal örvendeztek. Az ország minden lakosa vígan tért hajlékába. Tetszett ezután a kormányzó úrnak, hogy megtorolja Drakul havaselvei vajdán fogságba vetését: nem feledte még el ugyanis a nem szíves vendéglátást. Nagy fegyveres népet indított hát ellene, átkelt a hegyeken, betört országába, egész tartományát elpusztította, őt magát elfogta és fiával együtt, kor szerinti sorrendben, lefejeztette. – Ez ország másik vajdáját, néhai Dán vajda fiát megvakíttatta. Így torolta meg Drakul vajdán fogságát. Az országnak meg más vajdát adott, aki engedelmeskedett parancsának; azután visszatért Magyarországba.
XLV. A korona visszaköveteléséről, és hogy miként álltak érte bosszút
Ezenközben Magyarország urai váltig szomorkodtak azon, hogy a szent korona, mellyel a magyar királyokat megkoronázzák, valamint a gyermekkirály, aki természet szerint való uruk, Frigyes római király hatalmában van. Féltek ugyanis, ha a fiú idegen földön nevelkedik, elidegenedik a magyar szokásoktól, beszédtől. Elhatározták tehát, hogy visszakövetelik, s ha nem kapják, megtorlásra indulnak. És minthogy a római király nem hajlott a kérésre, hatalmas csapást mértek reá. A kormányzó úr ugyanis, tisztjének második esztendejében, számos fegyveres csapattal kegyetlen keménységgel bekóborolta egész Karinthiát és Krajnát, valamint Stíria nagy részét; a jószágokat prédálta, az embereket rabbá tette, a városokat, helységeket és falvakat gyújtogatta. Miután látta, hogy a római



királyt országának pusztítása sem indítja meg, sok jószággal és fogollyal rakodva, szerencsésen hazatért.
XLVI. A kormányzó úr rigómezei csatájáról
Ezek után Hunyadi János kormányzó úr az országnak az ő vállát terhelő mindennemű dolgait a legjobb tudomása szerint intézte, védte az országot ellenséges betörés ellen: azokban az esztendőkben a töröknek nem is volt lehetősége, hogy Magyarország kárára emelje szablyáját. Végre kormányzóságának negyedik évében maga a kormányzó úr, aki hadi virtusokban mindig nagy próbákat mert, elhatározta, hogy új hadi vállalkozással támadja meg a török császárt. Nagy sereget gyűjtött tehát, és hadjáratra szedte össze Magyarország minden fegyveres erejét. Hadi táborával, ágyúkkal, puskákkal és más ellenségre lövő szerszámokkal felszerelve, az első őszi hónapban Szeverin vára fölött átkelt a Dunán, és kemény hadjáratban végigvonult Rácországon, mert annak ura – bár erre felszólította – nem csatlakozott hadi vállalkozásához. Ezért ellenséges földnek tekintette, tűzzel-vassal pusztította, éspedig nemcsak azért, hogy prédát szerezzen, hanem úgy járta be, hogy elfoglalja. A kormányzó urat az ország hatalmas urai kísérték, származásukra és birtokaikra kiváló urak: Pelsőczi Imre erdélyi vajda, öccse, László, Marczali vajda fia, Imre királyi ajtónállómester, Rozgonyi Raynold, Szécsi Tamás, Thallóczy Ferenc, Dalmát és Horvátország bánja, Székely János, a kormányzó úr atyjafia, Losonci Benedek, Alsólindvai Bánffy István és sokan mások, csupa hadban jeles vitéz, kik sok fegyverest vezéreltek. Amurat török császár is ugyancsak buzgón készült a védelemre, mikor hallotta, micsoda ellenséges sereg jön ellene. Mozgósította országának minden fegyverbíró seregét, felfegyverezte népének minden harcosát és hadbaindította. Hatalmas seregével útrakelt és a közelgő ellenség elébe állott. Október közepére járt az idő, amikor a magyar tábor, áthaladva Rácország földjén, elérkezett Bulgáriának földjéhez, mely a török császáré volt; az ellenséget várva, Merula mezején, melyet magyar nyelven Rigómezőnek hívnak, megállapodott. Eljött végre az a csütörtök, mely Szent Gallus hitvalló és Szent Lukács evangélista ünnepei közé esett, midőn a török császár megérkezett, s nem messze a kormányzó úr táborától vonta fel szállását. Mindkét részről könnyű fegyverzetű vitézek, féktelen ifjak



szálltak ki a mezőre, kedvüket lelvén a csatározásban, kölcsönösen összecsaptak, s holtakat hagyva váltak szét. Mikor aztán felvirradt Szent Lukács evangélista ünnepének ama örökké nevezetes napja s a nap áthaladva az égi csarnokokon, a déli órához ért; a két ellenfél a mondott mező síkjára zúdította minden fegyveres erejét, haderejének összes katonáját. Nem volt a két részen senki, akit e nagy veszedelem, a teméntelen ellenséges sokaság látványa ne töltött volna el halálfélelemmel. A kormányzó úr elrendezte a vezérlete alatt álló egész népet, harmincnyolc hadsort, közepükön ragyogóan aranyozva a zászlók. Minden hadsor arcvonala fényes fegyverzetben állott és vezérei körbejárva, intelmekkel és beszédekkel buzdították harcra a vitézeket. Szemben pedig a török császár népének minden erejét hatalmas csapatokba tömörítve, összevonta a zászlókat, hogy az egész mezőn mint megszakítatlan fal húzódott a magyarokkal szemben; lassan közelgett. Mikor aztán nyíllövésnyire ért, mindkét részen nyomban megszólaltak a dobok, szörnyű volt hangjuk, a trombiták is visszhangozva harsantak meg innen is, onnan is, mindkét rész hadsorai lándzsát szögeztek, és minden vitézségükkel támadásra rontottak. A nagy roham az egész mezőn jajszót támasztott, mindkét felől öldökleni indultak. Nagy lándzsatörés támadt innen is, onnan is, sok sebzett harcos hullott aléltan a lovak lába közé. A levegő megtelt a haldoklók borzasztó kiáltásával. A két ellenfél népe összegabalyodott, nem tudtak egymástól elszakadni, a nagy tolongástól sokan órák múlva sem férkőzhettek a hozzájuk közel levő ellenséghez. Végül vitéz támadással az ellenségre rontó magyarok megbontották a törökök több csapatát, és a mező nagy részén át üldözték szakadatlanul vágva őket. A törökök azonban a császár táborából új segítséget nyertek és a magyarokat öldökölve táborukig szorították vissza. Eközben a török gyalogosok nyilai sűrű záporként hullottak, eltakarták a napot, és keményen rontották a magyarokat. És ámbár a magyarok alig huszonnégyezer harcosának nehéz és egyenlőtlen küzdelem volt feltartóztatni a több mint kétszázezer főnyi ellenséget: ez az ellenséges sokaság, e sok fegyver zörgése, a sok seb sem bírta őket naphosszat hátrálásra; győzetlen lélekkel mennél inkább ölték őket, annál jobban megálltak napnyugtáig. Nagy virtussal, de még nagyobb elszántsággal küzdöttek mindaddig, míg le nem szállt az éjszaka homálya; nagyobb veszteséget okoztak az ellenségnek, mintsem az gondolta volna. Az egész nap heves csatában telt el: mindkétfelől számlálhatatlan volt a halott, az egész csatatéren sűrű



halmokban hevertek a tetemek. Mikor az éjszaka eljött, árnyéka véget vetett a felek dühének és harcának. Bár azon az éjszakán a hadsorok a fáradtságtól elültek, egész éjjel ágyúkkal és hadigépekkel folyt a harc. Az ezután következő szombati napon, mihelyt a nap felkelt, és sugarai világítottak, az ellenfelek az előző napi dühvel rendbe álltak és ismét a mezőre vonultak. Újra összecsaptak és mindkét részről keményen csatáztak: nagy kavarodásban a nap hatodik órájáig folyt a harc. Eközben a török császár, látva, hogy vajmi kevés és fáradt magyar vitéz zilálja csapatait: népének minden sokaságát megindította, lovasait, gyalogosait egyaránt. Nagy dühvel a magyar hadsorokra és csapatokra rontott, és mint sok vizek árja zúdult rájuk, szétbontotta őket és táborukat, s futni kényszerítette őket, kik futni nem tudtak. Futott mindenki és a menekülésben nem volt rend. A törökök nagy kegyetlenséggel üldözték őket, mígnem a nap alászállt a nyugati tájakon. Kemény üldözés követte a magyarokat ezután is. Összecsődültek ugyanis a naphosszat menekülőkre a rácok – kiket megtámadtak – s az úti fáradalmaktól megviselt magyarokat, akik minden fegyver nélkül szűkölködtek, mint rémült juhokat a farkasok, kíméletlenül kifosztották, megölték és elnyomták.
XLVII. A csatában elesett országnagyokról, a kormányzó úrnak a despota által történt elfogatásáról s ennek megtorlásáról
Ebben a csatában elestek a fentemlített urak: Pelsőczi Imre, öccse László, Marczali vajda fia, Imre, Szécsi Tamás, Frankó bán, Székely János, Losonczi Benedek és Alsólindvai Bánffy István; Magyarországnak szinte egész vitézlő rendje odaveszett. A kormányzó úr pedig gyorslábú lován a csata nagy zűrzavarából messze távozott a harc mezejétől; minden katonája elhagyta, védőfegyvereit letette, úttalan utakon bolyongott: ekkor két török kezébe esett. Miután személyét nem ismerték fel, letették a földre szablyáikat, csak puszta kézzel rontottak rá és lefosztották ruháit. A kormányzó úr nyakában arany kereszt függött; ezt az egyik török el akarta ragadni, ezen nyomban összecivakodtak és egymásnak estek. Míg verekedtek, a kormányzó úr felkapta egyikük szablyáját, rájuk rontott, és vitéz karjával egyiknek oly keményen vágott oda, hogy az nyomban a földre roskadt és meghalt. Mikor a másikra támadt, az megfutott és kimenekült kezéből.



Ezután a kormányzó úr tovább haladt, találkozott valami ráccal. Ez ugyan fosztogatás céljából járta az erdőt, de mikor észrevette, hogy alighanem főemberforma került az útjába, nem merte megtámadni. Vagy azért nem támadt reá, mert a kormányzó úr még nem tette le a felragadott szablyát. Gondolkodva álltak tehát mind a ketten. Végre a kormányzó úr felszólította a rácot, vezesse el Nándorfejérvárba; illő jutalmat is ígért neki. Ez nyomban ráállott: de nem a kívánt helyre vezette, amint megígérte, hanem Szendrő várába. Mikor György despota megértette, hogy a kormányzó úr a vár falai közt van, megfeledkezett arról: ennek az embernek virtusa és műve volt, hogy bajos száműzetéséből újra visszakerült országa birtokába; hálátlanság vétkébe esett, és nem szívesen látott vendégként fogadta. Ugyanis fogságra vetette, és addig nem adta vissza a szabadulása érdekében szorgoskodó magyar uraknak, míg a kormányzó úr maga helyett túszul kezébe nem adta László nevű elsőszülött fiát. Ámbár a kormányzót balszerencse kísérte ebben a csatában, mind a magyar főurak szíves lélekkel várták jövetelét, mert nem benne volt a hiba, hanem vitézei számában, s győzedelme csak ezen múlott. Ezt bizonyítja, hogy mikor a kormányzó úr karácsony ünnepe táján visszatért, Szeged városában nagy sokaságú nemes várta jövetelét, és amikor közeledett, derűs arccal vonultak elébe. Ezután a kormányzó úr saját fogságát és a despota hálátlanságát mérlegelve, fegyvert és vitézt gyűjtött s elindult, hogy méltóképpen megtorolja ezt a despotán. Erős kézzel országa földjére tört, váltig pusztította, és elvette tőle Magyarországon levő minden várait és uradalmait. Ennyi kárt-okozással nem is érte volna be, ám a despota bántatlanul visszaadta neki fiát, és a despota kérelmére a magyar főurak is közbenjártak, hogy a kormányzó úr bosszús lelkét lecsillapítsák.
XLVIII. A kormányzó úr csatáiról a határokon belül
Ezután a kormányzó úr az országhatárokon belül vívott sok különféle csatát az országot sanyargató csehekkel; feladással vagy erőhatalommal sok cseh várat megvett, melyeket a csehek különböző helyeken a magyar föld pusztítására emeltek. A csehek ellen vezetett hadjáratainak nem is vetett volna véget, ha meg nem segítik a cseheket árulással a kormányzó úr ellen fondorkodó magyar főurak. Mennél kedvezőbben haladtak ugyanis a



kormányzó úr dolgai, sok úr annál inkább irigykedett titkon őreá. Történt ugyanis az Úr megtestesülésének 1451. évében, hogy a kormányzó úr sok zsoldossal és felkelő népi sereggel megszállás alá vette az említett Giskra János várát, melyet Losonc városa közelében, Szent István király klastroma falánál emelt. Napról napra hevesen ostromolta, hogy megvegye. Az őrséget szomjúsággal és fegyverrel annyira szorongatta, hogy már remélhette a megszállás jó végre jutását. Végre az említett Giskrát – a felsőmagyarországi királyi városok kedvezésétől elkapatva – árulók rábeszélései is felindították, úgyhogy a körülvett várnak saját fegyvereseivel, számos segédcsapattal támogatásukra jött. Csatarendbe állva, szembeszálltak a kormányzó úr táborával. Kiderült ekkor, mily aljas dolog háborúban az árulás. Még össze sem csaptak, a kormányzó úr táborából az árulók csapatai máris hirtelen futásnak eredtek. Ezért a kormányzó úr kénytelen volt elhagyni a csatateret és a tábort. Ezt az árulást a nagyságos Pelsőczi Pál még halála előtt saját szavával vallotta meg, mikor az említett vár alatt ágyúlövés halálra sebezte. Elesett itt továbbá az ország nemesei és főemberei közül Nánai Kompolthy János; az egri püspök, Hédervári László, sánta lévén, nem tudott elmenekülni, fogságba esett. Giskra János így megnyerve a csatát és a magyar tábort, Lóránt fiainak Gede várát vette kemény ostrom alá: a várnagyok azonban vitézül védekeztek, terve nem sikerült. Erre az egri vár alá vonult. Ekkor az említett László püspök Giskra János kezére akarta adni a várat, hogy a maga személyét kiszabadítsa. A vár kapitányai azonban ama vidékről valók voltak, úgy gondolták, hogy ebből az egész környéknek nagy baja lesz, már akkor inkább szenvedjen csak egy ember – semmivé tették Giskra János szándékát. Ezután a kormányzó úr újból fegyvereseket gyűjtött ama népeiből, akik a délvidéket védelmezték; ezeknek katonai virtusát és állhatatos hűségét már az előző csaták kísértései közt kipróbálta. Ezekkel jött, kemény ostrom alá vette és megadásra kényszerítette Giskra János újonnan emelt várait; a sági klastromnál, az Ipoly folyó mellett, valamint Galchur hegyén és Rozsnyó, valamint Szepsi városában. Megszállta Giskra János derencséni várát, melyet Valgatha nevű cseh védett az ő nevében. Völgyben feküdvén, új ostromlási módot talált ki; az erősség alatt magas gáttal zárta el a völgyet, felduzzasztotta a völgyön át folyó vizet. Mikor az áradás túlemelkedett az erősség falain, mind a bennelevőket megfulladás veszedelme fenyegette: a várban levő csehek megadván a várat a kormányzó úr kezébe, maguk fogságba estek. Végül elérkezett Zólyom



városába, a nagy romlás fészkébe és szülőhelyére. Üszköt vetett rá, Zólyom vára ellenében nagy erősséget emelt, s fegyverrel, vitézzel megrakva hagyta vissza. Giskra János eközben aggodalomba esett a fegyverek zajától, és kénytelen volt béketárgyalásokat kezdeni.
XLIX. A testvéreknek nevezett csehek országrontásáról
Giskra Jánoson kívül ekkor sok idegen nemzetség volt az országban, kik minden erejüket az ország rontására fordították. Komorovszky Péter egész Liptó megyét hatalmába kerítette; a fentebb mondott magyar származású Pongrácz meg egész Túrócz megyén eluralkodott, bitorolta Óvár, Berench és Sztrecsnó várait s az ország pusztításában nem maradt a többiek mögött. Ezek kölcsönös gyűlölséggel üldözték egymást; az említett megyéket és mindazt, ami szomszédságukban volt, mind kegyetlenül fosztogatták. Volt a latroknak egy másik fajtája is, akik szintén a Felvidéket dúlták. Ezek volt zsoldos katonákból kerültek ki; fegyveres csapataik erőszakoskodtak és számos fészket szereztek maguknak, részben árulás és megvívás révén, részben újdon építéssel. Klastrombeli barátok módjára a testvér nevet bitorolták, és az ő nyelvükön bratriknak nevezték magukat. Maguk közül kapitányokat rendeltek, fosztogatva, öldökölve és gyújtogatva kóborolták az ország velük határos részeit, s rosszabbak voltak a többinél. Már annyira elvakmerősködtek az országban, hogy nyíltan beházasodgattak, mint akik örökre itt akarnak maradni. A kormányzó úr ugyanis, midőn megértette, hogy a felvidéki nagyurak árulást koholnak ellene, nem jó szívvel vannak iránta, inkább irigylik – később már lanyhábban járt el e részek védelmében.
L. A kormányzó úr csatájáról a rácországi Krusevácnál
Ebben az időben Amurat török császár rossz szemmel nézte, hogy szomszédságában György despota ura Rácországnak; váltig gyűlölte azért, amiért kiengedte a kormányzó urat. Népének nagy részét fegyverre szólította, és Feriz bég nevű vajdája – harcias ember – vezérletével Rácországba irányította. Szigorúan meghagyta a bégnek, hogy a Morava folyó partján fekvő s régebben leromlott Krusevác várát javítsa ki, s onnan



támadja György despotát. Ennek hallatára a despota megrémült; töprengett, mit tegyen, sokáig hánytorgatta magában a dolgot. Tudta, ereje nem elég, hogy ellenálljon ily nagy ellenségnek, hamarosan megvezekelt a kormányzó úr ellen cselekedett sérelemért. Mikor azonban megértette, hogy e nagy veszedelemben nincs más választása: vagy meghódol az ellenségnek, vagy segítséget kér – nem tudta, kinek segítségéhez folyamodjék. Így szólt övéihez: – Ha a kormányzó úr nem volna rossz szándékkal ellenem, ő lenne az az ember, aki megmenthetne veszedelmemben a nagy bajtól és romlástól. Látta, hogy a kormányzó úron kívül senkitől sem kérhet segítséget, bár pironkodott váltig, őhozzá folyamodott. A kormányzó úr pedig jobban szeretett törökkel csatázni, mint kellemes táncot járni – nyomban összehívta seregének számos vitézét, fegyvert fogott, és saját személyében ment a despota segítségére. Tudták a törökök, hogy a despota a maga védelmében fegyverhez nyúl, azt azonban nem tudták, hogy a kormányzó úr segítséget hoz neki; nyugodt lélekkel várták hát a közelgő ellenséget. A kormányzó úr pedig, hogy minél gyorsabban érhesse el az ellenséget, egész éjszaka haladt seregével és a rác nép csapataival. Az éjszaka folyamán meg is tette az utat; napkeltére a kormányzó úr elközelgett az ellenséghez. Eközben köd támadt, úgyhogy az ellenfelek nem láthatták egymást, kölcsönösen rejtve voltak egymás szeme elől. Midőn aztán a kelő nap sugaraiban a köd felszakadt, felvillantak a fegyveres hadsorok, a török csapatok pedig látták, hogy közel az ellenség, és közte a kormányzó úr zászlóit is azonnal megismerték – erre megfordultak, nem ütköztek meg, hanem gyors futásnak eredtek. A kormányzó úr egész könnyű lovassága üldözte a futamodókat, és mind az üldözők nagy hevesen szorongatták őket. Így éjszakáig igen sokat levágtak közülük; még több is így járt volna, ha az éj sötéte be nem köszönt, s a menekülőket el nem takarja. Az említett Feriz bég vajda sok rábízott néppel és főemberrel fogságba esett; nagy örömmel és ünnepléssel vezették a kormányzó úr elé. Így hát a kormányzó úr győzelmet nyert; visszatértében felgyújtatta Viddin városát, Bulgária főhelyét. Végül diadalmasan jött meg Magyarországba, az összes foglyot a despotának engedte át.
LI. László király visszahozataláról és a kormányzó úr örökös főispánná tételéről



Eközben Frigyes római királytól az ország lakosai kérték, adja vissza békével László királyt, de Frigyes ezt megtagadta. Erre László király országainak számos főembere és velük Czillei Ulrik gróf, nagy sereget gyűjtött s fenyegető fegyverrel és haddal, erőszakra készen, ostrommal zárta körül Bécsújhelyi és benne a római királyt. Így hát a római király megrémült, az eleséghiány is nehéz helyzetbe hozta: kénytelen volt László királyt az országaiból való főuraknak kiadni. Visszahozták tehát a gyermekkirályt és a Bécs várában levő palotában tartották, özönlött hozzá saját országaiból meg idegen országokból számos nemes. Oly kiváló, oly hatalmas szülőktől származott, remélték, nagy ember lesz belőle. Határozatba ment, hogy menjenek oda a kormányzó úr meg az országbeli urak és mind az országnagyok, hogy méltóképpen hódoljanak a gyermekkirálynak és tegyenek neki hűségesküt. Nem is halogatták; a magyar urak színe-java Bécs városába tódult. A királyi palota megtelt tiszteletre méltó urak sokaságával. A király minden egyéb országainak főurai között kiválóbb helyet adott az említett magyar uraknak, és amikor gyermeki szemeit rajtuk legeltette, örvendett, hogy ilyen nagy urak kegyelik. Sok nap telt el udvari tisztességadással. Itt a kormányzó úr is önként letette a nyolc esztendő óta szerencsésen viselt hivatala terhét és az Úr 1452. évének beálltával visszaadta László királynak Magyarországot, melyet övéi és a maga véres fáradozásával, szorgosságával, igyekezetével és hadi tetteivel őrzött meg. Ezért László király a kormányzó urat – figyelemmel arra, hogy diadalmaival a föld minden táján jeles hírnevet szerzett, kiváló tettei méltó dícséretet arattak magas emelvényen, trónon ülve, királyi öltözetben, körülötte számos herceg, őrgróf és országainak főpapjai, bárói lévén, nagy ünnepélyességgel örökös besztercei gróffá emelte, s az említett ideiglenes kormányzói méltóságot, melyet addig érdemesül és az ország hasznára viselt, örökössé tette. Az aranyszínű pajzsra festett címert – vagyis a csőrében gyűrűt tartó hollót – melyet a gróf úr eddig is viselt, más pompás jelvényekkel egészítette ki, nevezetesen fehér mezőbe festett vörös oroszlánnal, mely szájával koronát akar rabolni; ilyen címerrel ékesítette fel a besztercei gróf urat nagyobb rangja és méltósága tiszteletére. Elintéződvén végre nagy örömmel mind e felmagasztalás szertartása, László király a gróf urat sok ajándékkal és királyi bőkezűségre valló adománnyal néhány nap múlva visszaküldte Magyarországba a többi főpap és báró urakkal együtt.



LII. Kapisztránói János fráter Magyarországba jöveteléről
Mikor a besztercei gróf úr és mind a magyar nagyurak szerencsésen hazatértek, az urakkal együtt Magyarországba jött Kapisztránói János szerzetes fráter, Szent Ferenc testvéreinek gyülekezetéből, regula szerinti öltözékében, de életének szentségével is ragyogó férfiú. Miklós római pápa ugyanis igen nehezményezte, hogy a keresztény hit üldöztetést szenved a török erőszaktól, ezért apostoli bullával elrendelte, hogy az ily nagy vészben és veszedelemben hánykódó katolikus népnek oltalmára s a török ellen keresztényi hadat gyűjtve, prédikálja mind az összes tartományokban a hozzá fordulóknak a bűnök bocsánatát, a túlvilági büntetés elengedését; osztogasson köztük fehér gyolcsra hímzett vörös keresztet, s azt a bal mellükre tűzzék. Az apostoli úr az említett Kapisztránói János frátert rendelte céljának munkájára. Így hát ez a János fráter – minthogy nagytekintélyű volt a szent hittételekben és érdemeinek nagy virtusa vakok, sánták, betegek és ördöngősök gyógyításával nyilvánvaló volt az emberek előtt – Németország és Lengyelország részeiben és Magyarországon sok közrendű népet szólított fegyverbe a mondott ellenség ellenében. Nem sokkal ezen idő előtt a fentemlített Amurat török császár eltávozván az életből, fia, Mahomet követte őt; keresztényi vér ontásában, földek kirablásában atyjánál és minden többi elődeinél kegyetlenebb, katonai ismeretekben jártasabb, csapatokban és hadiszerekben dúsabb, házi népével szemben szigorúbb. Miután átvette az ország kormányzását, szégyennek tekintette, hogy a szomszédságában Konstantinápoly városa másnak kezén van, ezt mindig rossz szemmel nézte és régóta tervezgette, hogy megostromolja. Csodálatos és hihetetlen gyorsasággal a Boszporus bejáratánál, nem messze a várostól, a tenger partján erősséget emelt, az építés munkálatait azonban elleplezte. Ez a dolog nagy zavarodást okozott a kereszténységben, mivel az erősség azt jelentette, hogy a várost hamarosan romlás fenyegeti.
LIII. László király Magyarországba jöveteléről



László király életének tizenharmadik esztendejében, az Úr megtestesülésének 1453. évében Ulrik gróf és birodalmának sok más nemese kíséretében – az esztendő ama részében, midőn a hús átadja helyét a halnak: böjtelő havában – Magyarországba jött, bevonult Buda városába s ottmaradt nagyvígan. Ama napokban a besztercei gróf úr az ország déli részeit járta. Tudta ugyanis, hogy számos magyar úr, de kivált Ulrik gróf nem jó szándékkal vannak iránta. Félt tehát, netán sötét ármányt szőnek ellene a királynál, s ha nem vigyáz, könnyen belebukhat. A mondott esztendő ama idején, mikor a Nap szekere tavasz közeledtével a Halak házát elhagyva, a Bak szarva felé hajtja lovait, jelesen nagyböjt napjaiban, a besztercei gróf úr menlevél oltalma alatt a királyhoz ment; vele Székely Tamás vránai perjel, Vlád havaselvei vajda, Kanizsai László és Rozgonyi Sebestyén: csupa nagyságos és hatalmas országbeli urak, továbbá sok magyar nemes fényes zsoldos néppel. Ragyogó seregben mentek, vitézi karral is, inkább a jó fegyveres őrizetben, mint az említett menlevél oltalmában bízva. Ezek a nagyurak szerették a gróf urat, és életéért nem riadtak vissza attól, hogy saját életüket veszélyeztessék. A gróf úr tehát sok napig forgódott a királynál; végre engedelmet kapván a távozásra, Temesvárba szállt.
LIV. Konstantinápoly városának a török császár által történt megvételéről
Ama esztendő folyásában, melyben László király Magyarországba jött, körülbelül tavasz első havában, a török császár, Mahomet, fegyverét a görögökre emelte, és a görög császárral kötött egyezség és esküszövetség ellenére borzasztó háborút indított az egész görögség ellen. Mindenfelől számtalan sereget gyűjtött, megindította országa minden hadi szerszámát, gőgös lélekkel szárazon és vízen ostrom alá vette ama nagyhírű várost, Konstantinápolyt, melyet hajdan Bizáncnak neveztek; régi császárok székhelye volt s a világ úrnője. A megbúsult város segítséget koldult a keresztény királyoktól, de a veszedelemben és romlásban mind elhagyta. A török fegyverrel és folytonos rontással annyira sanyargatta, hogy még a nők is kénytelenek voltak résztvenni a védelemben. De mit használt a görögöknek csekély erejüket összemérni a számlálhatatlan ellenséggel? A császár új ostromlási módokat eszelt ki, aknákat és földalatti árkokat készített, ilyen cselekkel támadta a görögöket; a tengert lánccal zárta el,



áthidalta; továbbá olyan fatornyokat emelt, hogy magasabbak voltak a város igen magas falainál, ezek ormáról a török nyilak sűrű záporával árasztotta el a városban mind a fegyverbírókat. Különben meg a falnak rengeteg s még sosem látott nagyságú hadi gépeket és ágyúkat állított, melyekkel hamarosan rommá lőtte. A falak nagy része végül földre omlott, a császár pedig minden hadi erejét dob- és trombitaszó mellett rohamra indította a város belseje ellen; az ostrom ötvenhatodik napján nagy erővel és végsőkig menő viadallal elfoglalta a várost. A görög császár az ellenség e rohamánál szintén sok sebet kapott és elesett. A törökök rút keze elért mindent, ami szép, elrabolt minden istenit és emberit. A város főembereit elfogták és a kegyetlen császár elé vitték, aki nyomorultan leölette őket. Felforgatta a szentek sírjait és ereklyéiket a tenger vizébe dobatta. Ki mondhatná el szóval, ki sirathatná el könnyekkel és ki szőhetne elbeszélésbe méltóképpen ily nagy város vesztét, a keresztény vallás ily siralmas romlását, durva ellenségnek szent és világi jószágok, férfiak és nők ellen elkövetett rettenetes sok nagy gonosztettét?
LV. Nándorfejérvárnak a török császár által lett ostromlásáról
László király Buda várában időzött, és így telt el az Úr 1455. éve, ekkor a törökök császára, Mahomet, támadással fenyegette Magyarországot, és hírlett, hogy először Nándorfejérvárát akarja megvívni. Nagy gondba és töprengésbe sodorta ez a hír nemcsak Magyarország népét, de az összes szomszédos országot is, szinte az egész kereszténységet. Konstantinápoly kegyetlen megvétele lebegett a katolikus népek szeme előtt, és nem csekély volt mindnyájuk rémülete. Maga a török császár szinte más ember lett, mióta Görögországon diadalt vett. Kívánságában és gőgjében fentebbre tört, s azt hitte, hogy általa megújulnak hajdani Nagy Sándor győzedelmes napjai. Mondják, így beszélt: – Egy az isten az égben! A földön is csak egy fejedelem uralkodhatik! Midőn ezek a híresztelések László királyhoz értek, a fiatal fejedelem mélységesen megfélemlett; nem kevésbé zavarodott meg a harcias német lelkületű Ulrik gróf, aki tanácsaival irányította a királyt. Nem is tanakodtak az ország biztonságáról, nem is készítettek fegyvert az ellenség ellen; mintha hírét sem hallották volna az egésznek, egy éjszaka, a sötétség leple



alatt elhagyták Buda várát és sietvést Bécs városába igyekeztek. A budai vár őrség nélkül, nyitva maradt félhónapnál is tovább. Napról napra nőtt a nagy ellenség közeledésének rettenetes híre, fegyverhez azonban senki sem nyúlt. Végre elérkezett a nyárnak az a szaka, mikor a zöld kalászfejeknek szemei kibontakoznak és érni kezdenek, Phoebus szekere pedig az Ikrek mezején haladt, midőn a törökök császára rettenetes ostrommal szállotta meg Nándorfejérvárát. Szörnyű és nagyszámú hadi készülettel és négyszázezernél több törökkel. A magas várfalakról szerteszét a körüli réteken, síkokon számlálhatatlannak látszott az ellenséges sátrak orma: áttekinthetetlen volt az ellenség teméntelen száma. Ezenfelül maga a császár vezérelt számos hajót, melyeket tengeri hajók módjára készítettek; ezekkel annyira megszállta a vár alatt folyó Duna és Száva vizét, hogy víziúton senki sem vihetett segítséget a várba. Nagy fáradsággal szállíttatta oda a császár a Krusevác vára körül csodás buzgalommal összegyűjtött hadi gépeket, ostromgépeket és ágyúkat. Azt hitték, ilyeneket és ilyen mennyiségben még sose hordtak össze semmilyen várostromhoz: a vár nagysága tette ezt szükségessé. A hadi gépeket végre a várnak a síkságra néző oldalán állították fel. Némelyekkel a vaskos várfalakat törték, mások pedig a magasba, a levegőbe hajigáltak óriási nagy köveket, amelyek a város falain belül óriási robajjal lehullva, villámként, hirtelen halállal öltek meg minden élőt, akit értek. Éjjel-nappal szüntelen dörögtek az elsütött hadigépek, és rettenetes morajuk elhallatszott több mint huszonnégy magyar mérföldnyire, egészen Szeged városáig és körös-körül a környékre. Folyton működtek a hadi gépek, szakadatlanul okádták a füstöt; a napfényes, tiszta eget sűrű ködfelhő árnyékolta be és a lengedező szellők kénbűzzel keveredtek; sem a forró nyári nap, sem a hűvös éj sötétje nem hagyott nyugtot ostromlóknak, ostromlottaknak egyaránt. Gyászos csatározással telt minden idő. Ekkora lövetéstől megromlottak a derék tornyok ormai, szétomlottak az épületek és földdel egyenlővé lettek az embereket és várat védő magas falak. Mit mondhatunk még? Csak azt, hogy a védők halálos félelemtől leverten várták utolsó napjukat. Az ország minden részébe híre szállt az elkeseredett, hatalmas ostromnak: Magyarország főurai azonban tunyán, mintha aludnának, nem küldtek fegyveres oltalmat a veszendő várnak.



Elérkezett végre a félelmetes ostromláshoz a besztercei gróf úr, eme virtusra és vitézkedésre termett férfiú. Csekély számú zsoldosa volt csak a nagy ellenséggel szemben. Magyarországbeli, keresztjelet viselő számos népek is verődtek össze Kapisztránói János fráter alatt, hogy harcoljanak Krisztus nevéért. Lengyelország tájairól is jött háromszáz keresztes. Noha a gróf úr – mint előbb már elmondottuk volt – letette a kormányzóság gondját, szokott serénysége és virtusa azonban most is ösztökélte, hogy az ellenségre támadjon. Utat-módot keresett tehát, miként távolítsa el a nevezett folyók hátáról az ellenséges hajókat, hogy fegyveres segítséget vihessen a szorongatott várnak. Végül hajókat szedett össze, megrakta keresztes népségből való fegyveresekkel, leküldte a Duna folyón az ellenséges hajókkal szembe. Az ellenfelek hajói összecsaptak. Lőn nagy riadás a töröknél; a magyarok is magas hangon hívták segítségül az Úr Jézust. Egyik félnek sem volt menekvésre útja. A küzdelem keményen folyt. Mindkét részről indultak hajók a Duna nagy vizén; ezek közül sokan tátongó, halálos léket kapva, a mélybe süllyedtek. Oly nagy volt a vérontás, hogy a teméntelen öldökléstől a Duna tiszta vize véres foltokkal kavargott. A viadalban mindkétfelől rengeteg eleség jutott a halaknak. Végre hosszú, fáradságos harc után győztek a magyarok; keményen törtek a törökökre, s heves lángra lobbantották vaslánccal összekötözött hajóikat. Midőn a török császár észrevette ezt, mondják, így szólt: – Már ha nehezebben is, mégis betelik akaratunk! A hajók csatáján győzelmet nyervén, a gróf úr nyomban átkelt a várba s így vigasztalta a csüggedt várkapitányokat, akik már csak a halált várták: – Miért rémüldöztök? – mondotta. – Először láttok-e törököt? Jó néhányszor megszalasztottuk már őket, ha olykor magunk is futottunk előlük. Sokszor láttátok már őket, miért zavarodtok most meg tőlük? Nemde próbáltátok már fegyverüket, erejüket? Fiacskáim, bízzunk Krisztusban, kinek nevéért annyiszor ontottuk vérünket; harcoljunk bátran az Ő nevében ellenségünkkel. Nemde, meghalt Krisztus miérettünk? Haljunk meg mi is Őérette! Legyen tehát lelkünk állhatatos és vitézkedjünk a harcon. Tudjátok, hogy félénk az ellenség. Ha isten velünk, könnyen győzünk! Isten máskor meghátráltatta, megfutamította a törököt és futva űzte vissza hazájába. Kell-e még töprengenünk? Régen hadakoztok már vezérletem alatt: próbáljátok meg!



Ilyen és hasonló szavakkal és jelenléte által bátorságot öntött ismét beléjük a gróf úr. Új vitézekkel is erősítette a várat. Nagyszámú keresztest is vitt be oda: minthogy ezek közrendű népek voltak, fegyverforgatáshoz nem értettek, a gróf úr hadra szoktatta őket, amennyire lehetséges volt. A török császár előzetesen már hallotta, hogy apja, Amurat, éltében ugyanezen Nándorfejérvára alatt hét hónapig vesztegelt ostrommal, de siker nélkül, és győzelem helyett szégyenszemre vonult el. Ezért ez a török császár hadnagyai előtt nem kicsinyég becsmérelte saját apját, és azt mondta, hogy ő ezt a várat tizenöt nap alatt veszi meg. Mikor vajdáinak legfőbbike, az anatóliai vajda, ezt a kérkedést hallotta, előbb engedelmet kért a szólásra, majd így válaszolt a császár beszédére: – Nagy császár! Boldog vagyok, hogy szólhatok színed előtt! Félek mégis: az lesz a dolog vége, hogy elvesztem hozzám való kegyességedet. Tudnunk kell azonban, hogy a magyarok keményebben védik váraikat mint a görögök. Midőn tehát a jeles tornyok orma leomlott, s a falak nagy része is földig roskadva hevert, a sáncot és várárkokat a földdel egy szintig feltöltötték, úgyhogy már semmi sem akadályozta az ellenség berohanását – felvirradt az ostrom tizenötödik napja, melyre a császár a vár bevételét ígérte. Hajnalpirkadáskor népének egész sokaságát felindította. Dobpergéssel, trombitaszóval és harsány kiáltozással szilajan támadtak. Megrohanták a várat és kegyetlen öldökléssel belsejébe hatoltak. Ámbár a magyarok kevesen voltak ahhoz, hogy megálljanak ekkora ellenséggel szemben, minden erejükkel védekeztek, sűrűn kiáltozva az Úr Jézus segítségéért, s keményen megvetették lábukat az omladékok közt, állva az ellenség támadását. Meg-megújult a véres harc, a vár utcáiban folyt a küzdelem. Hullottak a hullák, a levegőt zűrzavaros rivalgás töltötte be és számtalan fegyver csattogása; gyakran kényszerült hátrálásra hol az egyik, hol a másik fél. Ott volt Kapisztránói János fráter is. Mintegy elragadtatásba esetten, a többi fráterek is vele a földre borultak, égi segítségért tárták elméjüket és karjukat, szemüket égre emelték és nyögdelve imádkoztak; elmondhatták volna a prófétával: Felemelem szememet a hegyekre, onnan jő a segítségem! A besztercei gróf úr pedig hol fenyegetéssel, hol intő szavakkal ösztökélte őket a harcra. Szilágyi Mihály kapitány, Kanizsai László, katonai virtusokban jeleskedő ifjak s a gróf úr magával hozott harcosainak sora,



valamint a keresztesek hada is mind a vár falainak omladékain állva, keményen harcoltak. Többször kiverték már a városból a törököt, de ádáz küzdelem árán újra visszatért, mígnem a magyarok fölé kerekedett. A várban több épület kigyulladt, hevesen csaptak föl a lángok. A győzelem jeléül a falakon már több császári zászlót tűztek ki. Megszűnt az ellenállás reménye, a magyarok már hátrálni kényszerültek – ha lett volna, hova. Kit-kit az elkerülhetetlen halál képe rémített. Végre megértették, hogy nincs mód futásban keresniök menedéküket. Szorongattatásukban egy válthatja meg őket csak, a halál. Ismét nagy hangon hívták az Úr Jézus nevét, megfogták fegyverüket, felvették pajzsukat, és tőlük telhető bátorsággal támadtak az ellenségre. Megújult a halálos küzdelem; mindkét részen sokan vesztették vérüket, lelküket. De nem maradt el isten segedelme. A magyarok vitéz, lelkes támadása hamar megzavarta az összes török csapatot, s hátat adva megfutottak. A magyarok pedig az ég segedelmével újra fellélegzettek és új erőre kaptak; kard élével üldözték őket, mígnem a vár rombolására hozott összes hadigép és egyéb ágyú védők nélkül maradt. A törökök összes erődítésére a magyarok tüzet szórtak; a tűzvető gépek csöveit pedig vitézül beszögezték. A harc nem ért véget a nappal. Ami előbb a vár szűk utcáin folyt, a tágas mezőn folytatódott nagy kegyetlenséggel, mígnem a leszálló éj homálya elválasztotta az ellenfeleket. Az éj sűrű sötétje alatt maga a császár is megfutott táborából, szót sem szólva erről senkinek. Isten dicsőségére és a császár zavarodására úgy történt, hogy visszamaradt mind a hadi készület; az összes gép és az ágyúk különb-különb nemei is, amelyeket ide hurcolt, zsákmányul estek. Tulajdon népe mérhetetlen sokaságának veszte után, megtért hazájába, de rossznéven vette, ha ezután bárki is emlegette előtte a vár nevét. Némelyek így beszélték el a császár bukását: Midőn hevesen dúlt a csata, és maga a császár hajtotta harcba embereit, mellét nyíl sebezte, és félholtan zuhant le lováról. Övéi felragadták és sátrába vitték. Mikor aztán éjszaka lett, látták a törökök, hogy az anatóliai vajda meg összes főembere elesett a csatában, nagy vereséget szenvedtek, és maga a császár is szinte odavan, alig lélegzik. Megrémültek, hogy hajnalra a magyarok rájuk támadnak: megfutamodtak, és a császárt is magukkal vitték. Hogy pedig ez ne szenvedjen még inkább az úti fáradalmaktól, másfelé térve, Zsarnó



nevezetű várukba szállottak be. Mikor a császár ott magához tért és megkérdezte, hol van, megmondták neki a helyet; ekkor a császár így szólt: – Miért és miképpen kerültünk erre a helyre? – A magyarok legyőztek, az anatóliai vajda és a seregnek majd minden hadnagyi elestek – felelték –, mi is nagy vereséget szenvedtünk, és ami ennél is több, fölségedet is inkább halva mintsem élve láttuk. Ezért futottunk idáig. Ismét kérdezte a császár, ott maradtak-e az ágyúk és egyéb hadi szerszámok. Azt felelték neki, minden ott maradt. A császár erre szívének mélységes keserűségétől megkeseredve mondotta: – Adjatok nekem mérget, hadd vegyem ezt magamhoz. Inkább meghalok, semhogy gyalázattal térjek meg országomba. Így esett a török császárnak Nándorfejérvárnál a magyarokkal vívott csatája. Fennhéjázó elmével, gőgös szemmel maga akart uralkodni az egész földkerekségen, s isten ítélete szerint paraszti kéztől vette vereségét, mely pedig inkább kapa- mint fegyverforgatásra való. Sok trombita, sok dob hangja mellett vidáman érkezett és csúnyán futott meg az éjszaka csöndjében.
LVI. Hunyadi János besztercei gróf úr haláláról
A besztercei gróf úr – aki kora ifjúsága óta annyi háborúk viszontagságait viselte – ezek után, ámbár az aggkor meg nem roskasztotta még, de a folytonos fegyverforgatásban s a kormányzás gondjaiban megfáradván erejét vesztette, betegségbe esett. Kevés napi kórság után Zimony városába szállították. Az említett Kapisztránói János fráter, isten embere, imádkozott mellette végóráján és így adta vissza lelkét Megváltójának. Nagy siralom támadt egész Magyarországon. Szinte az egész kereszténységet felzavarta a nagy fájdalom, midőn meghallotta, hogy első harcosa befejezte életét. Fenn, a magas égboltozat csillagai is megjósolták halálát; ugyanis halála előtt a magas légben csodálatos üstökös csillag jelent meg. Maga Mahomet császár is, bár a gróf úr kevéssel halála előtt Nándorfejérvár alatt megfutamította, amikor György rác despota a császár vigasztalására megjelentette neki a gróf úr halálát, mondják, lehorgasztotta fejét, sokáig hallgatott, majd a követnek azt mondotta, hogy ámbár



ellensége volt, fájlalja elmúlását, mert soha a világnak kezdetitől fogva ennek mása nem volt még a fejedelmi emberek között. Krőzus, Lydia királya hajdan a leggazdagabb volt minden királyok között és mikor megkérdezte Solontól, ki a legboldogabb ember, Solon megmondotta neki, hogy nem ő. Hunyadi János azonban ez volt korunk összes halandói között. Mert akárcsak Tellust, aki Athén legderekabb embere volt, s akire Solon azt mondotta, hogy boldogabb, mint a kincsekkel bíró Krőzus – a Teremtő őt is megáldotta gyermekekkel, akik felől a legjobb reménységgel lehetett. Egész életében hír és dicsőség vette körül. Nagyszerűen halt meg, akárcsak Tellus. Legyőzte és megszalasztotta a nagy császárt. Hatalmas diadalt aratott, amire mindig úgy vágyakozott, és övéinek dicsérete és diadalkiáltásai között jó névvel végezte életét. Testét övéinek nagy siralma közepette Gyulafehérvárra szállították és tisztességgel eltemették. A gróf úr az Úr megtestesülésének 1456. évében halt meg Kisasszony havában. Mondják, hogy midőn Kapisztránói János fráter észrevette, hogy végét járja, istennek ajánlotta, és ezt a sirató verset mondotta:
Üdv, mennyei ragyogás, Ország koronája, lehulltál. Földnek fényessége, kihunytál. Hej, széttört a tükör, melybe tekinteni reméltünk. Most, ellenséget legyőzve, országolsz istennel S diadalmaskodol az angyalokkal, Ó, derék János!
A gróf úr közepes termetű ember vala, nagyfejű, fodor és gesztenyeszínű hajú, nagy szemű, kegyes tekintetű, orcája pirosló, egyéb tagjai arányosak, szépek. Ezer közül is meglátszott, hogy ő a vezér. Két fia volt, egész Magyarország nagy reménységgel tekintett reájuk. Már apjuk érdemeiért is szeretni kellett őket, de az is meglátszott rajtuk, hogy örökölték apjuk virtusát és természetét. Kettejük közül az idősebbik László volt, termetre apjához igen hasonló, az egykorú ifjak közül vitézségben, tisztes erkölcsökben, emberséges bőkezűségben is kivált. Az ifjabbik, Mátyás, atyja halála idején még nem nőtt ki a gyermeki sorból. Életében apja őt igen szerette. Fürgesége jó jel volt mindenek szemében: aki csak ismerte, előre sejthette már, hogy nagy ember lesz belőle.



LVII. Kapisztránói János fráter haláláról
Akik Krisztus iránt való szeretetben társultak életükben, nem szakadtak el egymástól a kegyetlen halálban sem. Ugyanis Kapisztránói János fráter, ez a férfiú, aki méltó, hogy a szentek sorába iktattassék – őszinte szeretettel ragaszkodott a besztercei gróf úrhoz. S e gróf úr halála után nem sok napot töltött még a nap alatt; lelke földi hajlékok helyett inkább a mennybe kívánkozott, fel is szállt oda, elválva testétől, melyet a földön hagyott, amelyből vétetett. Eltemették Újlak városában alapított klastromában a regulát tartó kisebb testvéreknek, kiknek köntösét viselve maga is Szent Ferenc atya életét követte; ott számtalan csodával fényeskedett és e mai napig fényeskedni meg nem szűnik.
LVIII. László király Magyarországba való visszatéréséről és Cillei gróf Nándorfejérvárban történt megöletéséről
Mikor a nagy győzelem híre világszerte elterjedt, és az egész kereszténység örvendezett rajta, László király, hallván, hogy a császár megfutott, s a gróf úr elhalálozott – hamarosan visszatért Magyarországba. Eközben Cillei Ulrik gróf váltig hánytorgatta elméjében, hogy a néhai János gróf úr ellen forralt irigységét mi módon érvényesíthetné fiai ellen. Azon törte fejét, hogyan vezethetné félre ifjúi elméjüket, mert úgy gondolta, kelepcéivel mihamarabb elveszejtheti őket. Ez az Ulrik gróf ugyanis minden embert felülmúlt nagyratörésében s emberfölötti módon gőgös volt. Rossz szemmel nézte, hogy János gróf volt Magyarország kormányzója. Úgy vélte, hogy a vérség jogán mindeneknél inkább őt illeti meg ez a cím. Irigységének más oka is volt; néhai János gróf úr abban az időben, midőn kormányzói tisztében eljárva, a római királytól visszakövetelte a koronát és a gyermekkirályt, megtorlásul Ulrik grófot is megtámadta mint a római király párthívét. A viszály harmadik oka a mondott Ulrik gróf és a néhai gróf úr említett fiai közt abból támadt, hogy mindaz, ami Magyarországon dús, szép és kellemetes, ez ifjú grófok kezében volt, Ulrik gróf pedig – mint királyok rokona, nagyratörő és szíve gyökeréig gőgös ember – mindezt a



maga hatalmába akarta keríteni. Ugyancsak mardosta, emésztette ez Ulrik grófot és végére akart járni a dolognak. Mondják, hogy így beszélt: – Én vagyok az az ember, aki kiirtom a világból ezt a kutyafajzatot. Az ifjú grófok ismerték Ulrik gróf mérges szándékát. Ezért keserűséggel teltek meg ellene, Magyarország egész népe is rossz szemmel nézte. Elmúlt végre János gróf halálának esztendeje. Eljött az idő, amikor a nyár végére jár, és közeleg az ősz. László király és Cillei Ulrik gróf ekkor összesereglett számos német közrendű keresztessel leszállt hajóval a Duna hátán, és nagy riadallal Magyarországba jött. Először néhány napot a budai várpalotában töltöttek, majd Futak városába szálltak. Ez a mezőváros a Duna mellett fekszik, Bács megye kövér földjén, utcái széltébe-hosszába terjednek. Mikor e helységbe érkezett, itt királyi rendelettel ünnepélyes országgyűlést hirdetett. A gyűlés napról napra népesebb lett, annyi nemes jött oda. László gróf, aki félt László király könnyelműségétől és Ulrik gróf kelepcéitől, atyja módjára nagy fegyveres kísérettel érkezett a királyhoz. Ezután László királynak úgy tetszett, hogy megtekintse Nándorfejérvárában a török császár hatalmas seregének nyomait. A király és a grófok: Ulrik és László, együtt mentek oda; mind a Németországból jött keresztesek hajón követték őket. Eközben azok, akik tudták a király tervét, ezt mondották László grófnak: – Meggyűlik a bajod; Ulrik gróf ugyanis ellened fordította a király lelkét, rávette őt, hogy téged és mind a többi magyarokat megfosszon eddig viselt országos méltóságaitoktól, s ezeket a tisztségeket németeknek adja, kik jobban engedelmeskednek a király akaratának, mint a magyarok. Téged meg mihamarabb kivetnek ebből a várból. Elegendő bizonyság erre az, hogy ezeket a német kereszteseket csakis erre a célra hozták ide. Ennek hallatára az ifjú ember nagyon megzavarodott, töprengett és kapkodott; hívei rábeszélték, hogy alkalmas időben és helyen Ulrik grófot el kell fogni és meg kell ölni. Ez ügyekben titkos tanácsot tartottak, és számos országos méltóság dicsérte ezt a tervet, kiket ugyanegy gond nyomasztott. A vakmerő, tüzes fiatalembert, aki ifjúi tüzét alig fékezhette, belehajszolták rábeszélésükkel ebbe a nagy bűnbe. Elkövetkezett az esztendő ama napja, midőn Szent Márton püspök alacsony emberi sárhajlékból felköltözött a magas mennyekbe, s a jóízű édes must borrá válik. Eljött a Szent Márton ünnepét követő hétfői nap is: László gróf ekkor jókor reggel, miután a napsugár elűzte a félhomályt, bement abba a házba, melyet a várban Ulrik gróf szállásául jelöltek ki.



Felkereste a grófot és azt mondá, beszéde van vele. De ó, szörnyű, végzetes történet! Ó, szívek mélyén hosszú időn át táplált vak, bűnös irigység! Te bújtattad először kígyó alakjába ősi ellenségünket, hogy a paradicsomból és a jónak ormáról kiűzd ősszüleinket, te hintettél viszályt a két gróf szívébe, hogy szíve mélyén titkon mindegyik a másik halálát kívánta! Mit hánytorgattál magadban, akkor derült ki, mikoron a két gróf – Ulrik és László – egyazon födél alatt, zárt ajtók mögött beszélgetés közben haragra lobbant, először szavakkal fenyegetőztek, azután fényes fegyverükhöz nyúltak és egymás vérébe mártották vasukat. Mikor aztán László grófnak az ajtón kívül álló hívei meghallották belülről a viadal zaját, utóbb felnyitották a szoba ajtaját és megnézték, mi okozza a kétes zajt. Látták aztán, hogy a két gróf viaskodik. Nyomban kardot rántottak, rárontottak Ulrik grófra, s míg ez minden erejéből vitézül védekezett, megtámadták, lándzsaszúrással lábán súlyosan megsebezték, végre leterítették s ott nyomban lefejezték. Képzelhetjük, hogy ezután a királyt, az országnagyokat és a király németjeit micsoda rémület, micsoda félelem töltötte el, hogy remegett szívük, mikor a vár utcáin villogni látták az emberi vérbe mártott, puszta kardokat. Azt hitték, mindnyájan Ulrik gróf sorsára jutnak. Ulrik gróf pedig eléggé magastermetű, arca, teste meglehetős, képe sovány, mintegy ötven esztendős volt, jókedvű és nagyon buja természetű; haját ékesítette, szakállát gyökerestül kitépette, hogy kedveseinek el ne árulja korát.
LIX. László királyról, miképpen bocsátotta meg Ulrik gróf halálát László grófnak
Elvégezvén nándorfejérvári időzését, a király, László gróf és a többi bárók – nevezetesen a nádorispán, Gara László, Guthi Ország Mihály, Lindvai Bánffy Pál királyi főajtónállómester s a királyi udvar és az ország sok nemese, akik felkeresték az udvart, velük együtt – Temesvár felé vették útjukat. Ez a vár jeles Magyarország földjén. A Délvidéken, a Temes folyó mentén, elég kellemes helyen épült, s híres erősség. Mikor tehát elközelgettek e várhoz, Mátyás gróf és anyja, Erzsébet asszony – néhai János gróf úr halálát gyászolva – fekete ruhában a király elébe mentek. Bevezették a várpalotába, s királyi méltósághoz illő vendéglátással fogadták. Itt László király az ország említett főurai közt állva, a bocsánatért leboruló László grófnak vakmerőségéért, hogy megölte Ulrik grófot, ki



mint mondottuk – a király rokona volt, megkegyelmezett és vele kiengesztelődött. És hogy kétség se merülhessen fel László grófban, hogy ő megtorolja rajta valaha atyjafia halálát, a két grófot, mármint Lászlót és Mátyást, Krisztus legszentebb testére tett hit és eskü alatt testvéreivé fogadta, s ugyancsak megesküdött, úgy ígérte, hogy soha e grófok ellen torlást tenni nem fog. S e dicső testvérré fogadás jeléül meghagyta, hogy a két gróf vesse le a gyászruhát, melyet atyjuk halála miatt hordottak, és saját bíborvörös selyemruháiba öltöztette őket. Ó, kelletlen ruha: míg kívül rózsapiros voltál, bélésed nyestbőr vala, mely utóbb rókabőrré változott! Ó, hamis testvéri egyezség, minden jó ember megvet! Jaj, de veszedelmes esküvés volt ez, méltatlan az emlékezetre: király tette le drága, jeles, szent és félelmetes szentségekre! Jaj, de aljas bűn! A régi isteni magyar királyok egyszerű szóval ígérték meg, de jobban megtartották szavukat mint te azt, amit esküvel is megerősítettél. Megszegted esküdet, nincs irgalom, életed múlik rajta; mert esküvésedtől el nem telik egy esztendő, és az isteni bosszú elveszi tőled uralmadat, életedet!
LX. László király bosszúállásáról László és Mátyás grófok ellen
A király és a grófok közt, ez elöl mondott renden végződvén a dolgok, a király és László gróf Budára mentek s vigadozva ott maradtak. László gróf ugyanis bízott a király esküjében, és igaz szívvel volt a királyhoz. Azt hitte, hogy Ulrik gróf halála miatt a király már egyáltalán nem haragszik reá. László gróf egyébként is bízott Gara nádorispánban, kinek leányát még apja életében eljegyezte magának házastársul. Gondolta ugyanis, ha a király felindulna ellene: a nádorispán majd lecsillapítja, mert ő irányítja a királyt, benne segítséget találhat. László gróf ebben a reménységében csalódott; látta, hogy a király állandóan jóindulattal van iránta, nem sejtett semmi rosszat. De miért is bízott a nádorban? László királynak nagybátyja volt Ulrik gróf, de megöletéséért a nádor inkább kívánta a kegyetlen bosszút, mint maga a király. Így hát a nádorispán meg Bánffy Pál, és sokan mások, kik inkább hízelkedéssel, mint fegyverrel szolgálták a királyt, s mindazok, kik László gróf apja iránt való mérgüket annak életében ki nem tölthették, szakadatlanul unszolták a királyt, hogy büntesse meg László grófot gonosztettéért. Mondották ugyanis:



– Te vagy a király, s őt követi egész Magyarország. A főurak és a tömeg kegye gőgössé tette, azért cselekedte ezt rokonoddal, Ulrik gróffal. Félő, hogy az elbizakodott ember még veled is ugyanígy bánik. Te vagy a király, de Magyarországon addig nem uralkodsz, amíg ő él. A sok rábeszélés felindította László király ifjúi lelkét; feléledt lelkében a bosszú kis parazsa, mely Ulrik gróf halála óta a király elméjében már szinte feledésbe merülve, pislákolt; a sok rábeszéléstől szítva, izzani kezdett. Mikor azok látták, hogy a király lelke hajlik kívánságukra, alkalmat kerestek, hogy mihamarabb elérjék céljukat: féltek ugyanis, hogy titkon kieszelt kelepcéjük kitudódik. Eközben híre jött, hogy az ország határait török betörés fenyegeti. Ezért László gróf, követni akarván atyja példáját, Felső-Magyarországról számos zsoldos katonát hozatott egészen Pest városáig, a törökre készült, s a királytól engedelmet kért a távozásra. László gróf ellenfelei azonban váltig tanácsolták a királynak, addig el ne engedje őt, míg helyébe Mátyás gróf nem jő a felség udvarába. Ezzel szemben László grófot ily szavakkal befolyásolták: – Ha el akarsz távozni a királytól, mielőtt elbúcsúzol tőle, hívd hozzá öcsédet. Egyiketek legyen mindig a király mellett. Öcséd ügyeit a királyi felség udvarában magad rendezted el, elmehetsz. De ha távollétedben történnék valami ellened a királynál, öcséddel együtt majd mi intézzük el. A cselszövés e mesterei remélték, hogy a két grófot ilyen módon behálózzák. Reménységükben nem is csalatkoztak. Mihelyt ugyanis László gróffal ily értelemben tudatták a király akaratát, ő cselt nem sejtve, s megfeledkezve arról, mit apja mondott, hogy vigyázzon, sose legyen egyidőben öccsével a király udvarában – mielőtt eltávozott, odahívatta Mátyás grófot. Mikor Erzsébet asszony, a grófok anyja, ezt megtudta, nyomban megijedt; szinte sejtve a jövőt, kérte Mátyás grófot, ne siessen a király udvarába, míg bátyja is ott van. A sors azonban véghezviszi dolgát, akár jó, akár rossz: Mátyás gróf inkább hajlott bátyja parancsára, mint anyja tilalmára, s elhagyva könnyező anyját, a királyhoz ment. A két testvér akkor volt a királyi udvarban, mikor a böjtöt tartók a negyvennapos böjt közepe felé járnak; Oculi vasárnapja után, hétfőn, a nap ragyogóan sütött, delet mutatott, midőn Gara László nádor, az ipa, akiben – mint mondottuk nagyon bízott, László grófot megbeszélésre hívta a királyhoz. Vesztét maga ez a Gara készítette elő. Bánffy Pál, Giskra János, Thuróczi Benedek és egy Lomberger nevű német jelenlétében a királyi palotában elfogták. Mátyás



gróf pedig, nem tudva, mi történt bátyjával, gyermeki ártatlanságában nem vitt neki segítséget; őt is elzárták abban a házban, mely Buda várában szállásául volt kijelölve. Mindkettejüket őrizet alá helyezték. Mikor aztán éjszaka lett, s a nap világossága sötétre változott, Újlaki Miklós erdélyi vajda páncélt öltve, kíváncsian, mint áll a dolog, kíséretével odament. Nyomban bebocsátották Buda várába. Ez a Miklós vajda ugyanis szintén tüzelt László gróf vesztéért s ugyancsak tudott a megöletése iránt folyt tanácskozásokról. Becsvágyó ember volt, nagyratörő, előkelő nemzetségből származott. Rossznéven vette, hogy néhai János gróf és fiai nagy nevet és címet viselnek a király rovására. Ezért váltig irigyelte őket. Miután tehát felvirradt a következő nap, elfogták [Vitéz] János váradi püspök urat, továbbá Rozgonyi Sebestyént és Kanizsai Lászlót, e származásuk és birtokaik tekintetében egyként kiváló férfiakat, jeles vitézeket, valamint Györgyi Bodó Gáspárt, jóeszű embert, a gazdag Modrar Györgyöt, mindkét Horvát Pált s egy Frodnohar nevű németet, csupa jeles vitézt és másokat is, kik néhai János gróf úrnak köszönhették előmenetelüket vagy gyermekségüktől fogva neveltetésüket, és László meg Mátyás grófoknak hűséges familiárisai és barátai voltak. Mikor azután a grófok fogva tartásának harmadik napja nyugovóra hajlott, és a Nap szekere közeledett a nyugati szegélyhez, László grófot Buda város polgárainak bírái és esküdtei és nagy fegyveres őrség Buda vára elébe vezették, szembe a Friss-Palota bejáratával, hogy fejét vegyék, és ott le is fejezték. Lefejezésének idejében nem kicsiny csoda történt. Midőn ugyanis László grófot lefejeznék és már három csapással megsebezve, hátrakötött kézzel a földön feküdt, a maga erejéből felkelt, felállt és elég érthető hangon azt mondotta, hogy a reámért három sebet elviselvén, ezzel a jog beéri. Az összes körülállót megdöbbentette ez a váratlan dolog. Gyorsan elindult, de néhány lépés után megbotlott a rajtalévő ruhában és arcra esett; ekkor némely ott állók parancsára, akik nagyon kívánták ezt, mégis lefejezték. De jaj, milyen fájdalmat, szomorúságot, jaj, minő szorongást hozott e gróf veszte azokra, akik ezt szorgalmazták! Lásd, szinte mind a magyarok, nemesek, parasztok egyaránt fejüket alábocsátva, kezüket összekulcsolva, gondolataikba merülvén, mintegy mély álomban jártak, keltek. Lásd, sokak arcán friss könnyek árja folyt. Elmondhatjuk ugyanis, ha a magyar közrendű nép zendülését számos kikiáltó hirdetményei, a szörnyű fenyegetések féken nem tartják, és ha László grófot alkalmatos órában vitték volna Szent György terére, kivégeztetésére, hol egykor a harminckét



nemest lefejezték: maga a közrendű sokaság ragadta volna ki az életveszedelemből. Sokan jöttek akkor a városba szőlőmunkára, s annyira szerették őt, hogy nem riadtak volna vissza vérüket ontani érte, és torló kézzel, ezer sebbel bosszút állni miatta. Ez volt az oka, amiért László grófot a nappali világosság utolsó óráján fejezték le és nem is a szokott helyen. Lefejezése után nyomban fekete lepelbe takarták, Szent Mihály lovára tették és Mária Magdolna egyházába vitték; egész éjjel virrasztó őrök állottak mellette. Hajnalhasadtakor minden végtisztesség nélkül eltemették Krisztus Szentséges Testének egyházában. Ott van eltemetve a harminckét nemes is, kiket hajdan Zsigmond király haragos indulatában lefejeztetett. – Mondják, ez a László gróf termetre igen hasonlított apjához. Képe kerek, barnás, hosszú haja gesztenyeszín, kegyes tekintetű, szélesvállú, fegyverforgatásban serény, bátor ember volt, övéihez, de idegenek iránt is jóságos.
LXI. Az országban László gróf halála miatt támadt bosszúállásról és háborúságról
Mit gondoltak azok, akik elkövették ezt a nagy bűnt, akik az ifjú László király lelkét megrontották, rábeszélvén, hogy szegje meg esküvését? Emberi ítéletünk szerint az isteni igazságszolgáltatásnak az esküszegésért inkább rajtuk kellett volna bosszút állani, mint László királyon. Hihető azonban, hogy a sors ezúton készítette elő a jövendőket. Annyi bizonyos, azok, kik ezt a gonoszságot kifőzték, méltatlankodást, gyűlöletet, üldöztetést arattak a népnél. Sokan mások is, kiknek nem volt részük ebben a dologban, László gróf hívei részéről, akik uruk halála miatt fegyvert fogtak és bosszúra indultak, életüket és javaikat vesztették ez okból. Az országban menten nagy zűrzavar támadt. Válogatás nélkül büntettek mindenkit a grófok romlása miatt. Horogszegi Szilágyi Mihály ugyanis, a grófok nagybátyja, sok hazai és külországi hadinépet gyűjtött, az ország erdélyi részeibe vonult, és rövid napok alatt uralma alá hajtotta e föld minden városait és helységeit; a királyi kincstár összes ez országrészben levő jövedelmét magának és híveinek szedte be. Mit műveltek a többiek, akiket mélyen érintett a grófok szerencsétlensége, az ország erős várainak urai tűzzel-vassal hogyan dúltak, raboltak, ha kedvem volna a jövendők emlékezetére mindezt összeírni, e dolgok olvasásánál csak sóhajtoznának az utódok.



LXII. A többi rab sorsáról és László király haláláról
Néhány nappal László gróf halála után a váradi püspök urat, méltóságára való tekintettel, [Szécsi] Dénes esztergomi érsek úrnak adták át, hogy míg a királynak tetszik, ő tartsa fogva. Mátyás grófot pedig éber őrizet alatt tartották egy házban, mely szorosan az István vár nevű torony mellé épült és az Alsó Hévizekre nézett. A király parancsára a többieket is Mátyástól elkülönítve – fogva tartották. Telt az idő és bekövetkezett az 1458. esztendő, vége felé járt a virágköntösű szép tavasz, hogy szállását átadja a termékeny nyárnak: azon az éjszakán, mely Krisztus legszentebb testének ünnepét közvetlenül követte, midőn a nap föld alatti útját járta, sűrű sötétség volt, Buda várát rövid zápor verte: a magas falak közt tartott összes foglyok két vászonlepedő segítségével szabadon leszálltak az Alsó Hévizek felé eső várfalakról – a király fogságában csak Mátyás gróf és Módra Pál maradtak vissza. Mikor aztán László király megtudta, hogy rabjai kiszabadultak, ugyancsak megfélemlett s azok is, kik fogságukat szerezték. Az említett Rozgonyi Sebestyén és Kanizsai László ugyanis haddal bírtak és sok atyafiságuk volt az országban. A király, a vele tartó országnagyokkal tehát rettegett, hogy hamarosan bosszúra kél. Ezért gyorsan felfegyverezte minden párthívét, és késedelem nélkül átköltözött Bécs városába. Mátyás grófot bilincs nélkül, Módra Pált ellenben nehéz vasban egyazon kocsiban magával vitte – Módra ugyanis gazdag volt, sok volt az aranya, s a király remélte, hogy rengeteg kincset csikarhat ki tőle. Rövid ideig lakott Bécsben, azután átment Csehországba; Mátyás grófot biztos őrizet alatt a bécsi várban hagyta. Királyi pompában töltötte az időt Prágában, midőn hirtelen nehéz betegségbe esett, s halálával vezekelte meg esküszegését. Némelyek azt tartják, hogy az ország kormányzója, Podjebrád György adott be neki halálos mérget; lehet az is, hogy isten akarta halálát – én magam erről biztosat nem mondhatok. Gyakran ugyanis sok száj sok tarkabarkaságot fecseg – ki hihetné el mind azt? Ez a László király megfelelően nyúlánkra nőtt; göndör, sötét haja volt, arca pirosas fehér, ennek közepén lehajló egyenes orra kissé duzzadt: nem kevéssé nyerte meg a tetszést a korabeli ifjak közt magaviselésével és okosságával. Meghalt pedig László király az Úr 1458., életének és



uralkodásának kétszer kilencedik évében, ama esztendő őszén, utolsó telihold idején; egy esztendővel utóbb ugyanazon a napon, melyen László és Mátyás grófok ellen – mint elmondottuk – megszegte esküjét. Prágában temették el, a plébánia templomban, ott várja a feltámadást.
LXIII. Mátyás gróf úr királlyá választásáról
Midőn idegen tájról megjött a hír Magyarországba, hogy László király meghalt, sokan megszomorodtak, különösen azok, akik rábírták a királyt László gróf megöletésére; a kiontott vér bosszulói azonban annál hevesebben, annál lelkesebben léptek fel, s úgy látták, véghezvihetik az óhajtott megtorlást. Ez meg is történt volna, ha az ország sorsáról intézkedni királyválasztásra össze nem hívják Magyarország nemeseinek egyetemes gyűlését. Ez megfékezte a bosszúra hevülő lelkeket. Rendelt napra az országgyűléstől nyüzsögtek Pest városának minden utcái, rengeteg nemes zajongott: a nótáriusok fürge, elmés tolla ekkor kezdte jegyezni az Úr 1458. esztendejét. Szilágyi Mihály, Mátyás grófnak már említett nagybátyja, a gróf anyjának bátyja, nagy vitéz fegyveres sokasággal érkezett a nemesek gyűlésébe. Szilágyi Mihályt hatalmas urak követték, akiknek szívéből nem veszett ki néhai János gróf úr jótéteményeinek emlékezete, nevezetesen: Székely Tamás vránai perjel, Rozgonyi Sebestyén, Kanizsai László és Szentmiklósi Pongrác, továbbá erdélyi és alvidéki nemesek teljes serege. Mikor ezek Pest városába értek, és alkalmatosan megszálltak, érkezésük utáni első éjszaka meglátszottak az égen mind a nappali világosság által rejtett csillagok. A mennybeli Mindenható ezen az éjszakán fenekéig fagyasztotta be a Duna vizét, oly vastag, oly szilárd jég képződött, hogy másnap reggeltől mindenki hajó nélkül járhatott át a Dunán a jég hátán, akár a sík mezőn, semmi víz sem gátolta a járás-kelést. Garai László nádor, Újlaki Miklós vajda, Lindvai Bánffy Pál, királyi ajtónállók elöljárója s a többi kevésbé nagyúri férfiak, kik László és Mátyás grófoknak romlását okozták – a budai várban voltak; rettegő lélekkel nézték, mi folyik Mátyás gróf nagybátyja körül. Bizonyára mindenki elgondolja, hogy nagyon féltek, szorongtak! Bűnük megtorlói ott álltak vitézi fegyverekkel, nagy hadi sokasággal; ott látták őket tőszomszédságukban. Ha a Duna folyótól reméltek oltalmat, megcsalódtak,



mert a jégtáblák tömeggé fagytak. Az országgyűlés választása és Szilágyi Mihály nekik biztosított menedéke nem sok jóval kecsegtette őket: elmondhatjuk, hogy Budavár magas falának oltalmában sem igen bízhattak; ha az első éjszaka sűrű fekete sötétjében szétszaladnak, biztonságosabb helyre igyekeznek. Végül biztosítékot nyerve, lejöttek Pest városába és csatlakozva azokhoz, akik a városban voltak, királyválasztásról tárgyaltak, számos napot töltöttek értekezéssel. Szilágyi Mihály, a hozzá csatlakozott egész nemzet és szinte Magyarország minden nemesi sokasága ragaszkodott ahhoz, hogy Mátyás grófot válasszák királlyá. Az említett Garai László nádor, Újlaki Miklós vajda, Lindvai, Bánffy Pál és a hozzájuk csatlakozottak azonban úgy vélekedtek, hogy bűnükért nagy lesz a megtorlás, ha Mátyás gróf jut királyságra. Ám kedvük szerint teljességgel el sem utasíthatták, mert a László gróf haláláért bosszúra gyúlt tömegek mindenfelől zajongva vették őket körül. Végül józan határozatra jutottak, elkerülendő az életüket és javaikat fenyegető veszedelmet, miután Szilágyi Mihály hittel esküdött arra, hogy a jövendő idők folyamán ezt a bűnt nekik soha felhánytorgatni nem fogják, és László gróf megöletéséért sem rájuk, sem örököseikre megtorló büntetést nem mérnek: ők is beleegyeztek abba, hogy Mátyás grófot emeljék a királyi trónra. De mit is tehettek volna egyebet, mint hogy beleegyeznek? Magyarország egész népe a város széles utcáit járta, a gyerekek mindenfelé csapatostul futkostak, kiáltoztak és nagy hangon lármáztak: – Mátyást akarjuk királynak, isten adta oltalmunkra, mi is őt válasszuk! Ily nagy szeretettel kívánkozott utána mind a gyűlésben levő nép, kivéve azokat, akik bűnük miatt féltek tőle; minden gyönyörűségek felett kívánták, hogy Mátyás jusson a királyi trónra. Az urak, főpapok, bárók és országnagyok nemes tanácsa tehát megállapodott ebben. Tetszett ez mind a magyar nemzetnek, hogy Mátyás grófot ékesítik fel a királyi méltósággal, ő uralkodjék Magyarországon. Meg is fogadták hív esküvéssel, hogy az ő királyi pálcáját tisztelik és félik ezután. Miután azt is gondolták, hogy Mátyás gróf gyermeki válla még el nem bírhatja ily nagy ország ügyeit; nevezett nagybátyját a megválasztott király mellé kormányzóul rendelték, mígcsak a nap szekere öt esztendőt be nem fut. De mily csoda dolog: az ünnepélyes választás még folyt a házban, még híre nem szivárgott ki a néphez, és a pesti egyházban máris felhangzott az ünnepi ének, a hálaadás az óhajtott választás miatt. Mikor aztán az egész



nép megtudta a dolgot, az egész magyarság ujjongott nagy örömmel. A templomokban mindenfelé meghúzták a harangot, harsogtak a kürtök, szóltak a sípok, zengett az istent dicsérő ének, nagy hangon énekeltek szerte, úgyhogy megtelt vele a levegőég. Mindenfelé futottak a hírnökök, s tudatták az örvendetes választást azokkal, akik távol voltak; mindenütt sok ajándékot kaptak. Miután pedig elkövetkezett az esti homály, az éjszakát sok tűzrakás világította meg; annyi farakást égettek, hogy szinte nappali világosság volt. Elmondhatjuk, hogy a magyar történelem kezdete óta soha még királyválasztás ily nagy örömben, ilyen nagy dicsőséggel végbe nem ment.
LXIV. Mátyás király úr szabadulásáról és Magyarországba való visszahozataláról
Mikor azután a szerencsés választás a kívánt végre jutott, Szilágyi Mihály a nép kegyétől elkapatva, el nem kerülte a budai királyi udvarlakot, de sok magyar úr kíséretében vígan bevonult oda és az új fejedelem részére elfoglalta. Az ország régi szokása szerint a várat Garai László nádor tartotta megszállva. Oly képpel, mint önként tenné, valójában szomorodott szívvel engedte be Szilágyit, maga titkon biztonságosabb helyre vonult. Ennek megtörténtével Szilágyi Mihály László gróf sírjához ment, a holttestet kivétette, mind az ottlevőkkel megsiratta, s azután átszállíttatta az erdélyi Fejérvárba, ott apja sírja mellé nagy ünnepélyességgel eltemettette. E napokban a választott király fent nevezett Podjebrád György hatalmában volt. Ez a Podjebrád György ugyanis Csehországban sok várost bírt, sok volt az atyafisága, s gazdagabb volt az ország valamennyi főuránál. Néhai László király gyermek lévén, az ő tiszte volt Csehország kormányzása: a király halála után pedig a mindenható szerencse őt helyezte az ország királyi trónjára. Mondják, hogy a választott király következőképpen került e György kezébe: Mikor még csak grófi néven tevékenykedett, László király elrendelte uralkodásának utolsó idején, hogy Mátyást hozzák át Bécsből Prága városába. Azon a napon hozták be Prága város falai közé, amelyen László király meghalt. László király halálával Csehország minden dolga Podjebrád György hatalma alá került, így Mátyás is. – Mások azonban úgy beszélték el nekem az új király szabadulását: mihelyt László király kilehelte lelkét, Podjebrád György gondosan titkolta halála hírét, és leszedte a halott király ujjáról pecsétgyűrűjét; levelet íratott,



ezzel a gyűrűvel megpecsételtette, s László király neve alatt költött levélben meghagyta Mátyás gróf őrizőinek, hogy mihelyt az írást olvassák, adják ki Mátyás grófot e levelet felmutatóknak, s azok nyomban vigyék Prága városába. Mondják ugyanis, hogy midőn László király elhagyta a bécsi várat, meghagyta az őrségnek, hogy Mátyás gróf dolgában ez a pecsét lesz a hiteles jel. Hittek tehát az őrök a költött levél parancsának, s haladéktalanul aszerint cselekedtek. Mihelyt Mátyás gróf az említett hírnökök vezérletével Csehország határába ért, számos fegyveres cseh sietett elébe. Podjebrád György küldte őket. Ezek közepette lovagolt Mátyás gróf biztonsággal Prágába. Mikor aztán Podjebrád György meglátta őt, nagyon megörült: gondolta ugyanis, hogy szabadonbocsátásáért jó sok aranyat fog kapni. Megtudta azután, hogy Mátyás grófot Magyarország királlyá választotta. Büszke ember volt, sok beszéddel zaklatta Magyarország új királyát, és addig beszélt neki, míg leányát eljegyezte. De utóbb is, midőn már hazakészült, addig el nem engedte, míg váltságdíjul sok-sok aranyat nem fizetett neki. A választott király uralkodásának első évében, midőn langyos zefirek fuvallatán a kemény téli hideg megenyhül, a hó megolvadva hömpölyög a hegyek ormáról a mély völgyekbe, s a várt enyhe tavasz édes énekre nyitja a madarak torkát: az új királyt fegyveres cseh kísérettel Strasnitz városához, Morvaországba, a Morva folyó mellé vezérelték nagy örvendezéssel. Itt nyomban saját nemeseinek sokasága vette körül mérhetetlen örömmel: vidám seregük közepette vidáman lovagolt vissza óhajtott hazájába. Mikor aztán a budai várhoz ért, rengeteg nemes sereglett össze a várva-várt király elébe, s nagy dicsőséggel vonult be a királyi palotába.
LXV. Mátyás király úr némely hadjáratáról kicsinyke összefoglalás
Mátyás királyt a természet uralomra teremtette, mert a maga korának minden keresztény fejedelmei közül egyedül ő végzi királyi tisztjét dicsőséges tettek közepette. Nemde a mi korunkban élt Mahomet török császár, aki rémületben tartotta az egész világot; nagy tettei miatt méltó volt a Nagy Mahomet névre. Mondják, ő beszélt így e királyról: – A világ minden fejedelmi közt csupán én meg ő vagyunk méltók a fejedelem névre. – Nemde úgy illik a királyhoz, hogy tanácsban bölcs, bűnösök iránt irgalmas és kegyelmes, ország kormányzásban jártas és óvatos, lelkében



serény, nagy és veszedelmes dolgokban merész, fáradalmak közt fáradhatatlan, jövendők megfontolásában józan, veszedelmek elkerülésében vigyázatos, ellenség cselének és tervének leleplezésében, elkerülésében ügyes, minden hadi dologban és kormányzati ügyében csodálatos módon gyakorlott, tettetésben mester, a végtelenségig dicsőségre vágyó: egyszóval uralkodásra termett légyen. E király uralkodásának első idejét az országbeliek megzavarták: miután pedig éretté lőn, erejében és lelke készségében – mintha hatalmas vízáradásból bukkant volna ki – bölcs mérséklettel egyengetett el mindent. Így uralkodásának első esztendeiben ama óriási török sereget, mely Szerém vármegye pusztítására betört és erővel megvette a Száva mentén Kölpény és Szent-Demeter várát, Mátyás hatalmas vitézségével szétverte. Így ezen esztendőkben Frigyes római császár nagyratörő vágyában Magyarország trónja után sóvárgott, s ama alkalomból, hogy némely bárók csatlakoztak hozzá, el akarta űzni királyát: Mátyás erővel és ésszel megzabolázta, lecsillapította őt is. Végül, mint mondottuk már, csehek és lengyelek is szorongatták az országot, raboltak, gyújtogattak. Ezekre is fegyvert fogott, sok öldöklés után, csodás gyorsasággal elnyomta őket. Erős hajlékaikat, váraikat csak csekély haddal felforgatta, s azokat, kik az öldöklésből megmaradtak, úttalan utakra, sűrű erdők rejtekébe s az országból való menekülésre kényszerítette. Szép renddel elnyomta és lecsillapította ama belháborúk hullámait is, melyek néhai Ulászló király ideje óta háborogtak az országban; országának határai közt megteremtette az annyi esztendő óta óhajtott kellemetes békességet. Ezután erős hadi sereggel bejárta Szerbia nagyobb részét, s e földet tűzzel-vassal felette megdúlva, szerencsésen visszatért. E hadjáratok után még meg sem száradt lovainak verejtéke, megtámadta a bosnyák királyságot, melyet Rámának is nevezünk; Jajca természetnél fogva és magas falai révén is igen erős várát megvette erővel, a föld más várait pedig feladás által. Udvarából a török császár e várak oltalmára vitézeket küldött. Kiket ezek közül a magyarok kardja meg nem emésztett, a király kegyelméhez folyamodtak és szolgálatába álltak; bíbor ruhába öltöztetve hozta őket magával, s igen jeles és eladdig nem hallott diadalmat nyert.
LXVI. Mátyás király úr szerencsés megkoronáztatásáról és némely hadjáratáról



Eközben nagy nehézségek árán visszakerült Frigyes római császár kezéből Magyarország szent koronája: Mátyás királyt uralkodásának hatodik, az Úr megtestesülésének 1464. évében az Úr vacsorájának napján [nagycsütörtökön], országának minden egyházi és világi méltósága, s a koronázásnak örvendező országnagyjai jelenlétében a különben szokott módon, nagy ünnepélyességgel szerencsésen megkoronázták. Ezután az említett Mahomet török császár Jajca várának megostromlására szörnyű készülettel hadat indított; Mátyás csupán hadának lármájával megriasztotta őt s megfutamította, arra kényszerítette, hogy vereséggel hagyja ott a vár alatt odahurcolt minden hadigépét, mindenféle ágyúját. E nagy diadalmas tettei után erős haddal bekerítette és ostrom alá vette Kosztolány, azaz Szent Vid várában a cseh Svehlát; ez jeles vitéz volt, ő építette ezt a várat, sok zsoldossal Magyarország felprédálására újabb terveket szőtt. A király elfogta, számos cinkosával akasztófára húzatta szelek játékául. Többi sok elfogott társa a börtön dögletes bűzében fulladt. Azután az erdélyi részek minden nemessége és teljes népe eszét vesztve fellázadt királya ellen. Míg királyt választanának maguknak, seregekbe gyűltek, s elrendezve hadukat, meg akarták akadályozni a királyi felség bemenetelét. A király úr náluknál kisebb vasas seregével, mint a forgószél, hamarosan szemközt rontott rájuk. Amazok meg sem ütköztek, felette megrémültek, s megfutottak, mint a féktelen vadak az oroszlán láttára. A király úr azután ítélkezett felettük és megtörte őket. Ez okból sokan jutottak közülük – amit siratnak is – parasztságra e mai napíglan. Ismét, hadát meg sem pihentetve, lovának kantárát Moldova felé irányította. Ez a magyar koronának alávetett tartomány akkor fellázadt. Átkelt tehát a hegységen, vitézlő sereggel bejárta ama föld nagy részét, és ama tartomány Bánya nevű városába szállt meg minden népével. Az ország ura, István vajda, népéből nagy sereget gyűjtött, s az éjszaka csendjében a királyi seregre tört, felgyújtotta a várost s az álomba, borba merült magyarokat fegyverre keltette. István vajda azért választotta az éjszakát a királyi sereg megrohanására, hogy ha elveszti a csatát, a sötétség legalább oltalmára lészen. Reményében azonban csalatkozott. A király ugyanis dobés trombitaszóval összegyűjtötte minden hadát s a hold meg a felgyújtott város világánál dühös rohammal támadt István csapataira. Kölcsönös sok viadal után a valahok nagy vereséget szenvedtek, István vajda kénytelen volt megfutni. A király emlékezetes, nagy győzelmet aratott. Innen a jeles



győzelem jelvényeképpen számos zászlót hozott Budára, nagy ünnepélyességgel elhelyezte a Boldogságos Szűz Mária plébánia templomába, ahol ma is látható. E dicsőséges győzelem után a király úr az anyaszentegyház sürgetésére és Frigyes római császár kérésére hétesztendős háborút folytatott Morva- és Csehországban a huszita eretnekek ellen. Mindenkor győzelmet aratott, hatalma alá hajtotta az egész morva őrgrófságot, teljes Sziléziát és Lausicot. E földek birtokában méltóvá lett arra, hogy Csehország királyává válasszák. E nevezetes díszre és méltóságra Olmütz városában történt megválasztása alkalmával ez az újdon himnusz íródott és ezt énekelték:
Áhítatosan, nagy vigalommal Ültük a győztes, drága keresztnek Májusi nónán tiszteletes, nagy Ünnepi napját. Összesereglett Cseh Haza népe, Mind az igaz hit püspöke, bárók, S jött a keresztény, józaneszű sok Városi polgár. Égbetekintő domb tetején az Olmützi templom; benne világi Rengeteg ember jámbor imája Zendül az Úrhoz. Esdekelésük hallja bizonnyal, Mert kebelükbe küldi malasztját S harsan a szózat: Íme, királyunk Légyen e Mátyás! És hamarost így lőn is a válasz; Ég is akarta, föld is óhajtja: Bár nem akarta, felveszi érted, Nagykegyü Krisztus! Most a magasztos hírnevü Mátyás A cseh királyi földön, e címmel Toldja hatalmas, nagy koronáját, S Pannóniát meg. Glória néked, isteni Jézus: Zengjük ahányan; szólnak a kürtök:



Jött ime méltó férfi, az ellen Rémületére. Ő a királyunk; felszabadítja Szenthitü lelkünk s ő ha lesújt rá, Már az eretnek, tévelyedett had Nagyhamar elvész. Gyorsvizü Xantus hamarabb áll meg És a Beótesz csillag az égen, Mintsem az isten népe ügyét elHagyja királyod.
LXVII. Némely magyar uraknak Mátyás király úr ellen való hűtlenségéről s a király úr felettük aratott győzelmeiről
Abban az időben, amidőn a király úr Csehországban dolgait szerencsésen vezette, némely magyar urak – kivált azok, akik az ő jóvoltából emeltettek fel – így a két János úr, az egyik az esztergomi érsek [Vitéz János], a másik pedig a pécsi püspök [Csezmiczei János], kik kisnemesi kunyhóban Szlavóniában születtek – hálátlanul viszonozták a király jótéteményeit, s hogy megzavarják csehországi dolgait, sőt a királyt Magyarország uralmától is megfosszák, a király gyalázatára a Szepességen át behozták az országba Kázmér lengyel király fönséges fiát, Kázmért, lengyel néppel és haddal, s átadták neki Nyitra várát. Mátyás király úr megbízhatatlan sereggel megszállás alá vette őt ebben a várban. Számos ostromlott lengyel pusztult el, fegyverrel és éhséggel addig zaklatta őket, míg Kázmér és emberei elveszítették minden reménységüket, s már nem ügyükért, de puszta életükért is aggódniok kellett. A király úr még tovább is zaklatta volna, ha nem bizalmatlan saját katonáival szemben: egy éj leple alatt saját ostromló táborán át kivitte Kázmért. Ilyenformán vitézkedett Kázmér embereivel Magyarországon: nem nyerte el Magyarország pálcáját, sőt éppen csak hogy maga menekülhetett vissza épségben apjához. E pompás győzelem után a király úr a lengyelek Zemplén és Sáros megyei erősségeire rontott, melyeket e tájak zaklatására emeltek, megostromolta és lerontotta ezeket; a lengyel védőket nagy veszteség után fogságra vetette, és diadalmas győzelme jeléül Budára küldte. Ezután sérelme megtorlására nagyszámú magyar sereget küldött Lengyelországba; nagy hadi zajjal,



gyújtogatással, sok fosztogatással súlyos büntetést mért a lengyelekre az ellene elkövetett gyalázatért. Azután meghallotta, hogy a fentebb említett Kázmér lengyel király a sziléziai részek ellen valamit tervez. Összeszedte tehát udvari hadát, és a zsoldos sereggel együtt – nem kisebbet annál, melyet a lengyel király vezetett ellene – benyomult Sziléziába és Boroszló város falai alatt állandó tábort vert. Ellene jött a lengyel király országa minden fegyveres erejével: lengyelekkel, ruténekkel, litvánokkal és tatárokkal; mindezt hadba vitte. Egy mérföldnyire, vagy a magyar tábortól nem sokkal távolabb ütött tábort. E nagy sokaság megrémítette ugyan Mátyás király urat és népét, de nem futamodott meg. Töprenkedett, hogyan kerekedjék az ellenség fölé. Múltak a napok, ámde ezek folyásában a lengyel király meg vitézei csak nem merték megtámadni vagy megszemlélni a magyar tábort. A király úr azonban másképpen serénykedett hadi tisztében. Mihelyt ugyanis látta, hogy a lengyel király elbátortalanodott, síkra lépett és megbolygatta az ellenséges tábort. Vitézei darázs módjára törtek ki a táborból és ölték, foglyul ejtették a lakomázó lengyeleket; csapatostul terelték őket a királyi táborba s oly nagy számmal, hogy a foglyok ugyancsak terhére váltak őrzőiknek. Parancsba adta hát a király úr, hogy ne ejtsenek foglyot, hacsak nem főember, akit érdemes elfogni. Ha más fogoly is akadna, csak vágják meg képének egyik felét s aztán hagyják futni. Így hazatérve, sebük bizonyítsa, hogy magyarokat láttak. Egyébként a király úr kétszer támadta meg a lengyel király táborába menő eleség-szállítmányokat és szétverte. Eközben nagyságos Zápolyai István örökös szepesi grófot, seregének fővezérét, hadának egy részével elküldte Lengyelországba, mely őriző sereg nélkül szűkölködött, és meghagyta, hogy tűzzel-vassal pusztítsanak. Ilyen szélvészhez hasonló kalandozásokkal zaklatta Mátyás király úr a lengyel királyt, úgyhogy maga a lengyel király, meg a népe és lovaik is már éhségben sínylődtek. Kázmér már inkább békét kívánt, semmint háborút. Ezután a két király egyenlő számú vitéz kíséretében találkozott – e célra a mezőn sátrakat vertek fel: s amit a fegyver el nem intézhetett, a két király személyesen oly jó békét kötött. Mátyás király úr bevezette a lengyel királyt saját sátorába s összes grófjával, lengyelével, ruténjével, litvánjával és tatárával oly jól megvendégelte, hogy ugyancsak megbámulták Mátyás király úr méltóságos bőkezűségét és rendtartását.



Innen azután visszatérve, hideg, kemény télen megszállás alá vette és megostromolta a törökök Sabác nevű várát a Száva folyó partján. Fából és földből épült ez az igen erős vár nagy munkával; tornya, árka, bástyája s védőőrsége volt bőven. Ezek után válogatott jeles haddal ésszerű okból nagyszerű hadjáratot vezetett Frigyes római császár ellen, urodalmát nagy erővel megtámadta. Számos csatát vívtak, de mindig a király úr lett diadalmas; elnyerte az osztrák hercegségnek szinte minden városait, Stíriában és Karintiában is sok védőhaddal, fegyverrel, kinccsel erős, bástyás, soktornyú, szép, erős várost vett meg erővel. – Megostromolt erős várakat s ama vidékek földjét és vizét uralma alá vetette. Ezek közt voltak a jeles, híres Bécs és Bécsújhely városok. Felülhaladják ezek a többi városokat temérdek és magas falaikkal, méltóságos, bölcs polgáraikkal, javakban való gazdagságukkal, kellemes fekvésükkel, a bel-, valamint a külvárosok szépségével – soha míg a világ, erővel meg nem vehette ezeket király avagy császár, övéinek fényes fölszerelésével bevonult ide, s a vele ellenkező városoknak – meghódolásuk után – vele született kegyességénél és jámborságánál fogva megkegyelmezett. Ezért Bécs városában, elfoglalása után, Mátyás király úr dicséretére ezt az időmértékes verset szerezték:
Bárha eget fala ér, hogy mennyit is érhet a bástya, Bécsnek eleste tanít: népek, okuljatok itt! Lám, a király keze és a serény virtus mire képes, Példáján mutatá ezt is a nagynevű Bécs. Ó, be csodás! E király mily nyájas, a szíve kegyelmes: Mindeneket meggyőz – ártani mégse tud ő. Ó, csodás, nyájas, ragyogó híre bejárja a világot; kardja rémületbe ejti a szomszédokat.
Még nagy Mahomet sem mert nyílt csatában szembeszállni e király erejével, pedig az ő szablyája senkit sem kímélt. Ugyancsak megfutott kardja elől Jajca vára alatt – mint elmondottuk – továbbá Moldvaországból kedve ellenére tért haza: egy második Attilát adott a sors ebben a diadalmas vezérben. A király tárháza és asztala annyi ékességtől és drágaságtól, annyi készülettől, arany és ezüst edényektől, serlegektől ragyog, hogy hihetőleg



nem volt még magyar király, ki efféle dolgokban ilyen dicsőséges lett volna. Ennek jeles bizonysága az a lakoma, melyet e király fönséges Ulászlónak, a lengyel király fiának rendezett Olmütz városában. Itt a király úr e város palotáiban és utcáin csodálatos és soha sem látott sokaságban annyi új holmit állított ki ékes drágakövekkel, arannyal és ezüsttel, edényekkel, serlegekkel, királyi asztali és házi felszereléssel, hogy bizonyára Perzsia és Babilon hajdani királya, Ahasvérus sem rakott országa főemberei elé ennyi ragyogó holmit azon az emlékezetes lakomán. Ki sorolhatná fel ama számtalan hadi gépet, mozsarat, gépezetet és mindenféle ágyút, mellyel a király úr hadjáratai alkalmával rommá lövi az ellenséges erősségeket és várakat? Egy helyen nem is látta még mindezt senki sem, mégis elmondhatjuk, hogy ezekben a dolgokban meghaladja a kereszténység minden királyait. Sokat és sokfélét lehetne még regélni erről a királyról, nagy és újszerű dolgokat, melyek méltók az emlékezetre: de óriási tetteinek dicsősége különösebb stílust és históriát, nálam nagyobb hírmondót követel. Bocsánatot kérek, hogy a fentiek megírására rávitt a vakmerőség, s azt, amit a királyról bővebben meg lehetne írni, ráhagyom a könyvszerzőkre, akik magasztosabb és méltóbb stílussal részletesen sorolhatnak fel mindent, hogyan s miképpen történt.
Ezzel véget ér Thuróczi János ítélőmester krónikája.
(1488)
.oOo.



Tartalom
KÉPES KRÓNIKA
KEZDŐDIK AZ ELŐBESZÉD A MAGYAROK KRÓNIKÁJÁHOZ A MAGYAROK EREDETÉRŐL A SZENTÍRÁS SZERINT A MAGYAROK ELTERJEDÉSÉNEK KEZDETE SZITTYAORSZÁG KELETI RÉSZÉN A MAGYAROK ELSŐ BEJÖVETELE PANNÓNIÁBA ATTILA MAGYAR KIRÁLLYÁ VÁLASZTÁSÁRÓL ÉS GYŐZELMEIRŐL A HISTÓRIA FOLYTATÁSA MEGFUTAMÍTJA A NEMZETEKET ATTILA KIRÁLY MEGVÍVJA AQUILEJA VÁROSÁT A VELENCEIEK SZÁRMAZÁSÁRÓL FELDÚLJÁK NÉMETORSZÁGOT ATTILA KIRÁLY MEGNŐSÜL KEZDŐDIK AZ ELŐBESZÉD A MÁSODIK BEJÖVETELRŐL ÉS A MAGYAROK SZERENCSÉS MEG SZERENCSÉTLEN DOLGAIRÓL A HÉT VÁLASZTOTT KAPITÁNYRÓL AZ ELSŐ KAPITÁNY A MÁSODIK KAPITÁNY A HARMADIK KAPITÁNY A NEGYEDIK KAPITÁNY AZ ÖTÖDIK KAPITÁNY A HATODIK KAPITÁNY A HETEDIK KAPITÁNY TATA NEMZETSÉGÉRŐL HENRIK FIAINAK NEMZETSÉGÉRŐL A NÉMETORSZÁGBÓL JÖTT VENCELLIN NEMZETSÉGE HONT ÉS PÁZMÁNY NEMZETSÉGE BÓT NEMZETSÉGE OLIVÉR ÉS RÁTOLD NEMZETSÉGE A NÉMETORSZÁGI HERMAN NEMZETSÉGE BUZÁD NEMZETSÉGÉRŐL KELL SZÓLNUNK KELED NEMZETSÉGÉRŐL



SIMONRÓL ÉS MIHÁLYRÓL KÜLÖNFÉLE NEMZETSÉGEK BEJÖVETELE A TAKSONY FEJEDELEM IDEJEBELI ESEMÉNYEK TÖRTÉNETE A MAGYAROK PUSZTÍTJÁK BULGÁRIÁT LÉL ÉS BULCSÚ KAPITÁNYOK HALÁLÁRÓL A MAGYAROK LEGYŐZIK A GÖRÖGÖKET SZENT ISTVÁN ELSŐ MAGYAR KIRÁLY SZÜLETÉSE SZENT ISTVÁN KIRÁLY HARCA KOPPÁNY VEZÉR ELLEN SZENT ISTVÁN KIRÁLY HARCA GYULA ERDÉLYI VEZÉRREL SZENT ISTVÁN KIRÁLY HARMADIK HÁBORÚJA: KEÁN VEZÉR ELLEN SZENT ISTVÁN KIRÁLY ÓBUDÁN TEMPLOMOT ÉPÍT A KANONOKOKNAK KÖZBEN TÖRTÉNT DOLGOK SZENT IMRE HERCEG HALÁLÁRÓL ÉS VAZUL SZEMÉNEK KITOLÁSÁRÓL SZENT ISTVÁN KIRÁLY MEGHAL, ELTEMETIK FEHÉRVÁROTT PÉTER KIRÁLY KEGYETLENKEDÉSÉRŐL PÉTER FUTÁSÁRÓL ÉS ABA MEGVÁLASZTÁSÁRÓL A CSÁSZÁR ABA ELLEN MAGYARORSZÁGBA JÖN A CSÁSZÁR VISSZATÉR MAGYARORSZÁGBA BÉLA HERCEGRŐL, AKIT BENINNEK HÍVTAK PÉTER KIRÁLY HALÁLÁRÓL ANDRÁS KIRÁLYT A MAGYAROK MEGKORONÁZZÁK A NÉMETEK KIRÁLYÁRÓL SALAMON MEGKORONÁZÁSÁRÓL, ATYJA, ANDRÁS KIRÁLY ÉLETÉBEN BÉLA HERCEGET SZERENCSÉSEN KIRÁLLYÁ KORONÁZZÁK A CSÁSZÁR ELJÖN VEJÉVEL, SALAMON KIRÁLLYAL ARRÓL, HOGY SALAMON KIRÁLYNAK ÉS DÁVIDNAK NEM VOLTAK GYERMEKEI A KUNOK DÚLJÁK MAGYARORSZÁGOT A BESENYŐKNEK MAGYARORSZÁGRA JÖTTÉRŐL A KIRÁLY ÉS A HERCEGEK CIVAKODÁSA KIBÉKÜLÉSÜKRŐL GÉZA KIRÁLY KORONÁZÁSÁRÓL A CSÁSZÁR JÖVETELE



SALAMON FUTÁSA SZENT LÁSZLÓT KIRÁLLYÁ KORONÁZZÁK A KIRÁLY A RUTÉNOK ELLEN MEGY A VÁRADI EGYHÁZ ÉPÍTÉSÉRŐL ÉS LÁSZLÓ KIRÁLY HALÁLÁRÓL SZENT LÁSZLÓ KIRÁLY HALÁLA UTÁN GÉZA KIRÁLY FIÁT, KÁLMÁNT TÖRVÉNYESEN KIRÁLLYÁ KORONÁZTÁK A DÖMÖSI EGYHÁZ ÉPÍTÉSÉRŐL ÁLMOS HERCEGET ÉS FIÁT MEGVAKÍTJÁK KÁLMÁN FIÁT, ISTVÁNT KIRÁLLYÁ KORONÁZZÁK VAK ÁLMOS HERCEG FIÁT, VAK BÉLÁT TÖRVÉNYES KIRÁLLYÁ KORONÁZZÁK ITT GÉZÁT KIRÁLLYÁ KORONÁZZÁK KONRÁD CSÁSZÁR MAGYARORSZÁGON KERESZTÜL MEGY JERUZSÁLEMBE ISTVÁNT MEGKORONÁZZÁK ISTVÁN BITOROLJA A KORONÁT HARMADIK BÉLÁT MEGKORONÁZZÁK IMRÉT MEGKORONÁZZÁK MÁSODIK LÁSZLÓT MEGKORONÁZZÁK SZENT ERZSÉBET ATYJÁT, ANDRÁST KIRÁLLYÁ KORONÁZZÁK ANDRÁS JERUZSÁLEMBE MEGY IV. BÉLA KIRÁLYT MEGKORONÁZZÁK A TATÁROK ELSŐ JÖVETELE A KIRÁLY OTTOKÁRRAL CSATÁZIK A NÉP OSTOROZZA MAGÁT BÉLA FIÁT, ISTVÁNT MEGKORONÁZZÁK ISTVÁN FIÁT, LÁSZLÓT KIRÁLLYÁ KORONÁZZÁK MÁSODSZOR IS BEJÖNNEK A TATÁROK ELJÖN A FERMÓI LEGÁTUS LÁSZLÓ KIRÁLYT MEGÖLIK ANDRÁS HERCEGET VELENCÉBŐL MAGYARORSZÁGBA HOZZÁK A MOSTANI KÁROLY KIRÁLYT NÉMELY BÁRÓK MÉG GYERMEKKORÁBAN BEHOZZÁK NÁPOLYBÓL MAGYARORSZÁGBA



CSEHORSZÁGBÓL BEHOZZÁK VENCEL HERCEGET LÁSZLÓ KIRÁLY VISSZATÉR HAZÁJÁBA, VAGYIS CSEHORSZÁGBA A BUDAI PAPOK KIÁTKOZZÁK A PÁPÁT OTTÓ HERCEGET BEHOZZÁK A SZENT KORONA MEGTALÁLÁSÁRÓL GENTILIS FRÁTER BÍBOROS ÚR MAGYARORSZÁGBA JÖN KÁROLY KIRÁLY ÉS HÍVEINEK CSATÁJA KASSA KÖZELÉBEN AMADÉ FIAI ÉS MÁTÉ ELLEN MÁRIA ÚRASSZONY, KÁROLY KIRÁLY ELSŐ FELESÉGÉNEK HALÁLA KÁROLY KIRÁLY FELESÉGÜL VESZI ERZSÉBET ÚRASSZONYT A LIPPAI KOLOSTOR ALAPÍTÁSA LAJOS SZÜLETÉSE ENDRE HERCEG SZÜLETÉSE FELÍCIÁN MEGSEBZI ERZSÉBET KIRÁLYNÉ ÚRASSZONYT A KIRÁLY HADDAL MEGY BAZARÁD ELLEN KÁROLY KIRÁLY HALÁLÁRÓL ÉS LAJOS HERCEG MEGKORONÁZÁSÁRÓL
KÜKÜLLEI JÁNOS ÉS A NÉVTELEN MINORITA KRÓNIKÁJA
KÜKÜLLEI JÁNOS KRÓNIKÁJA
I. Lajos király koronázása, élete és hadjáratai II. Lajos király első hadjárata a szászok ellen III. Sándor havasalföldi vajda meghódolása IV. Lajos király anyjának, Erzsébet királynénak utazása. Mit végzett a római Curián és Apuliában V. Lajos király segítséget nyújt a lengyel királynak VI. A tatárok elleni hadjárat VII. Hadjárat a horvátok ellen VIII. Hadjárat a velenceiek ellen Dalmáciában IX. Endre királynak, Lajos öccsének halála X. Lajos király nápolyi hadjárata XI. Johanna királynőnek és férjének, Lajosnak menekülése XII. Lajos király visszatérése Magyarországba



XIII. István vajda csatája és győzelme XIV. Werner vezér fogsága XV. István vajda csatája Nápoly mellett Johanna férjének, Lajosnak hadinépével XVI. Johanna királynőnek és férjének visszatérése XVII. Lajos király második apuliai útja XVIII. A zsoldosok zendülése XIX. Canosa várának elfoglalása XX. Tarantói Lajos zsoldosai fogságba esnek XXI. Salerno elfoglalása és Aversa város ostroma XXII. A királynak Aversa mellett történt megsebesülése és a város elfoglalása XXIII. Róma városának hódolata Lajos király előtt XXIV. Lajos király visszatér Magyarországba XXV. A Szicíliai Királyság visszakerül a pápa úr kezéhez XXVI. A velenceiek követelik, hogy adják vissza nekik Dalmáciát XXVII. A király hadat indít a velenceiek ellen XXVIII. Castelfranco várának ostroma XXIX. Háború a litvánok ellen XXX. Háború Ruténia ellen XXXI. A pápa úr megsegítése három ízben küldött sereggel XXXII. Lajos király sereget küld az osztrák herceg megsegítésére XXXIII. Lajos király sereget küld a boszniai részekbe. Elvész a király úr kettős pecsétje XXXIV. A király bulgáriai hadjárata XXXV. A király hadjárata Károly császár ellen XXXVI. A morvaországi hadjárat XXXVII. Miképpen választották és koronázták Lajos királyt Lengyelország királyává XXXVIII. A király havasalföldi hadjárata XXXIX. Lajos király különböző hadjáratai, jámborsága és egyéb virtusai XL. Mik történtek még uralkodása alatt XLI. A zsidók kiűzetése XLII. A remeték rendje és Szent Pál első remete tetemének hantolása XLIII. A márianosztrai klastrom építése XLIV. A leveldi klastrom építése



XLV. Két kápolna alapítása XLVI. A kunok megtérítése XLVII. A boszniai patarénusok megtérítése XLVIII. Némely szlávok megkeresztelése XLIX. Miképpen kapott új lakosokat Moldva, mely előbb elnéptelenedett L. Döghalál, ínség és földrengés LI. Az udvarnokok és más udvari szolgák felszabadítása LII. Lajos király feleségei és gyermekei LIII. Lajos király békés és csöndes napjai LIV. Lajos király szemlélődő élete LV. Lajos király halála és eltemettetése A NÉVTELEN MINORITA KRÓNIKÁJA I. Endre megöletése II. Erzsébet királyné gyásza III. Lajos király hadjárata a velenceiek ellen Zára miatt IV. Előkészületek a nápolyi hadjáratra V. A hadjárat kezdete; bevonulás Aquilába VI. Capua és Aversa megszállása VII. Endre fiát és a fogoly hercegeket Magyarországba küldik VIII. Győzelem a tatárok ellen vívott csatában IX. Szent László csodatette X. Lajos király hazatérése Itáliából XI. Lackfi István vajda csatái Apuliában XII. A Nápoly és Aversa között vívott ütközet XIII. A második nápolyi hadjárat XIV. Lajos király megsebesülése és Aversa elfoglalása XV. A hadjárat vége; hazatérés Magyarországra XVI. Lajos király a litvánok ellen vonul XVII. Új hadjárat a litvánok ellen XVIII. Lajos király medvevadászata és megsebesülése XIX. Lackfi Pál győzelme a Svábföldön
THURÓCZI JÁNOS: MAGYAR KRÓNIKA
I. Mária királynő megkoronázásáról s a gyűlölségről, mely ebből támadt



II. A Kis Károlynak nevezett Károly királlyá választásáról és a követről, akit hozzá küldtek III. Károly király hitvesének siralmáról és könyörgéséről, mikor a király Magyarországba indult IV. Károly király Zágrábba érkezéséről V. Zsigmond őrgróf menyegzőjéről és Károly bevonulásáról Buda városába VI. Hogyan ment be Károly király Buda várába és a királynék gyászáról VII. Károly király koronázásáról VIII. Kis Károly király megöletéséről és haláláról Kezdődik az előbeszéd Zsigmond király és császár krónikájához ugyanannak egyéb cselekedeteiről I. Horváti János bán bosszúállásáról a királynék és a nádorispán ellen II. Zsigmond őrgróf Budára való visszatéréséről és a királynő kiszabadításáról III. Zsigmond király koronázásáról IV. Horváti János bán megbüntetéséről V. Zsigmond király moldvai hadjáratáról VI. Zsigmond király havaselvei hadjáratáról és Mária királyné haláláról VII. A harminckét nemes fejevételéről VIII. Zsigmond király szerencsétlen csatájáról Nagy-Nikápoly vára ellen IX. A Zsigmond király elleni összeesküvésről és fogságáról X. Zsigmond király szabadulásáról XI. Zsigmond király Magyarországba való visszatéréséről XII. Zsigmond királynak István vajdára és a többi hűtlenekre szabott büntetéséről XIII. Zsigmond király római királlyá választásáról és Galambóc várának szerencsétlenül végződött ostromáról XIV. A huszisták eredetéről XV. Zsigmond királynak a huszisták ellen vívott háborúiról és Husz János megégetéséről XVI. A magyar sereg boszniai vereségéről XVII. Losonci István bán havaselvei hadjáratáról XVIII. Péterfia Miklós két háborújáról XIX. Zsigmond király cseh királlyá koronázásáról



XX. Azokról, akik Zsigmond király udvarát felkeresték; és miképpen adta át neki a despota Nándorfejérvárát XXI. Blaskó pusztításairól XXII. Az országban felkelt parasztkirályokról XXIII. Hogyan koronázták meg szerencsésen Zsigmond királyt először római királlyá, azután császárrá XXIV. Zsigmond császár haláláról XXV. Albert király koronázásáról és a Buda városában történt prédálásról XXVI. Albert király hadjáratáról a huszisták ellen XXVII. Albert király titelrévi hadjáratáról és haláláról XXVIII. Ulászló király behozataláról s a közte és Erzsébet királyné között lett dolgokról XXIX. Gyermek László születéséről és koronázásáról és a korona elorzásáról XXX. Az új királlyal tartó némely urakról és a számára Budán rendezett udvarról XXXI. Ulászló király koronázásáról s az ezt követő belháborúkról XXXII. A bárók csatájáról a cikádori monostor körül XXXIII. Az esztergomi várból esett bántalmakról s e vár ostromáról XXXIV. Mit műveltek az idegen nemzetségbeliek az országban XXXV. Nándorfejérvár ostromáról XXXVI. János vajda úr Nándorfejérvár környékén vívott csatájáról XXXVII. Hunyadi János vajda úr erdélyi hadjáratáról és csatájáról XXXVIII. János vajda úrnak a Vaskapunál vívott háborújáról XXXIX. Erzsébet királyné haláláról XL. János vajda úrnak a török sérelmek megtorlására vívott hat győztes csatájáról XLI. Az Ulászló király és a török császár közt esküvel kötött békességről és Rácország helyreállításáról XLII. Ulászló király úrnak Rumélia földjén, Várna városa mellett a tengerpart közelében vívott csatájáról és haláláról XLIII. János vajda úr fogságáról XLIV. János vajda úr kormányzóvá választásáról és Drakul vajda ellen való bosszúállásáról XLV. A korona visszaköveteléséről, és hogy miként álltak érte bosszút XLVI. A kormányzó úr rigómezei csatájáról



XLVII. A csatában elesett országnagyokról, a kormányzó úrnak a despota által történt elfogatásáról s ennek megtorlásáról XLVIII. A kormányzó úr csatáiról a határokon belül XLIX. A testvéreknek nevezett csehek országrontásáról L. A kormányzó úr csatájáról a rácországi Krusevácnál LI. László király visszahozataláról és a kormányzó úr örökös főispánná tételéről LII. Kapisztránói János fráter Magyarországba jöveteléről LIII. László király Magyarországba jöveteléről LIV. Konstantinápoly városának a török császár által történt megvételéről LV. Nándorfejérvárnak a török császár által lett ostromlásáról LVI. Hunyadi János besztercei gróf úr haláláról LVII. Kapisztránói János fráter haláláról LVIII. László király Magyarországba való visszatéréséről és Cillei gróf Nándorfejérvárban történt megöletéséről LIX. László királyról, miképpen bocsátotta meg Ulrik gróf halálát László grófnak LX. László király bosszúállásáról László és Mátyás grófok ellen LXI. Az országban László gróf halála miatt támadt bosszúállásról és háborúságról LXII. A többi rab sorsáról és László király haláláról LXIII. Mátyás gróf úr királlyá választásáról LXIV. Mátyás király úr szabadulásáról és Magyarországba való visszahozataláról LXV. Mátyás király úr némely hadjáratáról kicsinyke összefoglalás LXVI. Mátyás király úr szerencsés megkoronáztatásáról és némely hadjáratáról LXVII. Némely magyar uraknak Mátyás király úr ellen való hűtlenségéről s a király úr felettük aratott győzelmeiről