---
master_file: "[[@FancsalyEvaMagyar]]"
---
# Index for Fancsaly Éva – A magyar nyelv rokonsága.pdf

1 Rövidítve elhangzott a SZTE BTK Hungarológia és Közép-Európa Tanulmányok Nemzetközi Oktatási Központ jubileumi konferenciáján (Szeged, 2006. december 8–9.) 2 Helyesebbnek tartom ezt és a „laikus” kifejezést használni, mint Rédei Károly „dilettáns nyelvészek” kifejezését, mert ezt semlegesebbnek tartom. 3 Idézi: Hegedűs 2003, 95. Sylvester, Johannes: Grammatica Hvngarolatina. Neansensi. (Reprint, Budapest, 1977. Szerk.: Erdődi József, Molnár József) 4 Idézi: Hegedűs 2003, 95. 5 De Lingua indole Finnica Observationes
Fancsaly Éva
A magyar nyelv rokonsága1
Ha valaki magyar nyelvet tanít Európában külföldieknek, előbb-utóbb foglalkoznia kell azzal a kérdéssel is, hogy a magyar nyelv mely nyelvcsaládba tartozik, s mitől finnugor nyelv a magyar. A következőkben megpróbálom összefoglalni az erre adódó választ, s röviden rámutatni az „alternatív nyelvészetet”2 képviselők érveinek gyengeségeire is. Már a középkorban is feltűnt, hogy a magyar nyelv más, mint az Európában körülötte lévő nyelvek. A középkori héber-magyar nyelvhasonlítás korában még szinte csak a „szóra”, a szavaknak a „betűkre kivetülő” hasonlóságára épült a rokonítás. De már a 16. századi külföldi nyelvhasonlításokban megjelenik a nyelvi szerkezet hasonlósága. Az európai indoeurópai nyelvek szinte „egyformák”, de legalábbis nagyon hasonlítanak egymáshoz a szerkezet (struktúra) szintjén. Kizárólag a főnévi struktúrát véve alapul, minden európai nyelvben egységesen prepozíció + főnév vagy prepozíció + főnév + főnévi eset felépítésű struktúra található. Ezzel szemben egy szokatlan, ettől elütő nyelv van Európában, a magyar, mely nem alkalmaz prepozíciókat, hanem azokat a főnév után helyezi. Ezt először Sylvester János ismeri fel, s írja meg nyelvtanában (mely sajnálatos módon elkallódott) – kiemelve, hogy a magyar nem az európai nyelvek (görög, latin, német) struktúrájának meghatározó jegyeit viseli magán, hanem teljességgel más típusú, azaz posztpozicionális nyelv3 . A 17. században aztán Comenius a magyar nyelv szerkezeti sajátosságát – ti. a posztpozícionális jellegzetességet – a finn nyelvével veti össze: „vannak olyan nyelvek, amelyekben a „segédszavakat” (voculas) nem előre, hanem hátra helyezik (postponunt); az európai nyelvek közül ilyen a magyar és a finn nyelv.”4 Ténylegesen a magyar és a finn nyelv rokonságát aztán majd Martin Fogel mondja ki 1669ben kiadott művében,5 mely szintén elkallódott, s csak 1888-ban került elő.



10
Fogel Szenczi Molnár szótára alapján már finn–magyar szóhasonlításokat is végez, de összefoglalja a szerkezeti azonosságokat is: „(...) mindkét nyelvből hiányzik a nem (genus); mindkét nyelv posztpozicionális jellegű; a birtokragok a szó végére kerülnek; a melléknév a főnév előtt áll; egyik nyelvben sincs habeo stb.”6 Az alternatív nyelvhasonlításokban megjelenő szerkezeti különbözőségek és egyezések már a középkor óta ismertek (az agglutinálás túlsúlya, a prepozíciók hiánya, magánhangzó-harmónia, a nyelvtani nem hiánya stb.), s már akkor a finn nyelvvel hozzák kapcsolatba a magyart. Majd csak a 19. század elején kapcsolják ide a távol-keleti népeket és nyelveket, amikor Max Müller (Klaproth nyomán) azokat a nyelveket, melyek sem az indoeurópai, sem a sémi nyelvcsaládhoz nem tartoznak, turániaknak nevezi. Az altaji turáni nyelvek közé tartozik a magyar és a török is. A legfontosabb turáni nyelvi jelleg a posztpozícionális struktúra és a hangrendi illeszkedés. Miután a világ nyelveit négy fő típusba soroljuk, s a világ nyelveinek több mint a fele az agglutináló nyelvek közé tartozik, nem lehet véletlen, hogy a magyar nyelvet több mint kétszáz nyelvvel hasonlították össze. Az alternatív nyelvészek ezekből a triviális szerkezeti egyezésből következtetnek a nyelvrokonságra, az agglutináló jelleg és az ebből adódó további jellemzők alapján próbálják a magyar nyelv rokonait máshol keresni. Még az sem igen érdekli őket, hogy a finnugor nyelvcsaládba tartozó nyelvek szintén agglutinálóak. Az alternatív nyelvészekre jellemző, hogy előszeretettel foglalkoznak a szókinccsel, megfeleltetések, etimológiák keresésével, és többségük nem szívesen vizsgálja a nyelv alapvető szerkezetét, mivel ehhez komolyabb felkészültségre lenne szükség. Szerintük a hasonlóság a fontos. A „rokon nyelvek” hasonlítsanak egymásra, mint a német a hollandra, a spanyol a portugálra, a szlovák a lengyelre. De hasonlít-e a magyar a finnre vagy a vogulra? Nyilvánvaló, hogy nem, tehát nem is lehet rokon nyelv. Azzal már kevésbé törődik a laikus, hogy miért nem hasonlít a két nyelv egymásra, mikor váltak el egymástól e nyelvek? Bizonyára meglepődne, ha azt mondanánk, hogy az angol és az olasz nyelv is rokonai egymásnak, sőt még a görög és a német is. A laikus nyelvészt nem érdekli, hogy az újlatin vagy a germán nyelvek mindössze egy-másfél ezer éve különültek el egymástól, a viszonylag egységes ószláv nyelvet beszélő népességgel még honfoglaló magyarjaink is találkoztak a Kárpát-medencében. Ugyanakkor a magyar jó két, két és fél ezer éve vált el legközelebbi nyelvrokonaitól. A laikus nyelvész elsősorban a tipológiai különbözőségek vagy azonosságok alapján dönt a nyelv eredetéről.
6 Hegedűs 2003, 96.
FANCSALY ÉVA



11
A másik probléma, mely a mai napig jellemző – a kora középkortól kezdődően –, hogy a nép és a nyelv összemosódik, felcserélődik, holott már a 7. század tájékán Isidorus Hispalensis is óvott attól, hogy a nyelvet és a nemzetet azonosítsuk egymással. A laikust a nyelvrokonságból nem a nyelv, hanem a rokonság érdekli. Azt gondolja, ha két közösség rokon nyelvet beszél, akkor maguk a beszélők is rokonai egymásnak, azaz a nyelvrokonság egyenlő a néprokonsággal. Sokszor hallunk ilyesmit: „északi rokonaink, a finnek”. Nos, lehet, hogy élnek a Kárpát-medencében olyan emberek, akiknek ősei azonosak voltak a ma élő finnek őseivel, de ezt a nyelvész nem mondja, nem is mondhatja, ő csak azt mondja, hogy ez a két nyelv, a magyar és a finn minden kétséget kizáróan rokon. Ám abból, hogy két közösség rokon nyelvet beszél, még nem következik biológiai rokonságuk. Az amerikai négerek például (egy húszmilliós közösség!) anyanyelvükként egy germán nyelvet beszélnek, az angolt: ebből nem következik, hogy rokonai volnának az ugyancsak germán nyelvet beszélő dánoknak. Létezik ugyanis nyelvcsere, amikor egy közösség átveszi, „adoptálja” egy másik közösség nyelvét. Tehát: azt nem lehet nyelvészeti eszközökkel bizonyítani, hogy a Vereckénél bejött magyarok finnugorok voltak – azaz hogy a vogulokkal, finnekkel, cseremiszekkel biológiai rokonságban álltak volna. Annyi biztos, hogy egy finnugor nyelvet beszéltek: a magyart. A nyelvészet csupán annyit tud bizonyítani, hogy a magyarok valamikor a honfoglalás előtt kapcsolatban álltak a finnugorokkal – akár oly módon, hogy maguk is azok voltak, akár oly módon, hogy valamiért eltanulták a finnugorok nyelvét (ez utóbbi persze a kevésbé valószínű). A nyelvcsere lehetőségét az alternatív nyelvészek is gyakran fölvetik, de módszeres bizonyításuk (hol történt és mikor) elmarad (sőt sokszor az is hiányzik, hogy mely nyelvet cserélték le, s mire). A nép- és nyelveredet keresése nem azonos a nyelvrokonság kutatásával. Kezdetekben a nyugati nyelvhasonlítási törekvésekben is fontos volt a néperedet, főként a nemzeti presztízs megtalálása. Ezt később felváltotta a nyelveredet, a nyelvrokonság kutatása. Magyarországon azonban ez a változás nem következett be. Mi magyarok elsősorban – mind a mai napig – inkább a néperedetet (őstörténetünket) kutattuk. A nyelveredetet a néperedet alá rendeltük. S a néperedet vizsgálatakor a nemzeti presztízs megtalálása a cél. Az alternatív őstörténeti művek a „halzsíros atyafiságot” (a finnugor rokonságot) elvetve olyan népekkel hozza kapcsolatba a magyarságot, amelyek az emberiség egyetemes történelmében jelentős kulturális örökséget hagytak hátra. Ezeknek az írásoknak az a céljuk, hogy egy-egy ilyen népet azonosítsanak a magyarsággal, vagy szoros rokoni kapcsolatba hozzák vele. Ezek révén a magyarok ősei lesznek a sumérok, egyiptomiak, maják, japánok, ujgurok, hunok, törökök stb. Azokat a kulturális értékeket, amelyeket ezek a népek teremtettek, a magyarság tulajdonának és ősi hagyatékának tekintik. Mindezek révén a mai magyarok olyan dicsőséges múltat és évezredes hagyományt mondhatnak maguké
A MAGYAR NYELV ROKONSÁGA



12
nak, amely megkülönböztetett szerepet ad nekik az összes ma élő nép között. Vannak olyan elméletek is, amelyek az egész emberi kultúra gyökerének és megteremtőjének a magyarokat tekintik. Az alternatív őstörténetek a nemzeti identitást, illetve a nemzettudatot dicsőségessé, magabiztossá varázsolják. A fényes nemzeti imázs erősíti a nemzeti, a csoportos és az egyéni öntudatot is, erőt ad a hétköznapi problémák elviselésére, segít átvészelni az átmeneti korban élő emberek bizonytalanságát. Úgy akarják megváltoztatni a nemzeti önképet, hogy egy több ezer éves dicsőséges, büszke múlt megrajzolásával még az évszázados balsors, megvertség is áldozatértéket kapjon, az addig bukások sorozatának tekintett nemzeti múlt pozitív megítélést kaphat. Az alternatív őstörténetek tehát tekinthetők a nemzet ellen-narratívjának is, hiszen a nemzeti történelemmel szemben kívánnak hatni és érvényesülni. Ezzel a változással azonban megkérdőjeleznek minden eddigi tudást, kétségessé teszik az iskolában tanultakat, s azt sugallják, hogy az általunk ismert történelem hamis értelmezés eredménye. Egyik oldalról tehát dicsőséges és magabiztos önképet sugallnak, a másik oldalról azonban olyan országos és nemzetközi méretű összeesküvést föltételeznek, amely minden igaznak vélt dolgot megkérdőjelez. Tehát egyszerre teszi magabiztossá és ingatja meg olvasóit egész addigi életük során kialakított tudás- és értékrendjükben. E nézetek veszélyét is ebben látom: olyan hamis nemzeti önképet dédelgetnek, amelynek nyomán – ha elfogadottá lesz, ha bekerül a médián, a közoktatáson keresztül közgondolkodásunkba – a bizonytalan identitású nemzet könnyen válhat valóban nemzeti identitászavarban szenvedő nemzetté. Mégsem lehet megakadályozni e teóriák terjedését; a tiltással is csak az alternatív nézeteket igazolnánk. Az alternatív őstörténet hirdetői előszeretettel hasonlítják nyelvünket olyan népekéhez, kiktől nem vagy alig maradtak fenn nyelvi emlékek vagy azok megfejtetlenek (hun, alán, etruszk, szkíta). A miértről álljon itt egy idézet Bakay Kornéltól: „Sokan úgy gondolják, hogy a szarmatákhoz, az alánokhoz, a hunokhoz nekünk semmi közünk sincs, mert hiszen – állítják –az előbbiek iráni nyelven, a hunok pedig törökül beszéltek. Igen ám, csakhogy néhány alán mondattól eltekintve sem a szkítáktól, sem a szarmatáktól, sem a hunoktól, sem az avaroktól nem maradt fenn egyetlen egy kifogástalanul értelmezhető nyelvemlék sem, így tehát nincs elvi akadálya annak, hogy genetikailag és nyelvileg is rokon népeknek tekintsük őket, akiknek a nyelve is közel kellett álljon a miénkhez!” 7
A nyelvtörténeti kutatások a nyelvrokonság vizsgálatakor nemcsak két nyelv nyelvészeti összehasonlítását végzik, hanem lehetőleg több föltételezett nyelvre
7 Bakay 2005, 15.
FANCSALY ÉVA



13
8 Pl. Sára 1995 9 Pl. Kiszely munkái
végzik el ugyanazokat a vizsgálatokat. Az alternatív őstörténeti művek általában két nyelvet hasonlítanak: a magyart és egy másik nyelvet. Nem használnak szisztematikus, több nyelv elemzése alapján létrehozott alapszabály-rendszereket. A nyelvrokonság-kutatás, elsősorban a finnugor nyelvrokonsággal foglalkozó tudósok szakértelmét, kutatási eredményeit egyértelműen elutasítják anélkül, hogy azokat bizonyítanák. Nyelvhasonlítási módszerük nagyon gyakran a mai magyar nyelv szókincsének és a másik, akár ókori nyelv akkori szavainak összevetése. Nagyon gyakran teljesen hiányzik a diakrón szemlélet a nyelvhasonlításkor. Még a magyar nyelv középkori állapotáig is ritkán nyúlnak vissza (amely pedig nemcsak hangtanilag, hanem jelentéstanilag is fontos). A magyarral rokonított másik nyelv történetét sem veszik figyelembe, tehát nemcsak a finnugor nyelvészek, hanem a többi nyelvtörténész véleményét is elutasítják. A kiválasztott nyelv adatainak forrását nem adják meg, és sokszor keverik (megjelölés nélkül) az egy nyelvcsaládba tartozó nyelveket (pl. török).8 A rendszerváltás utáni Magyarország egyik legfontosabb feladata volt a nemzeti jelképek megteremtése, esetleg újrateremtése, s ezáltal a nemzeti identitás megerősítése (pl. a koronás címer, a kereszt mint a keresztény Magyarország szimbóluma, a népi kultúra fölértékelődése). Az alternatív őstörténeti munkák gyakran a magyar kultúra nemzeti szimbólumainak tekintett elemeit tekintik a rokonság bizonyítékának. Ilyen szimbólumok például nemzeti jelképeink: csodaszarvas, turulmadár, ló; ételeink: paprikás, pörkölt, gulyás; zene: pentatónia; díszítőelemek: tulipán, inda; népi hímzések motívumai: kalocsai, sárközi – amelyek a magyar kultúra ősiségét hivatottak jelképezni. A szimbólumokkal kapcsolatban nem veszik észre, hogy azok nem honfoglalás előttiek, hanem későbbi fejlődés eredményei (némelyike egykét száz éves csupán), valamint azt sem, hogy formai vagy használatbeli azonosság önmagában nem jelent sem tárgyi, sem nyelvi szinten azonosságot, közös eredetet.9 A néprajz területét akkor érintik az alternatív elméletek, amikor egyrészt idegen népek tárgyi, néprajzi, másrészt folklór elemeit kívánják a magyar kultúrával összefüggésbe hozni. Ezek az elméletek nem veszik figyelembe, hogy azok a magyar néprajzi tárgyak, amelyek ma a magyar kultúra szimbólumainak számítanak, nem tartoznak a magyarság kultúrájához a kezdetek óta. S azt sem veszik figyelembe, hogy egy-egy idegen kultúra hasonmásként értelmezett tárgyai szintén nem lehetnek minden esetben a kérdéses kultúra legősibb elemei. Két tárgyat több száz évre visszamenően jelenkori formai hasonlóság alapján egyenlővé tenni tudományos
A MAGYAR NYELV ROKONSÁGA



14
szempontból elfogadhatatlan10 (pl. Kiszely: kalocsai, sárközi hímzés, festett tulipános láda, székely kapu). A folklórról ugyanez mondható el. A folklórral kapcsolatban főleg a magyar ősvallás kérdései vetődnek fel. Ezek közül elsősorban a samanizmus és a táltoshit azok, amelyeket az ősmagyar kultúra sajátosan magyar jellemzőinek tartanak. A honfoglalás előtti magyarság vallására – sajnos – nincsenek egyértelmű választ adó, hiteles adataink. Csak föltételezni lehet egy samanisztikus jellegű vallást, amely egyébként az egész világon elterjedt természetfeletti lényekkel létrehozott kapcsolattartási forma, de ezt bizonyítani nem tudjuk. A táltoshit gyakran szerepel úgy, mint a samanizmus speciális magyar fajtája. De sem a táltos valós személyére, sem pedig olyan kultuszra, amely valóban a táltoshoz kapcsolódott volna, nincsenek adataink. Nem lehet tehát állítani sem azt, hogy az ősmagyar vallás a táltoshit volt, sem pedig azt, hogy a samanizmus elemének bármilyen jelenléte éppen a föltételezett magyar samanizmusból ered. A tudományos írásmű egyik alapvető kritériuma a szakirodalom használata és az ellenőrizhető forrásmegjelölés. Az alternatív őstörténeti írások gyakran elfeledkeznek erről, elméleteiket és adataikat forrásmegjelölés nélkül közlik. Gyakran hivatkoznak egymás tudományos kutatásaira vagy ellenőrizhetetlen, nem hozzáférhető (esetleg nem is létező) forrásokra. A hivatkozások sokszor pontos lelőhelymegadás nélkül történnek, az idézetek általában szövegösszefüggésekből kiragadottak (s ezek többnyire nem jelöltek). Az alternatív őstörténeti írások érvelésmódja is sajátos. A hivatalos tudomány álláspontját azzal semmisítik meg, hogy azt a mindenkori politika és hatalom kiszolgálásának, nem pedig hiteles kutatási eredménynek tartja. Az elutasításon kívül nem foglalkoznak szisztematikus, módszeres bírálattal, általában egyetlen tudományterületet sem kritizálnak. A finnugor összehasonlító nyelvtudomány szabályosnak minősített hangmegfeleléseit a véletlennek tulajdonítják, vagy éppen elmaradott, régi véleménynek. E munkák közös jellemzője, hogy hitelességüket az üldöztetés, elnyomattatás, az elhallgattatás helyzetéből kívánják elérni. Egy ködös, de körvonalazható ellenségképpel szemben fogalmazzák meg magukat (finnugor nyelvészek, MTA, Habsburgok, kommunisták ... stb.).11 Mi hát a teendő? Nem fölényes cáfolatukra, nevetségessé tételükre van szükség, hanem nyilvános vitákra, párbeszédre. A nyilvánosság kapcsán érdemes elgondolkodni azon, hogy a hivatalos és az alternatív őstörténeti elméletek kommunikációja a nyilvánosság mely közegeiben mozog. Általában elmondható, hogy e két
10 A tárgyi néprajz szimbólumai közül a pörkölttel, gulyással kapcsolatban l. Kisbán 1996. 11 Pl. Bakay 1993
FANCSALY ÉVA



15
12 Rédei 1998
kommunikáció nem találkozik egymással. Azokon a fórumokon, ahol megjelenik valamelyik, ott nem jelenik meg a másik. Ténylegesen nem ütköznek meg, és nem vitatkoznak egymással. Ugyanakkor az is elmondható, hogy egyik oldal sem kritizálja tételesen és módszeresen a másikat. Sem a hivatalos, sem az alternatív szemléletű művekben az egymást kritizáló megjegyzések nem tartalmaznak szisztematikusan végig vitt vitákat, érveket és ellenérveket. (S ez alól véleményem szerint nem kivétel Rédei műve12 sem.) Az alternatív őstörténetek a politika segítségével több szálon kapcsolódnak a nyilvánossághoz. Itt azokra a fontos közéleti pozíciókban lévő emberekre gondolok, akik a médiumok segítségével nyíltan vagy burkoltan terjesztik eltérő nézeteiket (Grespik, Kiszely...). Feltétlenül fontosnak tartom tehát, hogy közoktatásunkban nagyobb hangsúlyt kapjon népünk és nyelvünk története. Ugyanilyen fontosnak tartom nyelvrokonaink kultúrájának megismerését is – bízva abban, hogy anyagi és szellemi műveltségüket megismerve nem kell „dicső nemzetek” felé fordulnunk.
IRODALOM
BAKAY Kornél 1993. Hogyan lettünk finnugorok? Hunnia. 1993. július 25.
BAKAY Kornél 2005. Alternatív történelem tankönyv 12–13 éves gyermekek számára. Budapest GYÖRGYDEÁK Anita 2001. Az alternatív magyar őstörténetek történelmi és társadalmi háttere Magyarországon. Szakdolgozat. Kézirat
HEGEDŰS József 2003. Hiedelem és valóság. Külföldi és hazai nézetek a magyar nyelv rokonságáról. Budapest, Akadémiai Kiadó
KISBÁN Eszter 1996. Népi kultúra, közkultúra. Gulyás, pörkölt, paprikás. Budapest KISZELY István 1996. A magyarság őstörténete. Mit adott a magyarság a világnak? Budapest SÁRA Péter 1995. A magyar–török rokonságról. Budapest, Püski
A MAGYAR NYELV ROKONSÁGA