---
master_file: "[[@KomoroczyGezaMasodlagos]]"
---
# Index for Komoróczy Géza – Másodlagos antiszemitizmusok.pdf

Másodlagos antiszemitizmusok
Komoróczy Géza
Nyomtatóbarát változat
A teljes cím e fejtegetések élén,[1] ha a tárgy pontos leírását
akarnám adni benne, talán kissé körülményesebb volna; valahogy
így: „Másodlagos antiszemitizmusok: A háború utáni Németország
és az iszlám világ (Christian Meier és Bemard Lewis könyvei
kapcsán).” S hozzátehetném még ezt is: „Tanulságokkal magunk
számára.” Egyáltalán nem könyvismertetésre készülök. De az alcím
megfogalmazása jelzi, hogy amiről beszélni akarok, nem egészen a
saját témám. Ezúttal mások gondolataihoz, mások
helyzetelemzéséhez kapcsolom még azt is, amit a magam nevében
fogok mondani. S a máshol megfigyelt jelenségeket használom fel
ahhoz, hogy a mi állapotainkról ejtsek egy-két szót. Mindenesetre
ezt a kifejezést, hogy „másodlagos antiszemitizmus”, magam
találtam ki; mondhatnám, rögtönzés. Egészen eredeti azért még
ebben sem vagyok: Bulgakovnál (A Mester és Margarita) a büfés
mondja a nyilvánvalóan romlott heringre: „másodlagos frissességű.”
Kedélyes, úri zsidózás
Abból indulok ki, hogy az antiszemitizmusnak vagy
zsidóellenességnek Európában van bizonyos hagyománya,
története. Az ókori, közép- és újkori „antiszemita” jelenségeket
helyesebb egyszerűen annak nevezni, ami valójában mindig is volt:
zsidóellenesség. Az antiszemitizmus szó, amelyet – mint ismeretes
alighanem egy bizonyos Wilhelm Marr, egyébként feledésbe merült
újságíró használt először, 1879-ben, ugyancsak zsidóellenességet
jelent, de határozott politikai szándékot jelöl: azt a követelést, hogy



a zsidóságot, a zsidókat el kell távolítani, vissza kell szorítani az
európai társadalmakban elfoglalt helyükről. Az antiszemitizmus
jellegzetesen politikai zsidóellenesség; vannak, akik egyenesen a
„politikai antiszemitizmus” kifejezést szokták használni. Nekem
elégségesnek látszik, ha a jelzős szókapcsolat helyett egyszerűen
leszögezem: most az antiszemitizmus mint politikai jelenség
érdekel. S közelebbről, a politikai antiszemitizmus történeti
vonatkozásban. A hagyományos európai zsidóellenesség, amelynek
a XIX–XX. században az antiszemitizmus adott programot, egyenes
úton vezetett a náci Németország zsidóellenes korlátozó
intézkedéseihez és törvényeihez, s ezektől Auschwitzhoz; egyenes,
de nem előre kijelölt úton: nem lehetett előre látni, hogy az út oda
vezet A Holocaust előtti antiszemita mozgalmak ideológiáját
nevezem elsődleges antiszemitizmusnak. Ezek a mozgalmak
politikai programmá fogalmazták a korábbi zsidóellenességet, de a
közigazgatási népirtást nem tűzték ki célul, nem számoltak vele
mint a zsidó térhódítás elleni védekezés eszközével, nem gondoltak
arra, hogy végül ilyesmire is sor kerülhet majd. Az antiszemitizmus
politikai törekvések ideológiája volt, de a következmények
tekintetében, mondhatni, jó ideig naiv maradt. A legtöbb antiszemita
politikus nem látta, nem sejtette előre a végeredményt. A Mein
Kampf idején még maga Hitler sem. Bár eszméiből és programjából
logikusan következett, a zsidóság fizikai megsemmisítésének
programját és technikáját nem ő, nem egyetlen személy: az egész
hatalmi szervezet dolgozta ki, a gyakorlatias részletekben
bizonyosan, igazodva a körülményekhez, s jóllehet utólag a legtöbb
esetben a személyes felelősség is megállapítható volt, ez még a
bírósági gyakorlatban is csupán részfelelősséget jelentett. Anélkül,
hogy ezek a szavak megértést vagy felmentést is jelentenének, azt
kell mondanom: a XIX–XX. századi antiszemitizmus naiv,
reflektálatlan volt, s nemcsak kedélyes, nálunk jól ismert „úri”
változatában, de – talán a Kristallnachtig – még politikai



programként is.
Auschwitz letagadása: új-antiszemitizmus
Merőben más a helyzet az után, hogy a deportálások,
tömeggyilkosságok, haláltáborok tényei napvilágra kerültek. Az
antiszemitizmus napjainkban azt a látszatot próbálja kelteni, s
önmagával is elhitetni, hogy Holocaust voltaképpen nem volt, vagy
nem olyan végletes volt. Csakhogy tudjuk, hogy Holocaust volt, s az
volt, aminek tudjuk.
Az új-antiszemitizmus éppen azért másodlagos, mert a Holocaust
után vagyunk. Ma már nem lehet ártatlan képpel föleleveníteni a
politikai antiszemitizmus korábbi – múlt századi – eszméit. Most
már, ha zsidóellenesség, nem egyszerűen a korábbi európai politikai
antiszemitizmus, még csak nem is a zsidóellenességnek vagy a szó
tágabb értelmében a kisebbségi, vallási, faji diszkriminációnak a
hadd mondjam így, minden megértő vagy megengedő
jelentésárnyalat nélkül – naiv hagyománya él tovább. Auschwitz után
minden antiszemita véleménynyilvánítás és cselekedet fölött ott
lebeg a krematóriumok füstje. A tudomásulvételét annak, ami
megtörtént, a reflexivitást, a Holocaust eseményeinek és
tragédiájának lelkiismereti feldolgozását senki sem kerülheti meg,
nem háríthatja el magától. Még az sem, aki netán megpróbálja
bagatellizálni a történteket. Sőt, éppen a zsidó népirtást
bagatellizálni vagy relativizálni próbáló törekvések jelzik, hogy a
Holocaust mindenki, de mindenki számára viszonyítási ponttá vált.
Az új-antiszemitizmus tettenérése a legkönnyebb éppen ebben
lehet: a Holocaust kicsinyítésére irányuló törekvésekben.
A másodlagos antiszemitizmus elnevezés áll arra is, amit az iszlám
vonatkozásában szeretnék mondani. Tételem, éppen Bernard Lewis



nyomán: az arab Világban a harcos antiszemitizmus nem valami
eredendő, ősi zsidóellenesség új formában, hanem közönséges
átvétel, az európai antiszemitizmus értelmiségi importja. Úgy
gondolom, summázva az eddig mondottakat, hogy a napjainkban
tapasztalható antiszemita jelenségeket találóan írhatjuk le azzal a
szóval, hogy „másodlagos antiszemitizmus”. Ma mind az európai,
mind az arab zsidóellenesség másodlagos: másodlagos az időben,
mert a Holocaust utáni, és másodlagos a jellegére nézve is, mert
egy olyan eszméhez nyúl vissza, amelyről most már tudjuk, hogy a
Holocausthoz vezetett. Napjainkban minden megszólalás és minden
tett mögött, amely az antiszemitizmussal vagy a sokak által régóta
„zsidókérdés”-nek nevezett problémacsomóval foglalkozik, jó
szándék jegyében vagy diszkriminatíve, egyaránt ott van a
Holocaustnak, a nácizmus zsidó népirtásának az emléke, s ott kell
tudnunk nekünk magunknak is. A Holocausthoz való viszony
minősít: identitásunk egyik tényezője.
A történelem mint dibuk
Azt szeretném mindezzel mondani, bármiféle olcsó irodalmiaskodás
nélkül, hogy a Holocaust mintegy a dibukja a történelmünknek:
történelmi dibuk. Itt vannak a temetetlen holtak, a szörnyű” módon
megalázott és elpusztított embermilliók; és ennek a gyalázatnak
nincs meg a lezárása, sem rituálisan, sem a lélekben. A történelem
dibukja nem hagy nyugodni senkit, sem azokat, akik az
elpusztultakat gyászolják, akár személyes gyásszal, akár
szolidaritásból, sem pedig azokat, akik tettesek voltak, mert az
Erinysek okozta gyötrelemre is világos példákat ismerünk, de még
azokat sem, akik személyükben teljesen ártatlanok, mert még nem
is éltek akkor, vagy pedig földrajzi, társadalmi, személyes
helyzetüknél fogva nem érinthették őket közvetlenül az események,
csak éppen tudják, milyen teher az emberiség lelkiismeretén a halál.



A Holocaust történelmi dibukja voltaképpen az egész emberiség
dibukjává vált, s joggal. Ha csak egy mondatban is, de hadd utaljak
arra, hogy a dibuk egy bibliai héber szógyökből jön, dábak,
„hozzátapad”, „ragaszkodik”, „társul” (valamihez). A Holocaustról
mint történelmi dibukról a szónak ebben az etimologikus
értelmében is elmondhatjuk, hogy mára elválaszthatatlanul
hozzátapadt az antiszemitizmushoz. A másodlagos
antiszemitizmus, az antiszemitizmus a Holocaust után: valóságos
igen a Holocaustra, akár elfogadja az illető ezt a következtetést,
akár nem. A kapcsolat nem a post hoc, ergo propter hoc tétele
szerint van, ezt követően, s ezért ebből az okból következőleg. A
történelemben nem minden zsidóellenes antiszemita
megnyilvánulás után jött Holocaust, bár a pogromokról se
beszélhetünk könnyedén. De azóta, hogy volt Holocaust, már
tudjuk, s tudnunk kell: ez is jöhet, ez jön. Márpedig ez nem jöhet
soha többé, semmi körülmények között. A Holocaust diszkriminált
és kriminalizált mindenfajta antiszemitizmust, még a korábban
ártatlannak számító kedélyes – kedélyes annak, aki teszi – zsidózást
is.
Mások példáján önmagunkat
Miért éppen ezt a két könyvet választottam? A két szerző nem
egészen ismeretlen Magyarországon, de ezek a munkáik nem
kerültek szóba, még szűkebb szakmai körökben sem. A
tudományszakok, az ókori történet, illetve az iszlám országok
története felől nézve ez érthető, hiszen a határmezsgyéjén állnak
annak, ami még szakmai fejtegetés, de már érinti a politikát:
társadalmi vagy közéleti megnyilatkozás. Két kiváló szaktudós,
emberi és polgári felelősségérzettől indíttatva, kifejtette a
véleményét a szakmáján túli kérdésekben. Azok az esetek,
amelyeket leírnak, Meier a háború utáni Németországot, Lewis az



iszlám világot, beleértve napjaink arab–izraeli konfliktusát is,
mindenképpen paradigmatikus jelentőséggel bírnak: példa értékük
van. Mások példája, önmagunk megismerésére. Ha az iszlám
antiszemitizmust nézzük, az európai antiszemitizmus történetének
egy sajátos vonulatát, oldalhajtását fedezhetjük föl, ha pedig a
jelenlegi németországi helyzetet vesszük szemügyre, akkor a kritikai
önreflexió működését, illetve az önreflexió hiányának a
következményeit kell meglátnunk. Az iszlám antiszemitizmusban
élesen rajzolódik ki az európai felelősség a keresztény
hagyományokból táplálkozó zsidóellenesség elszabadulásáért.
Németországban látjuk, hogy a Holocaust terhét nem lehet levetni,
mindenkinek együtt kell élnie az emlékkel, történelmi hazugságok
nem tehetik könnyebbé a lelkiismeretet. Röviden a szerzőkről és
tudományos munkásságukról is. Először Bemard Lewis és az iszlám.
Lewis professzor Angliában született, 1916-ban, tudományos
pályája Princetonhoz, az Institute of Advanced Study tudományos
intézetéhez kötődik, a Közel-Kelet, jelesül a török Közel-Kelet egyik
elismert tudósa. Egyik könyve: Isztambul és az oszmán civilizáció
(1963), évekkel ezelőtt magyarul is megjelent,[2] más munkáinak
kisebb az ismertsége minálunk. Van egy könyve külön a zsidók az
iszlámban témaköréből.[3] A jelen munka, eredeti címe szerint:
Sémiek és antiszemiták, 1986-ban jelent meg,[4] s mindjárt a
következő évben német fordításban is napvilágot látott.[5]
Hitler mint politikai ponyva
Lewis könyvében, természetesen, nem szerepel, de mint a saját
helyzetem kijelölésére alkalmas mozzanatot említem meg, hogy
amikor 1968-ban, télutótól késő őszig hosszabb időt töltöttem el a
Közel-Keleten, főképp Iráqban, Baghdadban, nyomban a
megérkezésem utáni napokban az egyik első élményem a város
utcáin, a ponyvára kiterített könyvek sokasága között az volt, hogy a



Mein Kampf arab fordítása mindenütt ott van az utcán. Először nem
tudtam, hogy mi ez, a horogkeresztre figyeltem föl, majd a Hitler
képre a címlapon, többféle kiadás is volt, de aztán csakhamar
láttam, hogy ez bizony a Mein Kampf arab fordítása. Történész
létemre nem szégyellem elárulni, ez volt az első alkalom életemben,
hogy a Mein Kampf a kezemben volt. Arabul: sokat nem kezdhettem
vele; annál hatásosabb – félelmetes – volt mint jelkép. Egyébként is
a horogkeresztes könyvek tömege volt már akkor a baghdadi
utcákon. Iráqból eljövetelem pedig azokra a napokra esett, amely
napokban Baghdadban, a város főterén, a gyönyörű Tahrir téren,
szemben a Köztársaság híddal, ez olyan, mint nálunk az Alkotmány
utca torkolata a Parlament átellenében, az 1958-as, Kászim-féle
forradalom hatalmas betonemlékművén fölakasztottak 17 vagy 18
zsidó hazaárulót és spekulánst. A szerencsétlen áldozatokat, mint
utóbb hallottam, néhány napon át himbálta a forró szél a város
központjában. Nyakukban feliratos papírtábla lógott. Hazajöttem.
Meg kell jegyezni, hogy a különösen kegyetlen kivégzésnek még
egy kis külön antiszemita mozzanata is volt, durva történeti gesztus.
A Biblia egyértelmű vallási törvénybe foglalja, hogy a kivégzett
(akasztott) embert még napnyugta előtt el kell temetni (Deut.
21,22). Ha tehát egy zsidó tetemét nem veszik le az akasztófáról
ugyanazon a napon, akkor személyét a halálában még egy külön
vallási többletbüntetés is sújtja. Élő vagy holt: ez már a személyiség
megbüntetése, szinte a mitologikus világkép sötét szenvedélyével.
Ős-bábeli barbárság, vagy inkább asszír, ezt mondanám, ha a régi
Mezopotámia népeinek nevét szitokszóként akarnám használni.
Igaz, Szaddám Huszein, aki 1968-ban még csak háttérfigura volt,
két évtizeddel később éppen II. Nabú-kudurri-uszur
(Nebúkadreccar) alakjában ábrázoltatta magát: emblémája a
Jeruzsálemet egykor (i. e. 587 vagy 586) elfoglaló király a
cionizmus elleni háború jegyében, a szovjet Scudok megbütykölése
idején. Nos, ez a két kép: horogkeresztes, Hitlerfényképes címlapok



a baghdadi könyvárusok ponyváin és kivégzett zsidók a nemzeti
emlékmű betonpaneljén, óhatatlanul egybekapcsolódott a
gondolkodásomban, s egymás mellett vannak azóta is. Iráqi
tartózkodásom egyébként a szakmai tapasztalatok és személyes
élmények miatt feledhetetlen; életem végéig élménytartalékot jelent.
Éles kontraszt a nyitó és záró képpel. De azóta nemcsak 1944-es
emlékeimből és olvasmányaimból: élményből tudom: a
horogkeresztek után hullák következnek.
Török zsidók, jogokkal, jog nélkül
Bernard Lewis könyve, amely történeti kérdésekkel viszonylag
kevésbé részletesen foglalkozik, s inkább a jelen helyzetet elemzi,
arra kiválóan alkalmas, hogy témánk szempontjából nézzük az
antiszemitizmust az iszlámban. Mohamednek, mint a Koránból is,[6]
a történeti irodalomból is tudjuk, voltak konfliktusai a zsidókkal.
Medinában győzelmet aratott felettük. Tanítását, az iszlámot,
részben épp a szkeptikus – no, el tudom képzelni: olykor talán még
az eszméin gúnyolódni is képes – zsidók ellen fogalmazta meg.
Mondhatni, Mohamednek minden oka megvolt arra, hogy a győztes
pozíciójában beszéljen a zsidókról. Az iszlámnak ennek ellenére
nincs olyan antiszemita hagyománya, amely az európai
antiszemitizmushoz fogható.[7] Iszlám országokban, a török
birodalom egész területén is, a zsidókat, keresztényeket, egyéb nem
muszlim vallási közösségeket az uralkodó, magyarul: az állam,
befogadta, betagolta a társadalmi szervezetbe, polgári státusuk (a
dhimma), mely hasonlítható az antik görög metoikosz vagy az
európai religio recepta státushoz, kötelezettségeket rótt rájuk (az
iszlám elsőbbségének elismerése, fejadó, bizonyos korlátozások),
de határozott jogokkal és jogvédelemmel járt. Még a nem török
alattvaló zsidók státusa is rendezett volt (amán) a birodalom
területén, például teljes jogbiztonságot élveztek, s az állam védte



őket.
A modern antiszemita, anti-judaista, anti-cionista vagy anti-izraeli
politikai irányzatok fellépése az iszlámban jellegzetes módon
európaiakhoz, részben pedig keresztény–arab vagy török
értelmiségiekhez köthető, utóbbiak is az európai műveltségben
nevelkedtek. Példáim szinte mind Lewistől valók (p. 157 skk.). 1869
ben egy keresztény szerző (bizonyos Nafitus) fordításában jelent
meg Beirutban arabul az első valódi antiszemita irat, nem mellesleg:
hamisítvány, emlékirat egy állítólagos moldvai rabbinak a
kereszténységre való áttéréséről s ennek kapcsán a zsidó vallás
borzalmairól, gyermekgyilkosság, véráldozat és más szörnyűségek.
Egy Párizsban kiadott könyvet (Georges Corneilhan, 1889) Kairóban
egy újságíró, a The Levant Herald levelező munkatársa szabad
átdolgozásban tette közzé (1893). Franciaország, sőt, az egész
világ gazdasági romlását a zsidók összeesküvése okozta. Szerzőnk
ezt a tételt a szíriai és egyiptomi zsidók példáján mutatta be. A
Dreyfus-per idején a franciaországi uszító irodalmat az arab
világhoz a libanoni maronita (a római rítust követő) keresztények
közvetítették. Ugyanakkor sok muszlim értelmiségi, például, Rasíd
Rida is,[8] Dreyfus mellett és a rasszista előítéletek ellen lépett fel.
Hatásuk csekély volt. Osman Bey (alkalmasint álnév) Bázelben
németül és franciául tette közzé könyvét A zsidó világuralom címmel
(Die Eroberung der Welt durch die Juden, 1871). Az arab
antiszemita iratok hosszú sora még évtizedeken át Európában
iskolázott keresztény–arab szerzők munkája. Könyv terjedelmű
röpirat, mint Az ártatlanok felhívása a szabadság trombitáján (Habib
Farisz,[9] Kairó, 1890), mely később A talmudi emberáldozat címmel
jelent meg. 1962-ben Kairóban ismét kiadták. A vérvád európai
példáit korabeli szíriai esetekkel toldotta meg. Sorolhatnám tovább a
címeket. A múlt század végén August Rohlingnak az európai
antiszemitizmus történetében is hírhedt munkája, Der Talmudjude,



(A talmudista zsidó), amely könyv az antiszemitizmus körülbelül
minden érvét a XIX. század ízlése szerint tálalta fel,[10] megjelent
arabul is (a francia fordítás nyomán, Kairó, 1899). Már az 1920-as
években ismertté vált a Cion bölcseinek jegyzőkönyve arab
fordításban is. Ez az otromba és szemérmetlen hamisítvány Lewis
szerint jelenleg kilenc különböző arab fordításban van forgalomban;
a szám időközben nyilván gyarapodott. A Cion bölcseivel
kapcsolatos irodalomban bizonyos szerepet játszik Nászir, nálunk
ismertebb írásmódban Nasszer,[11] Egyiptom egykori elnökének
fivére is, aki a „jegyzőkönyv” egyik fordításához előszót írt.
Kimondja azt a tételt, ez még Hruscsov és Nászir, a nagy szovjet
egyiptomi barátkozás előtt volt, hogy a cionizmus, vagyis zsidók, és
a bolsevizmus ugyanaz, a kettő ellen együtt kell harcolni. Később a
bolsevizmusról már nem esett szó, de a cionizmusról talán a
csúcstalálkozókon sem hallgattak.
A főmufti és az „Endlösung”
Mindez elég annak bizonyítására, vagy ha arra nem is, legalább
szemléltetésére, hogy az európai antiszemitizmus az iszlám
országokban körülbelül mint európai kulturális hatás jelentkezett,
részben a keresztény eszmék és egyházi kapcsolatok csatornáin át.
Csakhamar nyílt politikai érdekek hordozója lett az eszme. Két
dolgot kell ezzel kapcsolatosan röviden említeni.
Az egyik, hogy a görög orthodox és a római katolikus egyház volt
szinte az egyetlen intézmény, amelyre a Közel-Keleten az európai
nagyhatalmak politikája támaszkodhatott. A görög orthodox egyház
az orosz érdekeket képviselte; a nyugat-európai államok érdekeit
pedig a római katolikus egyház.
A másik dolog, amit említeni kell, az, hogy a jeruzsálemi arabok



vezetőjének különleges kapcsolata volt, éppen a közel-keleti
politikai érdekei miatt, a hitleri Németországgal. Hitler eleinte sémi
népet látott az arabokban is. Később az anthropológia tudósai
felismerték, hogy az arabokon azért javított valamelyest az árja és
cserkesz befolyás. De Németország 1940-ben még így is lemondott
a Közel-Kelet java részéről a Szovjetunió javára.
A náci szimpátiáiról ismert mufti vagy főmufti szerepét ma már
meglehetősen jól ismerjük. Ő is cserkesz fajú volt: kék szem, vörös
szakáll; fogadhatjuk. Tudjuk a muftiról, hogy szerette volna elérni
Hitlernél: Németország védje meg az arab érdekeket a Palesztinába
egyre nagyobb számban betelepülő – éppen a náci üldözések elől
menekülő – zsidókkal szemben. A két prominens antiszemita
politikus csak addig jutott egymással, hogy a zsidókérdésben egy
véleményen vannak. Hitler: a zsidók ellen igen, de azért az arabok
mellett nem. Mégis, lehet, hogy a főmufti fellépése a zsidó
bevándorlás ellen hozzájárult ahhoz, hogy Németország a zsidók
emigrációjának hallgatólagos elfogadása vagy aktív elősegítése
helyett keresni kezdte a lehetőségét más megoldásoknak is. Hogy
végül milyen „végső” megoldás” (Endlösung) mellett döntöttek,
tudjuk.
Alkalmazkodás: középkori követelmények
Az iszlám felől nézve, a következőt szeretném mondani az európai
antiszemitizmus egyik tartalmi jegyéről. Középkori hagyományról
van szó. A középkori szemlélet újkori megfogalmazását Európában
Johann A. Eisenmengernek a XVII. század végén írt, XVIII. század
elején megjelent két vaskos kötetből álló munkája adja: Entdecktes
Judentum, „A fölfedezett (vagy: leleplezett) zsidóság” (1710).
Eisenmenger tanult Talmudot, jól tudott héberül, és nem hamisított:
valódi forrásokat használt. Célja nem az volt, hogy az antiszemita



propaganda eredményeképpen elpusztítsa a zsidókat, hanem hogy
megtérítse őket az igaz vallásra: hogy a zsidók kereszténnyé
legyenek.[12]
Ezen a nyomon még mélyebbre is visszamehetünk az időben.
Johannes Reuchlin, a XV–XVI. század fordulóján héber nyelvtanával
és kabbalista tanulmányaival az európai hebraisztika megteremtője,
végső céljának mind szellemi, mind közéleti tevékenységében
ugyancsak a zsidók megtérítését tekintette.
Tisztán áll előttünk az ókori keresztény contra zsidó (és viszont)
polémia érveinek hatása, helyenként még verbális továbbélése is. Az
a követelmény, hogy a zsidók legyenek keresztények, az ókorban
merült föl, ez a messiás körüli vita. Zsidóság és kereszténység
között a szakításra dogmatikai és társadalmi téren azért került sor,
mert a hagyományos zsidó messianizmus számára elfogadhatatlan
volt a szektariánus zsidó (vagy ahogyan csakhamar nevezni
kezdték: keresztény) válasz.
A messiás elfogadása, majd a kikeresztelkedés követelménye után a
XIX. század elején a régi eszme új megfogalmazást nyert: a zsidók
alkalmazkodjanak a keresztény államhoz. Mert hogy az állam
keresztény, az nem vitás; polgári államról jóformán csak Tocqueville
beszélt, Amerikáról ő is. Polgárilag elfogadjuk a zsidókat, ha
keresztényekké lesznek, vagy ha legalább asszimilálódnak a
keresztény államhoz. Ha nem: ellenségek, és úgy is kell bánni velük,
mint ellenségekkel. Friedrich J. Stahl, aki a keresztény állam és a
zsidók viszonyának elméletét kidolgozta (1847), konvertita volt.
Alaptétele, hogy az állam morálisan magasabbrendű szervezet,
azóta többféleképpen is testet öltött. De érezni a keresztény
állammal kapcsolatos tétel erejét is.



Az ókori hitviták szemlélete él tovább azóta is; mondhatni, kétezer
éve változatlan lényeggel, koronként változó formában. Már eleve
sem feltétlenül éppen a vallási áttérés volt a végső követelmény, s
egyre kevésbé az, hanem a társadalmi asszimiláció.[13] Elfogadjuk,
hogy valaki zsidó származású, még azt is, hogy zsidó, csak
alkalmazkodjék hozzánk. Mindenben. Legyen zsidó, de úgy, hogy ne
legyen zsidó. Az asszimiláció mint modern követelmény, mint
előfeltétele a zsidók polgári szabadságának a II–IV. század
keresztény zsidóellenességében gyökerezik. Ez a helyes történeti
távlat a mai viták megítéléséhez is. A „szellemi-lelki összeforradás”
követelménye mögött a zsidóellenes polémia csaknem két évezrede
áll.
A múltat be kell vallani
A másik szerző, akire szükségem van a jelen fejtegetésekhez,
Christian Meier, a müncheni egyetem ókortörténész professzora
(szül.: 1929), az ókori történelem világszerte ismert és elismert
tudósa. Christian Meier személyét a magyar történészek is jól
ismerik; egy időben ő volt az elnöke a Német Történészek
Társaságának (Deutsche Historikergesellschaft), s ebben a
minőségében járt, és előadást is tartott, Magyarországon. Munkái,
többek között a Suhrkamp-sorozatban, értelmiségünk egy része, a
demokrácia elmélete vagy a politikai elmélet története iránt
érdeklődők szűkebb köre számára ismeretesek.
A könyvet, amelyről itt szó lesz, Vierzig Jahre nach Auschwitz.
Deutsche Geschichtserinnerung heute, azaz Negyven évvel
Auschwitz után. A német történeti emlékezet ma, Meier 1987-ben
írta,[14] utóhangul az ún. történészvitához. Ez a heves sajtóvita (a
„Historikerstreit”) 1986-ban folyt, főképp a Frankfurter Allgemeine
Zeitung hasábjain.[15] A náci zsidóüldözések és a Holocaust



kérdésében a „Historikerstreit” volt a legfontosabb történeti és
politikai vita a revizionista álláspont körül Németország háború utáni
történetében. Igazi jelentősége mégis abban áll, hogy fölvetette a
német történelemtudat kérdését, mind a múlt ismerete, mind pedig
a róla való gondolkodás szintjén; mi így mondanánk: „(...) a múltat
be kell vallani.” A vitát Jürgen Habermas kezdte egy cikkével,
melyben megtámadta Ernst Nolte professzort, a Heidegger
tanítvány újkori történészt, aki még 1980-ban a náci zsidóüldözés
történeti revíziójának programjával lépett fel. A következő mintegy
fél évben igen sok hírlapi vitacikk látott napvilágot, de értekezések
is. Főként történészek tollából, talán mert a lap eleve a
szakembereket kérte fel, de nyilván, én legalább azt hiszem, azért is
mert a polgári felelősség egyik iskolája Németországban, a háború
és benne a Holocaust után, éppen a komoly történeti kutatás lett. A
vitában Christian Meier, akinek a tárgyhoz származása vagy
kutatásainak tematikája szerint – ha szabad így mondani – nem volt
semmi köze,[16] rendkívül jelentős szerepet játszott fellépéseivel.
Christian Meier tétele az volt, hogy a német közgondolkodás nem
emésztette meg a náci korszakot. Az 1933 és 1945 közötti 12 év itt
van, közöttünk: a múlt és jelenünk között; elválaszt bennünket a
saját történelmünktől. De nemcsak elválaszt: azáltal, hogy nem
emésztettük meg, történelmünkkel mintegy ez a korszak köt össze
bennünket. Egész történelmünkkel. Ha tehát nem tudjuk feldolgozni
magunkban a náci korszak emlékét, történeti örökségét, akkor csak
a náci korszakon keresztül tudunk viszonyulni a történelem
egészéhez is; csak reflektálatlanul. Tovább él gondolkodásunkban,
rejtve, de annál veszedelmesebben, a náci szemlélet.
Ki a felelős?
Meier fölteszi a szokásos kérdést: Ki a felelős a náci
zsidóüldözésekért. A német nép? „Mi”, így általában? Mi is, akik túl



fiatalok voltunk ahhoz, hogysem szerepünk lehetett volna, gyerekek,
[17] vagy talán még nem is éltünk akkor? Vagy pedig a szüléink,
nagyszüleink, egyetemlegesen? Még szűkebben: a német
polgárság? Csak a fasiszták? Miközben a „nép” ártatlan maradt.
Néhány bűnöző? Vagy éppen egyedül Hitler, egy személyben? Willy
Brandt annak idején azt mondta: „Mir war es (ti. a második
világháború vége, a kapituláció) keine Niederlage, und ich bin auch
ein Deutscher.” A német fegyverletétel számomra nem volt vereség,
pedig német vagyok én is.
A történelmi hagyomány megfogalmazása nem egyszerűen
tudományos feladat, az állásfoglalás abban, mi a tradíció, politikai
tett is. A múltat le kell zárni; de nem azért, hogy elfeledjük: hogy
mint múlt maradhasson velünk továbbra is. Christian Meier tétele az,
hogy a Holocaust történetét fel kell dolgozni, meg kell emészteni,
integrálni kell a nemzet történelmébe. Nem lehet úgy tennünk,
mintha semmi közünk nem volna hozzá, hiszen németek vagyunk,
folytatói annak a kultúrának, és szűkebben, annak a politikai
hagyománynak, amely a mi nemzedékünk kora előtt megcsinálta a
Holocaustot. De nem lehet reflektálatlanul azonosítani sem
magunkat vele, tehát, például azt mondani, hogy akkor nácik
voltunk, ma liberális vagy keresztény, vagy szociális demokraták
vagyunk, mert a korszellem akkor az volt, most pedig ez, s
mindenkinek igazodnia kell a korhoz. A történelmi felelősség, a
történelmi kontinuitás vállalása nem jelentheti egyszersmind a
vállalását a nácizmus örökségének.
Tudtunk-e a lágerekről?
A történészvita számos egyéb kérdésre is kiterjedt. Rudolf Augstein,
a Spiegel szerkesztője, például kiszámította, hogy a zsidók
megsemmisítésében körülbelül, írd és mondd, egymillió német vett



részt tevőlegesen: mint rendőr, katona vagy táborfelügyelő, mint
vasutas, mint szervezési szakember, mint politikai vagy
közigazgatási tisztviselő, stempliző hivatalnok, beszállító a
fogolytáborokban, az ottani termékek felhasználója és így tovább.
Egymillió ember köszönhette a kenyerét a lágereknek és
krematóriumoknak. Szinte a társadalom egész szervezete,
vertikálisan is, horizontálisan is. A lágerekről csak az nem tudott, aki
nem akart tudni róluk. A német felelősség közös felelősség. Szembe
kell nézni vele.
Történeti felelősség: Jézus kivégzése és egyebek
De a történeti felelősség más természetű, mint a kortársak
személyes vagy büntetőjogi felelőssége. Magam a következőket
szeretném mondani. Felelős-e, aki a háború után született, a
zsidóüldözésekért? Németországban, Magyarországon; mindegy. S
felelősek-e „a zsidók”, így általában, Jésu ben Joszéf egykori
kivégzéséért? Mármint azok a zsidók, akik a középkori Európában
éltek, akik ma élnek, akikre olykor még ma is ráolvassák Máté
evangéliumának (25,27) szavait: „Vére rajtunk és fiainkon.”
Bár a kérdést rendszerint így szokták feltenni: éppen így nem lehet,
nem szabad. Ha a felelősséggel szankció jár, büntetés, kitaszítás,
megvetés: mindenki csak azért felel, amit maga tett. Ezékiel (18,4
stb.), még a Tóra egyértelmű álláspontjával (Ex. 34,5–6 stb.): a
Tízparancsolattal szemben is, egyértelműen így foglalt állást. Nehéz
időkben, a babiloni fogság első évtizedében, többször is.
A személyes érdekeltség a történelemben rövid idő alatt
elhalványul, elhal: valóban egyéni érdekeltségünk, minél távolibb
múltról van szó, annál több ember hasonlóan egyéni érdekeltségével
közös. A harmadik-negyedik nemzedékben már nem tekinthetünk



családi történelemként a múltra, túlságosan is szerteágazó a család
ahhoz, hogy minden ágát figyelembe vegyük. Akiknek az örökségén
osztozunk, s akikkel osztozunk is, egyre többen vannak,
nemzedékről nemzedékre. A történelem mindig sokak közös
történelme, s bizonyos régiségben már nem is nemzeti: az egész
emberiségé. A klasszikus antikvitás bizonyosan nem egyetlen
nemzet öröksége, nem egyedül a mai görögöké vagy olaszoké.
Ugyanígy van a történelmi felelősséggel is.
Van történelmi felelősség; de ez közös, mindannyiunké. S vállalni
azzal kell, hogy kimondjuk. A szimbólum, amelyre Christian Meier is
hivatkozik, de mások is a „Historikerstreit” résztvevői közül: Brandt
kancellár térdhajtása a varsói gettó emlékműve előtt (1970). Az
egykori politikai emigráns, a nácizmus ellenfele nem vállalja a náci
örökséget; de vállalja, az engesztelés gesztusával, a németségre
háruló közös felelősséget akár a legrosszabb hagyományokért is.
A katasztrófa neve
Egyik elágazása volt a német történészvitának a zsidóüldözések
elnevezésének kérdése. Mint tudják, ez Magyarországon is, ha nem
is ennyire hangosan, de vita volt. A háború után zsidó körökben a
vészkorszak elnevezés vált használatossá. Ez pontosan a héber soá,
angolos izraeli átírással: Shoah, szó szerint: „katasztrófa”, magyarul
még elfogadható fordítása. 1979 elején, amikor a „Holocaust” című
amerikai film Németországban vetítésre került, Nyugat-Európában
villámgyorsan elterjedt a Holocaust elnevezés. Nagyon sokan
tiltakoztak ellene, zsidók és keresztények egyaránt, azzal érvelve,
hogy a holokauszton vagy holokausztószisz szó a görög Biblia
fordításban mint szakkifejezés az áldozat egyik fajtáját jelöli, az
egészen elégő áldozatot, héberül: minha ola, amely mint füst az
égbe megy, szó szerint: „fölmenő áldozat”, s a zsidó mártírokat nem



lehet így nevezni, elvégre nem az istennek bemutatott húsáldozatok
voltak, hanem bűnös vérengzés áldozatai. Németországban sokan a
Judenmord szót használják; ez mindjárt minősít is.
Magam úgy gondolom, nincs ok arra, hogy a Holocaust kifejezés
ellen elvi – filozófiai vagy vallástörténeti kifogást emeljünk. Az
amerikai elnevezés nem azt jelenti, hogy az elpusztítottak áldozatok
Isten számára. A görög szó közönségesen: „teljes elégetés”,
„maradék nélkül elégetett (áldozat)”. A krematóriumokban maradék
nélkül elégetett tetemeket jelenti. A szent áldozat senkinek sem
jutott az eszébe. Azt hiszem, amíg jobb elnevezésre nem találunk, a
Shoah/soá mellett a Holocaust szót is használni lehet. A szavakról
még annyit, hogy soá magyarul kissé nehézkes, az -á szóvég nem
illeszkedik a magyar hangrendbe, az angol Shoah átírás „h” betűje a
szóvégen néma; végül is: a soa nem jó, a soá nem írható le, a soáh
téves. A vészkorszak véleményem szerint egy elmúlt kor félénk
eufemizmusa volt. – Micsoda keserű fintora nyelvi kultúránknak,
igényességünknek. Ez a pár nyelvi megjegyzés is szinte bornírtnak
hat, még nekem magamnak is. Ami történt, nem a hangrendbe:
semmilyen „rend”-be nem illeszthető be. Még a nyelv sem tud mit
kezdeni a rettenetes emlékkel.
A Holocaust megszüntetése, visszamenőleg
Akik Németországban dacosan a Judenmord szót kezdték
használni, eufemizmusnak érezték már a Holocaust elnevezést is.
Szembeszegülni minden elkenéssel: megakadályozni a revíziót.
A történészvitának ugyancsak a revízió elleni tiltakozás az egyik
vonulata. A másik a történelemmel való szembenézés; erről már
beszéltem. Nézzük most a revíziót is. Christian Meier könyve, és
még inkább a történészvita számos hozzászólása, behatóan



tárgyalják az ilyen törekvéseket. Én csak egy-két mozzanatra fogok
rámutatni. Nem tagadom, olyasmire, amivel találkozhatunk a hazai
közéletben is.
A revíziós törekvéseknek meghatározott tematikája van. Közös
bennük a felelősség kisebbítése, elutasítása vagy másra hárítása. A
Holocaust megszüntetése, visszamenőleg.
Régóta folyik a Holocaust gyilkos pusztításainak kisebbítése vagy
relativizálása. Nem hatmillió volt, csak ötmillió; nem is ötmillió, csak
háromszázezer,[18] nem megölték őket, mert többségük
megmaradt; nem áldozatok, ellenkezőleg, utóbb bekerültek a
hatalomba. És így tovább.
Egy másik mozzanat, most még nem Magyarországról beszélek,
hanem Németországról, a Holocaust, illetve a náci zsidó népirtás és
a kommunizmus összekapcsolása. Hitler azért lépett föl a zsidók
ellen, mert úgy akart védekezni a barbár keleti veszedelem ellen,
hogy a zsidókat, akik a bolsevizmus mögött állnak, mint valami
ötödik hadoszlop, hogy belülről bomlasszák a nemzetet, magasabb
érdekből elpusztítja. Zsidók és kommunizmus vagy bolsevizmus
ugyanaz. Ez a másik mozzanat a revízióban. A harmadik a nemzeti
büszkeség. Elég volt lesunyt fejjel járnunk, emeljük fel a fejünket,
legyünk büszkék, mi vagyunk az a nép, amelyik a háború után
véghezvitte ezt, azt, amazt, nem fogadható el, hogy örökké a
Holocaust miatt kelljen szégyenkeznünk, a bűnökért néhány náci a
felelős, megtörtént, ami megtörtént, a nagyhatalmak megbüntették,
akit akartak, nincs többé dolgunk a múlttal. De azért valami kis
igazság mégiscsak volt ebben az egészben, hiszen a bolsevikok stb.
Magyarország: a fordított szereposztás



Ma nálunk is valamifajta történészvita folyik, „Historikerstreit”,
fordított szereposztásban. A politikai élet bizonyos szereplői,
történész-politikusok, kormánykörökhöz közeli értelmiségiek a
német revizionisták kottáiból játszanak, miközben úgy tesznek,
mintha ősbemutató volna, titkolják, hogy a melódia nem eredeti,
külföldről koppintották. Fordított szereposztás. A revíziós eszmékkel
éppen azok lépnek fel, akiknek kötelessége volna, mint teszi,
mondjuk, a német politikai establishment, hogy ellene szegüljenek a
nyilvánvalóan hamis állításoknak. Sőt, állami és politikai vezetőink
egyenesen a tiltakozásokat próbálják elhallgattatni. Valósággal a
közvélemény heccelése folyik, szavakkal és szimbólumokkal,
szoktatás, kísérleti léggömbök, s valamit mindegyik kísérlet mozdít
visszafelé, a harmincas évekbe. Emlékeztetni szeretnék arra, hogy
Németországban a parlament (Bundestag) egyik legmagasabb
tisztségviselője (Alfred Dregger alelnök) alig néhány évvel ezelőtt
belebukott abba, hogy a Holocausttal kapcsolatban kissé nyeglén
támadta a múlttal való szembenézést, mert visszaélnek vele s így
alkalmatlanná teszik a nemzetet a jövőre.
S mi mindent tudnak mondani itthon is...
Maga a miniszterelnök mondja, hogy a náci Németországgal
szövetséges hadseregünk katonái hősök voltak, mert a haza
parancsát teljesítették. Ugyanennek a hadseregnek a volt – annak
idején nem túl sikeres – elhárítófőnöke, hogy a keleti fronton nemes
célokért harcoltak, mert a bolsevizmus ellen. Nácik és bolsevikok
közül inkább a bolsevikok ellen, mindegy, hogy a nácikkal. A
miniszterelnök, hogy a fasizmust csak a bolsevizmussal együtt lehet
elítélni, s aki csak a fasizmusról beszél, annak az elítéléshez nincs
joga.
A Holocaust, olvassuk, halljuk – ezt azért már nem kormányszinten



nem volt valami rendkívüli esemény. A zsidókat mindig is öldökölték,
s Németországban legfeljebb a gáz alkalmazása, a technika volt
újdonság. És egyébként nemcsak zsidókat pusztítottak: cigányokat,
[19] elmebetegeket, szlávokat is, hadifoglyokat; nem lehet csak a
zsidók elleni akcióról beszélni. A zsidóknak nincs több joguk a
felháborodásra, mint másoknak. Volt népirtás, például
Kambodzsában is, a Pol Pot-rezsim uralma. Volt, már korábban, az
örmény genocídium. Minden emberi élet egyforma, egy ember
megölése már annyi, mint a Holocaust, s a kommunizmus számláján
ugyanannyi gyilkosság szerepel, a Holocaustban nem volt semmi
különleges.
A vita, persze, nem is akörül folyik, hogy szabad-e egy embert is
megölni; mert magától értetődően nem szabad. Nem akörül, hogy a
Pol Pot-rezsim rokonszenvet érdemel-e, vagy nem; mert magától
értetődően nem érdemel. A Holocaust egyszeriségét nem a
mennyiség teszi, és nem az, hogy ez volt az egyetlen tömeges
népirtás a történelemben; mert nem ez volt.
Közigazgatási népirtás volt
A Holocaust történelmi egyszerisége: a tudatos politikai koncepció
egy egész nép kiirtására, és a modern államapparátus teljes
mozgósítása a megvalósítás során.
Augstein megjegyzésére hivatkoztam már. Ezen a ponton kell saját
magunkról beszélni. Nálunk a Holocaustot sokan a németek
számlájára írják. A Gestapo, Eichmann. S velük szemben: Horthy. A
felelősség a németeket illeti, s amit a magyar hatóságok tettek,
például a csendőrség, csak kényszer hatása alatt. Ezen a ponton
egészen személyes tanú lehetek; mint történész, természetesen.
Hetek, hónapok, évek óta látom egy most már hamarosan



megjelenendő levéltári segédlet számítógépes kéziratát, merthogy
én szerkesztem. Magyar zsidó levéltári repertórium: katalógus a
levéltárainkban zsidó vonatkozásúnak minősített anyagról. Hatoda,
talán ötöde a tételeknek a Holocaust. A zsidótörvények
előkészítése, meghozatala, végrehajtása. A deportálások. A
lágerekből hazatértek. Üzemek, bankok, hivatalok sokaságából
jegyzék a zsidónak minősülő alkalmazottakról, jegyzék az
elbocsátásukról. Árjásítási jegyzőkönyvek. Hosszú jegyzékek az
elkobzott festményekről, lefoglalt értéktárgyakról. Listák a
gyűjtőhelyre beszállított személyekről. Az iratok nem ismeretlenek,
már régóta dolgozik velük a történeti kutatás. A repertórium meta
információja: éppen a levéltárak. Minden, de minden, az utolsó cetli
is magyarul van. Magyar hatóságok írták, magyar levéltárakba
került. Minden a közigazgatási rutin szerint. Ennél többet nem is kell
mondani a magyar felelősségről. Közigazgatási aktus volt a zsidó
népirtás, nálunk is, még a német megszállás után is. Aki ezt tagadja:
közönséges hazug.
Auschwitz és a Gulag
Folyik a rosszhiszemű játék a Holocaust emlékével nálunk is, mint a
nyolcvanas években Németországban. Arra az erkölcsi és politikai
tekintélyre számítva, amit a Holocaust elleni fellépés világszerte
jelent, bizonyos politikai erők a kommunista rendszer kisebb
nagyobb vagy akár égbekiáltó bűneit mint Holocaust méretű és
Holocaust jellegű bűntetteket próbálják beállítani.
A kommunistákról nem mulasztják el megjegyezni, hogy zsidók
voltak. De vajon hallunk-e arról, hogy milyen nemzetiségű volt
Szálasi? Hallunk-e arról, Horthy hogyan tudott magyarul? S hallunk
e arról, mi haszna volt a zsidóknak mint zsidóknak a
kommunizmusból? A zsidó származás emlegetése, amikor



kommunistákról van szó, jellegzetes módon követi a
„Historikerstreit”-ből ismert mintát. Egész egyszerűen visszaélés a
Holocaust emlékével.
Olcsó leszek: anekdotát mondok el. Mentségem, hogy igaz. Épp egy
évvel ezelőtt, 1991 késő őszén, egy zártkörű nemzetközi
konferencián, amelyet nem egészen a kormány kedve ellenére
szerveztek, a kormány jól őrzött vendégházában, s amelynek a
tárgya az volt, hogy zsidók a magyar történelemben: a konferencián
a fényes fogadások egyikét történetesen a külügyminiszter adta.
Pohárköszöntő beszédében magyarul is, angolul is a következő
megjegyzést tette. A kormány és a kormánykoalíció vezető pártja
roppant fontosnak tartja, hogy tudják külföldön: ők elítélik az
antiszemitizmust, fontosnak tartják, hogy zsidó honfitársaink jól
érezzék magukat Magyarországon, hogy szoros kapcsolataink
legyenek Izraellel. Pedig, és szempillája sem rebbent, pedig
mindenki tudja, hogy a kommunista vezetők között nálunk
túlságosan sok volt a zsidó, és még több zsidó működött a
titkosrendőrségben, amely kegyetlenségeket követett el.
Megvallom, a vezető kormány- és pártférfiú szavait igen
helyénvalónak találtam. Quod erat demonstrandum – mondtam
magamban.
A fasizmus-kommunizmus témát már alaposan megtárgyalták
Németországban, minden történeti vonatkozásában. Bizonyított,
hogy a hitleri koncentrációs táboroknak nincs köze a sztálini
politikához, bizonyított, hogy a kettő között nem áll fenn okszerű
kapcsolat. Hitler nem azért döntött a „végleges megoldás” mellett,
mert félt az „ázsiai” leszámolástól. Ezért amikor a magyar
miniszterelnök sajnálatos módon a védelmébe veszi egy
szélsőséges szervezet fasizmussal rokonszenvező vezetőjét; amikor



maga olyasmit állít, hogy csak az ítélheti el a fasizmust, aki
egyszerre ítéli el mind ezt, mind bolsevizmust, pontosan ugyanazt
az érvet használja, amely érvet a „Historikerstreit” során német
történészek, s máskülönben politikusok is, elítéltek.
Sem a Holocaust, sem a Gulag nem ad felhatalmazást ahhoz, hogy
valaki, sérelmei megtorlására vagy politikai céljai érdekében
ellenfelei ellen pogromot hirdessen. A fasizmust és a
kommunizmust, Auschwitzot és a Gulagot nem egybekapcsolni
vagy egymás mellé állítani kell, hanem elutasítva mind a kettőt,
történésznek és politikusnak egyaránt éppen a kettő közötti
különbségekről kell beszélnie.
Elítéljük vagy védjük a fasizmust?
Ezen a ponton szigorúan tárgyi okokból egy érdemi, bár nem
kizárólag történeti megjegyzést kell tennem. Ebben a vitában
voltaképpen nem Cs., a volt színpadi szerző a veszélyes, hiába
védte sokáig a miniszterelnök: ő tényleg régóta nyíltan antiszemita;
s akiknek ma a világban befolyása van a politikára, azok tudják, mi a
teendő a náci eszméket hangoztató politikusokkal. A veszélyes
inkább Cs., a volt költő, aki még csak nem is tudja, ezért is oly
sértődött, hogy amit szíve ártatlanságában és nyilván szíve
legmélyéről mondott, nem jámbor elmélkedés, nem a nemzet
féltése: antiszemitizmus a javából. Nem is kell megértenünk az
indítékait. És A., a volt liberális történész - ó-liberális, de azért
korántsem Eötvös József-vágású, történész, de azért eredeti
tudományos teljesítményt felmutatni nem tudó -, aki most igen
magas közhatalmi tisztségében védelmébe vesz egy leplezetlenül
fasiszta elszólást, F. szavait, csak mert az illető személyt, aki
nyilvánvalóan minden józan ítélőképesség vagy önkontroll nélkül
beszél, szükségesnek hiszi a maga számára a hatalmi



taktikázgatásban, támogatásul, hogy a politikai talaj ki ne csússzon
a lába alól: védelmébe veszi a fasiszta elszólást, egy olyan érvvel,
amelyet neonáci történészek használtak a „Historikerstreit”-ben,
vagy azért, mert nem tudja, mi áll a keresztlevelében ennek az
érvnek, vagy mert tudja talán, de úgy véli, a hatalmat megéri még ez
a kockázat is. Szégyen mindannyiunknak, szégyen, szégyen.
Marxista érv
Arról, hogy elég volt-e a nemzeti önmarcangolásból, vessünk véget
a vájkálásnak saját sebeinkben: hogy a nemzet büszkén járjon-e,
fölemelt fejjel, mint – bocsánat a marxista példámért – Engelsnél a
majom, mely éppen lejött a fáról, avagy lehajtva a fejét,
önvizsgálatba mélyedve, miként a Biblia prófétái és nyomukban
erdélyi prédikátorok hirdették: most külön nem beszélek, erről a
közeljövőben talán írni kell, szigorúan bibliatörténeti tanulmányt,
persze.
A „Historikerstreit” vitájában elhangzott már a Trianonérv is. Ez is a
történelemrevízió érve. Azért volt nácizmus és zsidó népirtás, mert
Trianon tönkretette a német nemzetet, megalázta öntudatában.
Trianon felelőssége régi érv, még a háború előttről való. A mai
hivatalos magyar politika is lépten-nyomon emlegeti a trianoni
probléma megoldatlanságát. A második világháborús magyar
szerepvállalás trianoni determináltságát. Mintha a rossz béke
felmentést adna a rossz politikai döntések felelőssége alól. Mintha a
revízió megoldás lehetne Trianonra.
Modernizáció. A „Historikerstreit” érintette ezt a tárgyat is. A
modernizáció a német revizionista felfogásban egyértelműen
azonos a kárpótlással. Kárpótlás, abban az értelemben, hogy
azoknak, akik sérelmet szenvedtek, ti. a háború utáni zsidó



leszámolásban vagy az átrendezés során, helyre kell állítani a jogait,
mert addig nincs továbblépés. A kárpótlás – restauráció – mint
modernizáció. Kárpótlás, restauráció útján.
Még egy mozzanat a történészvitában: a konzervatív eszmék.
Történelmi vonatkozásukban, mert hiszen a történészvita a
történelemről szólt. A történelem vonatkozásában a
konzervativizmus annyi, mint történelmi kánon, amelyet központilag,
az állam tekintélyével hoznak létre, és ugyanilyen eszközökkel
alkalmazzák az oktatásban és a társadalmi életben egyaránt. Az
újnáci programnak a része az, hogy a történelmet a
társadalomnevelés eszközévé kell változtatni, és központi
ellenőrzést kell gyakorolni fölötte. Ez ellen léptek föl a történészvita
történész tudósai, akik úgy tartják, hogy a történelmet, a Holocaust
vonatkozásában biztosan, a lelkiismeretre és felelősségérzetre kell
bízni.
Ki írja a történelmet?
Christian Meier kérdezi ezt. Vagy tőle kérdezték? Fölmerült,
sokakban Németországban, a múlt feldolgozása
(„Vergangenheitsbewaeltigung”) során. A politikában, meglehet, a
győztesé a szó. Az igazságokat kutató történetírásban nem éppen
ez a helyzet. A nagytörténelem sokszor éppen a vesztes fél műve.
Thukydidész lehet a példa. A majdani vesztes fél oldalán állt a
peloponnészoszi háborúban, vesztes hadvezér volt az egyik
elvesztett ütközetben, száműzték Athénből, felelősségre vonták.
Igazi történelmet írt: a tárgyilagos elbeszélésben, az események
kritikai mérlegelésében máig példás történelmet. Lehet, hogy a
vesztesnek élesebb a pillantása? Szembe kell néznie saját korábbi



eszményeivel, a reményekkel, a célokkal. Tudja, mire vezettek az
illúziók. Kritikusnak kell lennie, mert a történelem gyakorolt kritikát
korábban jónak vélt elképzelései fölött.
Mi aktuális?
Látjuk: a mai Magyarországon kevés aktuálisabb politikai vagy
közéleti vita van, mint ami az antiszemitizmus körül a nyugat
európai társadalmakban folyik.
A német büntető törvénykönyv 194. paragrafusa bűncselekménynek
minősíti a náci bűntettek kisebbítését („Auschwitzlüge”).
Véleményem szerint hasonló törvényre szükség volna minden olyan
országban, amelyet a Holocaust érintett. Nálunk is.
Beszélj róla
Még fontosabb azonban a felelős szembenézés a történelemmel.
Nem szabad engedni, hogy Auschwitz feledésbe merüljön.
Történelem csak akkor van, ha tudunk róla, ha beszélünk róla. A
zsidó vallás egyik alapszövege, ha nem az alapszöveg, a Semá
Jiszráél, amely úgy teremt közösséget, hogy egész Izraelhez szól,
azt mondja, a Jahvét meghatározó szavakról, hogy sinnantam
lebaneka we-dibbarta bam, mondd el őket újra meg újra a
gyermekeidnek, és beszélj róluk (Deut. 6,7). Ennél fontosabbat nem
mondhatunk a Holocaustról – s egyáltalán, a történelemről sem.
Elmondani és beszélni róla.
Hogy lehetséges-e a költészet Auschwitz után: én nem tudom.
Talán nem; de mégis van, örömünkre. Talán mégis lehetséges.



Történetírásnak azonban, ebben biztos vagyok, éppen Auschwitz
után lennie kell.
Nem kétséges, a trauma lassan oldódni fog. De nehogy a feledés
váltsa fel. A zsidó társadalomban az emléknek, mely talán, mint más
nagy tragédiák emléke, át fog menni a ritualizálódás folyamatain: a
Holocaust emlékének kohézióteremtő ereje van. De csak ha
beszélünk róla. A nem zsidó társadalom, s talán az egész európai
kulturális közösség, benne a zsidó világ is, ha emlékezik rá, és
beszél róla, a Holocaustban mint esettanulmányban felismerheti, hol
keletkezett zavar társadalmaink fejlődésében. Külön vizsgálandó a
keresztény felelősség, az ókortól napjainkig, s külön az állam
felelőssége. Vizsgálandó, újra meg újra, minden döntési helyzetben,
mert a Holocaust egyszeri esemény volt – de nem véletlen.
Azt kell mondanom, még ha netán nem tekinthető abszolút érvényű
igazságnak is, és esetleg nem lesz rokonszenves mindenki számára,
hogy ebben a vitában voltaképpen már nem is pusztán a Holocaust
vagy a zsidóság helyzete a tét. A Holocaust emlékezete éppen azzal
kapott napjainkban pozitív történelmi szerepet, bármennyire
viszolygunk is attól, hogy a szörnyűségeket felidéző elnevezés
mellett a pozitív jelzőt használjuk, igenis pozitív szerepet, mert
mércéjévé vált az emberséges gondolkodásnak. Megint
Németország: a Szövetségi Köztársaságot részben épp az
hozta más helyzetbe, mint amiben a másik német állam, az NDK
volt, hogy szembenézett a német örökséggel, vállalta az ezzel járó
terheket, a kollektív és személyes jóvátételt, az Auschwitz-pert.
Levonta, amennyire egy állam teheti, a Holocaustból a tanulságokat.
A történészvitában pedig megszólalt a legjobb Németország: a
lelkiismeret.
Ma Európában mindenütt a Holocaust a királyvize a nemzeti



önismeretnek és a kritikai reflexiónak. Ez volt a „Historikerstreit”
legfontosabb tanulsága – s részben eredménye is. Auschwitznak, s
ezzel nem a megértés beszél belőlem, mint történész mondom:
Auschwitznak, ahogyan Christian Meier fogalmaz, áldozata volt a
fogoly is, a kápó is, az őr is. A fogoly és az őr szerepét nem szabad
összemosni. Nem szabad összemosni a következményeit sem
ennek a két különböző státusnak. De arra van szükség, hogy egy
olyan történeti kép alakuljon ki bennünk, és éppen a Holocaust után,
az antiszemitizmusról, amely kép magának a helyzetnek vonja le a
tanulságait.
Röviden: a szabadságról
Most már csak egy dologról, röviden. A szabadságról. Arról, hogy a
szabadság nem osztható. Csak egy szabadság van: mindenkié.
Bármely csoportnak korlátozzuk a szabadságát, valamennyiünké
csorbát szenved. Mindenkinek saját érdeke, hogy védje másnak,
éppen másnak a szabadságát, védje akár az állammal szemben is:
az ő joga és szabadsága is csak annyi, amennyit más meg tud
tartani magának. Auschwitzba zsidókat vittek a tehervagonok. De
tudjuk: ezekbe a vagonokba volt bezárva Európa szabadsága is. A
gázkamrák kéményében füstté vált az a szép illúzió, hogy az állam
megvédelmezi a polgárait. Hogy az állam milyen, jó-e vagy rossz,
esetenként dől el; s ha rossz, föl kell lépni: mindenkinek föl kell
lépnie ellene. Az állam nem tehet meg bármit a polgáraival, nem úr a
szabadság felett, legitimációja csak arra van, hogy érvényesülni
engedje s védje a személy vagy a csoportok szabadságát. Nem
abszolút hatalom: a személy jogai erősebbek. S erősebb a
nemzetközi közösség joga is, hogy ellenőrizze a belső szabadságot,
akár keresztülnyúlva az állami szuverenitáson. A szabadság nem
osztható. A KZ foglya az egész emberiség volt. Így kell



visszagondolnunk Auschwitzra mindannyiunknak.
Az Alkotmány mint haza
Egy német történész-filozófus, Josef Isensee írta a „Historikerstreit”
tárgykörében egyik cikkének címéül azt, hogy az Alkotmány mint
haza („Die Verfassung als Vaterland”). Az alkotmány mint haza.
Ebben a szellemben én azt szeretném mondani, hogy szemben a
konzervatív történelemideállal, számunkra az identitás csak a
kritikusan nézett történelem lehet: a történeti kritika.
Jegyzetek
[1] Előadás 1992. november 29-én az Eötvös Loránd
Tudományegyetem Tanári Klubjában, a „Disputa az
antiszemitizmusról” címmel rendezett vitaülésen. A hangfelvétel
alapján megszerkesztett és több helyütt bővített szöveg. Az élő
előadás nyelvezetén az írott változatban sem akartam változtatni;
értekezésben több mindent nyilván sokkal körülményesebben
bizonyítanék, s olykor talán árnyaltabban fogalmaznék is, de azért
semmit sem mondtam vagy írok meggondolatlanul. Vitának állok
elébe.
[2] (Budapest: Gondolat, 1981)
[3] . Bemard Lewis, The Jews of Islam (Princeton, NJ: Princeton
University Press, 1985)
[4] Semites and Antisemites (1986)



[5] „Treibt sie ins Meer!” Die Geschichte des Antisemitismus
(Ullstein Buch Nr. 34595) (Frankfurt & Berlin: Ullstein, 1987)
[6] Fontos hely, többek között, a 2. szúra, 40 skk.: hosszú,
szaggatott történet és prédikáció; de a Korán sok más részlete is.
[7] A Korán a vallási tolerancia elvét is megfogalmazza; lásd 2.
szúra, 257: „A hitben nincs kényszer.” Bővebben is ír mind az elvről,
mind pedig a gyakorlatról Goldziher Ignác, Előadások az iszlámról
(Budapest: MTA, 1912), 37 skk. old.
[8] Furcsa helyzet Rasíd Rida (meghalt: 1935) az iszlám modern
megújításában olyasfajta szerepet játszott, mint mondjuk – érthető
példákra szeretnék utalni – John H. Newman bíboros a XIX. századi
kereszténységben. A későbbi „Muzulmán Testvérek” úgy
hivatkoznak rá, s egyébként legfeljebb csak ugyanannyi joggal, mint
a nácik Nietzschére. Nem kétséges, hogy ízig-vérig muszlim
gondolkodó volt, modern szemléletű, a politikai antiszemitizmus
harcos ellenfele.
[9] Alkalmasint ugyancsak álnév: „Párizs barátja”.
[10] Rohling a münsteri egyetem (r. k.) teológia-professzora volt,
papi személy. Első antiszemita támadó iratát
zsoltárkommentárjainak előszavába foglalta. Könyve 1871-ben jelent
meg először, később néhány átdolgozott kiadása is készült. Mint a
XVIII. században Eisenmenger, akiről még lesz szó, a Der
Talmudjude a köztes lelőhelye a napjainkban forgalomban lévő
legtöbb antiszemita érvnek.
[11] Igen, Gamal Abdel Nasszer, aki annak idején, anno 1967,
meghirdette a hatásos jelszót: „Szorítsuk a zsidókat a Földközi



tengerbe.” Hatásos; de a hatékonysága ismeretes.
[12] Eisenmenger könyvének hamar visszhangja támadt magyar
közegben; a kis Erdélyben, ahol is Hermányi Dienes József az
„öreg” vitairat nyomán egy hasonló könyvet kezdett írni magyarul.
Munkája kéziratos másolatokban maradt fenn, csonkán. Egy diákunk
évek óta foglalkozik a kézirattal. Akár ki is lehetne adni, ha...
Leválasztva a felhívásokat a zsidók kikeresztelkedésére és a rabbik
sűrű szidalmazását, legyen ez Eisenmenger felkészültségének
dicséretére mondva: igen tájékozott talmudi történet-, példázat- és
anekdotagyűjteményt kapnánk, ebben a tekintetben egészen a
Nagyenyedi Demokritus modorában.
[13] Minderről részletesen ír Jacob Katz két könyvében, amelyek az
újkori zsidó történetírásban valóságos fordulatot hoztak:
Exclusiveness and Tolerance. Studies in Jewish-Gentile Relations in
Medieval and Modern Times (London: Oxford University Press,
1961; második kiadás, New York: Behrman House. é. n. [1983])
(francia ford. is); illetve: From Prejudice to Destruction. Anti
Semitism, 1700–1933 (Cambridge, MA: Harvard University Press,
1980) (német ford. is). Katz munkái és az antiszemitizmus
történetének ismert feldolgozásai között az a különbség, s ez a
különbség igen lényeges, hogy utóbbiak, még Léon Poliakov is, az
antiszemitizmus szempontjából nézik a történelmet, ellenben Katz
s ezt nem bon mot-nak szánom – az általános történeti
problematika felől nézi a történelmet.
[14] (München: Deutscher Kunstverlag, 1987; második, bővített
kiadás, uo.: C. H. Beck, 1990)
[15] Java része kötetben is: „Historikerstreit.” Die Dokumentation
der Kontroverse um die Einzigartigkeit der nazionalsozialistischen



Judenvernichtung (Serie Piper, 816) (München & Zürich: Piper,
1987).
[16] Vagy talán mégis? Gyermekkorában Stettinben (Szczecin) élt.
Nyilván kitelepített volt. Elég ok arra, hogy érzékenység ébredjen
benne – a deportáltak iránt.
[17] Szólássá vált Helmut Kohl híres érve (1985, Bittburg, ahol Kohl
és Reagan amerikai elnök állami aktusként megkoszorúztak egy
katonai temetőt): „Gnade des spaeten Geburts”, a későbbi születés
kegyelmi állapota, mely felmentést ad a felelősség alól. Meier s a
német közvélemény erről: nem ad. Mert ez más jellegű felelősség.
[18] A számokkal való zsonglőrködés nálunk is folyik. A gázkamrák
bejáratánál, német precizitás ide vagy oda, már nem folyt
népszámlálás. Valószerű adatokat csak közvetett bizonyítékok
alapján lehet rekonstruálni. Pernyeszagú történeti demográfia. A
szakmai tévedésekre van mentség elegendő, bár azért korrigálni kell
őket. Ámde feltűnő volt már annak idején az a közöny, amelyet a
magyar háborús veszteség zsidó rovatának tételei iránt Für Lajos
tanúsított („Mennyi a sok sírkereszt? Adatok a magyar
apokalipszishez”, 1984, s újra közölve a szerző tanulmánykötetében
is: Hol vannak a katonák? Történelmi esszék, Haza és Haladás
Sorozat, Debrecen: Csokonai Kiadó, 1988). Nehéz eldönteni, mit
kifogásoljunk inkább, a statisztikai vizsgálódásra vállalkozó
történész felkészületlenségét az effajta kutatásokra,
anyagismeretben, módszertanban, olvasottságban, vagy a talán már
készülődő népnemzeti politikus szenvtelen közömbösségét A
komoly statisztikai vizsgálatok, újabban Varga László vagy Stark
Tamás tanulmányai, szintén nem jutottak számszerű bizonyosságra,
végső számadataik, valószínű becslések, valamelyest különböznek
egymástól, de ők a szakember felkészültségével és



módszerességével dolgoztak.
[19] . Kényes tárgy: a cigány Holocaust. Gyakran még izraeli
történészek is vitatják, lehet-e erről beszélni. Közép- és Kelet
Európában nincs kétely.