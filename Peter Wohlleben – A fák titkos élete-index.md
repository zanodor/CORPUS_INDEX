---
master_file: "[[@PeterWohllebenFak]]"
---
# Index for Peter Wohlleben – A fák titkos élete.pdf

Borítószöveg
Az erdő a csönd, az érintetlen természet, a mese és a titkok birodalma. Egy
hely, ahol bármi megtörténhet. Peter Wohlleben, a neves német erdész a fák
titkos életébe enged betekintést, és meglepő dolgokat tár fel. Mert az erdőben
ámulatba ejtő dolgok történnek: a fák beszélgetnek egymással. Nemcsak
utódaikról gondoskodnak odaadóan, de idős és beteg szomszédaikat is
ápolják. A fák éreznek és emlékeznek. Hihetetlen? Pedig igaz!
Peter Wohlleben fényt visz az erdő sűrűjébe, és bepillantást enged egy
titokzatos világba. A fák eddig nem is sejtett képességeiről írott lebilincselő
tudományos esszéiben a legújabb felfedezéseket éppúgy figyelembe veszi,
mint saját tapasztalatait és érzéseit. És az olvasó nem győz álmélkodni a
természet csodáin.
„Lebilincselő könyv egy lenyűgöző teremtményről, amelynek szemlátomást
sikerült valamennyiünk szeme elől elrejtőznie.”
Die Welt
„Wohlleben az erdő mindentudója és örökös felfedezője.”
Literatur Spiegel
„Wohlleben visszaadta az erdőnek a lelkét.”
Süddeutsche Zeitung
„Mindenki, aki olvasta ezt a könyvet, más szemmel fogja az erdőt járni.”
Der Tagesspiegel
„Ajándék az erdő barátainak.”
Buchjournal



„Wohlleben vágyakozásunk színterét ismét új életre keltette.”
Neue Osnabrücker Zeitung
„Lebilincselő népszerűsítő könyv, amely egy sok tekintetben ismeretlen,
szomszédos univerzumból szórakoztatóan mutat be különféle
felfedezéseket.”
Greenpeace Magazin



PETER WOHLLEBEN
A FÁK
TITKOS ÉLETE
MIT ÉREZNEK, HOGYAN KOMMUNIKÁLNAK?
EGY REJTETT VILÁG FELFEDEZÉSE
PARK KÖNYVKIADÓ



A fordítás alapjául szolgáló kiadás:
Peter Wohlleben: Das geheime Leben der Bäume
Ludwig Verlag, München, 2015
Fordította Balázs István
A fordítást szakmai szempontból ellenőrizte Iványi Ákos
Copyright © 2015 by Ludwig Verlag, München
All rights reserved
Hungarian translation © 2016 Balázs István
Magyar kiadás © 2016 Park Könyvkiadó, Budapest
Borítóterv © Gerhes Gábor
ISBN 978-963-355-342-8
Felelős szerkesztő Tönkő Vera
Szerkesztette Bognár Roland
A szöveget gondozta Markwarth Ágnes
Műszaki szerkesztő Rochlitz Vera
Tördelte Váraljai Nóra
Elektronikus verzió eKönyv Magyarország Kft.
www.ekonyv.hu



Tartalom
Előszó
Barátságok
A fák nyelve
Szociális hivatal
Szerelem
Falottó
Csak semmi sietség
A fák illemkódexe
Faiskola
Együtt könnyebb
Titokzatos vízszállítás
A fák vállalják a korukat
A tölgy – puhány alak?
Szakértők
Fa vagy nem fa?
A sötétség birodalmában
CO2-porszívó
A fa mint klímaberendezés
Az erdő mint vízszivattyú
Az enyém vagy a tiéd?
Szociális lakásépítés
A biodiverzitás anyahajói
Téli álom
Időérzék
Karakter kérdése
A beteg fa
Legyen világosság!



Utcakölykök
Kiégés
Irány észak!
Igencsak ellenállóak
Viharos idők
Jövevények
Egészséges erdei levegő?
Miért zöld az erdő?
Megszabadulva a láncoktól
Biorobotok?
Köszönetnyilvánítás



Előszó
Amikor erdészként megkezdtem szakmai pályafutásomat, nagyjából annyit
tudtam a fák titkos életéről, mint egy mészáros az állatok érzelmeiről. A
modern erdőgazdálkodás fát termel, értsd ezen: fatörzseket vág ki, majd
újabb facsemetéket ültet. Ha utánaolvasunk a szakfolyóiratokban, hamar az a
benyomásunk támad, hogy az erdő jólléte csak annyiban érdekes,
amennyiben az az optimális üzemvezetés számára szükséges. Az erdészet
mindennapjai szempontjából ennyi elegendő is, ám eközben fokozatosan
torzul szemléletünk. Mivel lucfenyők, bükkfák, tölgyek és erdeifenyők
százait kellett nap mint nap a tekintetben felmérnem, mire lesznek
alkalmasak a fűrésztelepen, és hogy mennyiért lehet őket értékesíteni,
észlelésem beszűkült erre az egyetlen nézőpontra.
Kereken húsz évvel ezelőtt kezdtem turisták számára túlélőtréningeket és
rönkkunyhótúrákat szervezni. Később létesítettem egy kegyeleti emlékerdőt,
valamint néhány őserdő-rezervátumot. A számos látogatóval folytatott
beszélgetésem során árnyalódott az erdőről kialakított képem. A görbe,
göcsörtös fák, amelyeket akkoriban silánynak minősítettem, a kirándulók
körében lelkesedést váltottak ki. Velük együtt tanultam meg, hogy ne csak a
törzsre és annak minőségére figyeljek, hanem a szokatlan gyökérzetre, a
különös növekedési formákra vagy a kérgen a finom mohapárnákra is.
Természetszeretetem, amely már hatesztendős koromban sem hagyott
nyugodni, új erővel lobbant lángra. Hirtelenjében számtalan csodát fedeztem
fel, ezekre azonban alig-alig találtam magyarázatot. Ráadásul az Aacheni
Egyetem területemen rendszeres kutatómunkába fogott. Számos kérdésre
sikerült választ találnunk, számtalan egyéb kérdés pedig közben merült fel.
Erdészként az élet ismét érdekfeszítő lett, minden nap, amelyet az erdőben
töltöttem, felfedezőúttá vált.
Mindez az erdőgazdálkodásban szokatlan körültekintést tett szükségessé.



Aki tisztában van azzal, hogy a fák éreznek fájdalmat, hogy van emlékezetük,
és hogy a faszülők együtt élnek utódaikkal, az nem képes csak úgy kivágni
őket, és nem fog nagy gépekkel garázdálkodni közöttük. A gépeket az én
területemről már két éve száműztük, és ha olykor-olykor mégis ki kell
vágnunk egyes törzseket, akkor az erdei munkások lovaikkal együtt ezt
kímélettel teszik. Egy egészséges, akár még boldognak is nevezhető erdő
lényegesen termékenyebb, ami gazdaságilag is megtérül. Ez az érv győzte
meg munkaadómat, a hümmeli önkormányzatot, így aztán ebben az Eifel
hegységben fekvő parányi faluban a jövőben szóba sem jöhet semmilyen más
gazdálkodási forma. A fák fellélegeznek, és még több titkot árulnak el,
különösen azok a csoportok, amelyek az újonnan kialakított védett
területeken teljesen háborítatlanul élnek. Életem végéig tanulni fogok tőlük.
Már az minden képzeletet felülmúl, amit eddig felfedeztem ott, a
lombsátorban.
Most arra invitálom az olvasót, ossza meg velem a fák nyújtotta
örömöket. És ki tudja, talán legközelebb, amikor az erdőben sétál, ön is
felfedez néhány csodát.



Barátságok
Évekkel ezelőtt a hozzám tartozó erdészkerület egy régi bükkös
rezervátumában különös, mohával benőtt kövekre bukkantam. Utólag már
nyilvánvaló számomra, hogy sokszor elmentem mellettük, ügyet sem vetve
rájuk, egy nap azonban mégiscsak megtorpantam és lehajoltam. Formájuk
szokatlan volt, görbe, üreges, amikor pedig valamennyire megemeltem a
mohát, alatta fakérget fedeztem fel. Egyszóval mégsem kő volt az, hanem egy
régi fadarab. Mivel azonban a bükkfa nedves talajon néhány év alatt
elkorhad, meglepődtem, hogy ez mennyire kemény.
A legmegdöbbentőbb az volt, hogy nem tudtam felemelni, szemlátomást
szilárdan összenőtt a talajjal. Zsebkésemmel óvatosan lekapargattam
valamennyit a kérgéről, mígnem egy zöld rétegre bukkantam. Zöld? Ez a
színanyag csak klorofillból származhat, ahogyan az a friss levelekben
előfordul, és tartalékként az élő fák törzsében is elraktározódik. Ez csakis azt
jelenthette, hogy ez a fadarab mégsem volt halott! A többi „kődarabból”
aztán gyorsan kirajzolódott a logikus kép, ugyanis azok egy másfél méter
átmérőjű körön belül helyezkedtek el. Egy hatalmas, ősrégi fatörzs göcsörtös
maradványai voltak. Csak egykori pereme maradt meg csökevényesen, míg
belseje már régen humusszá korhadt szét – nyilvánvaló jeleként annak, hogy
a törzset már vagy 400-500 évvel ezelőtt kellett hogy kivágják.
De hogyan maradhattak fenn ilyen hosszú ideig az élő maradványok?
Utóvégre a sejtek cukor formájában tápanyagot használnak el, lélegezniük és
legalább egy keveset nőniük kell. Márpedig levelek, így fotoszintézis nélkül
ez lehetetlen. Több évszázados koplalókúrát bolygónk egyetlen lénye sem bír
ki, és ez érvényes a fák maradványaira is. A fatuskókra legalábbis, amelyek
csak magukra számíthatnak. Ennél a példánynál azonban mindez
nyilvánvalóan másképpen volt. A szomszédos fáktól kapott támogatást,
mégpedig a gyökerek segítségével. Olykor csak laza kapcsolat létesül a



gombafonalak hálózata révén, amely beburkolja a gyökércsúcsokat, és segít
nekik a tápanyagcserében, olykor azonban vannak közvetlen összenövések is.
Hogy esetünkben mi volt a helyzet, azt nem sikerült megtudnom, nem
akartam ugyanis az öreg fatönknek az ásással kárt okozni. Egyvalami
azonban egyértelmű volt: a környező bükkfák – hogy életben tartsák
cukoroldatot pumpáltak át neki.
Azt, hogy a fák gyökérzetük révén összekapcsolódnak, olykor
megfigyelhetjük a rézsűkön. Az eső ott elmossa a földet, és szabaddá teszi a
föld alatti hálózatot. Hogy valóban összefonódó rendszerről van szó, amely
egy faj és egy állomány legtöbb egyedét összekapcsolja, a kutatók a Harz
hegységben derítették ki. A tápanyagcsere, a szomszédok segítségnyújtása
szükséghelyzetben minden jel szerint megszokott dolog, és arra a
megállapításra vezetett, hogy az erdők szuperorganizmusok, vagyis hasonló
képződmények, mint például egy hangyaboly.
Természetesen feltehetnénk azt a kérdést is, hogy vajon a fák gyökerei
nem egyszerűen érzéketlenül és céltalanul nőnek-e a földben, és mindig
akkor kapcsolódnak össze fajtársaikkal, amikor találkoznak velük? Ettől
kezdve törvényszerűen folyik közöttük a tápanyagcsere, mintha egy
feltételezett társas közösséget építenének ki, miközben véletlenszerű adok
veszeknél mégsem élnének meg többet. Az aktív segítség megkapó képét
ezzel felváltaná a véletlenszerűség elve, jóllehet még az efféle
mechanizmusok is előnyösek lennének az erdő ökoszisztémájának működése
szempontjából. Ennyire azonban nem egyszerű a természet működése, mint
azt Massimo Maffei a Torinói Egyetemről a Max Planck Forschung
magazinban (2007/3. sz., 65. o.) megállapítja: a növények
következésképpen a fák is – nagyon jól meg tudják különböztetni a
gyökereiket más fajok, sőt a saját fajuk más egyedeinek gyökereitől is.
De vajon miért ennyire társas lények a fák, miért osztják meg táplálékukat
fajtársaikkal, nagy gonddal felnevelve így saját konkurenciájukat? Az okok
ugyanazok, mint az emberi társadalmakban: közösen jobban megy. Egy fa
nem erdő, nem képes kiegyensúlyozott, helyi klímát kialakítani, védtelenül ki
van szolgáltatva szélnek-viharnak. Együttesen ellenben sok fa ökoszisztémát
alkot, amely csillapítja a szélsőségesen magas vagy alacsony hőmérséklet



hatásait, nagy mennyiségben tárolja a vizet, és igencsak párás levegőt hoz
létre. Ilyen környezetben a fák védetten élhetnek, és nagyon magas kort
érhetnek meg. Hogy ez megvalósuljon, a közösséget mindenáron fenn kell
tartaniuk. Ha minden egyes példány csakis önmagával törődne, akkor jó
néhányan nem érnék meg az öregkort. Az állandó pusztulás eredménye az
lenne, hogy sok nagy lyuk tátongana a koronasátorban, ennek folytán pedig a
viharok mélyebbre hatolhatnának, és további fákat dönthetnének ki. A nyári
forróság benyomulna egészen az erdő talajáig, és kiszárítaná. Ettől mindenki
szenvedne.
A közösség számára így minden fa fontos, és megérdemli, hogy amíg
csak lehetséges, megmaradjon. Ezért aztán a beteg egyedeket is támogatják,
ellátják őket tápanyaggal mindaddig, amíg helyre nem rázódnak. Könnyen
megeshet, hogy legközelebb fordítva lesz: a támogató fa szorul rá a
támogatásra. Engem az így viselkedő vastag, ezüstszürke bükkök
elefántcsordára emlékeztetnek. Az is törődik a tagjaival, talpra állítja a
betegeket és a gyengéket, és még az elhullott csordatagokat sem hagyja
szívesen hátra.
Minden fa tagja ennek a közösségnek, ugyanakkor mégiscsak vannak
fokozatok. A legtöbb fatönk lassanként elkorhad, és néhány évtized alatt (a
fák életében ez nagyon rövid idő) eltűnik a televényben. Csak kevés példány
akad, amelyet – akárcsak az imént leírt „mohával benőtt követ”
évszázadokon át életben tartanak. Mi az oka ennek a különbségtételnek? A
fák is osztálytársadalomban élnének? Nagyon úgy tűnik, de az „osztály”
kifejezés mégsem igazán helytálló. Inkább az összetartozás, sőt a rokonszenv
foka az, ami a társak segítőkészségét meghatározza. És ezt mi magunk is
felmérhetjük akár a lombkoronára vetett egyetlen pillantással. Egy átlagos fa
addig terjeszkedik ágaival, míg el nem éri egy hasonló magasságú
szomszédja ágvégződéseit. Tovább nem megy, mert a lég-, pontosabban a
„fénytér” már foglalt. Ennek ellenére a kinyúló karok határozottan
megerősödnek, úgyhogy az az érzésünk, ott fenn szabályos harc folyik. Egy
igazi baráti páros ugyanakkor eleve ügyel arra, hogy ne fejlesszen túlságosan
vastag ágakat a másik fa irányába. Egyik fa sem akar a másiktól elhappolni
semmit, a lombkorona erőteljesebb részeit ezért kifelé, azaz a „nem barátok”



irányába fejleszti. Az ilyen párok a gyökerek révén olyan bensőségesen
összekapcsolódnak, hogy olykor még együtt is halnak meg.
Ilyen, egészen a tönkök ellátásáig terjedő barátságok rendszerint csak
természetes erdőkben tapasztalhatók. Talán mindegyik faj ezt teszi, jómagam
megfigyeltem már kivágott fák hosszan tovább élő tönkjeit a bükkök mellett
tölgyeknél, jegenyefenyőknél, lucfenyőknél és duglászfenyőknél is. A
telepített erdők – ilyen Közép-Európa legtöbb tűlevelű erdeje – szemlátomást
úgy viselkednek, mint az utcagyerekek könyvünk azonos című fejezetében.
Mivel az ültetés révén a gyökerek tartós sérülést szenvednek, úgy tűnik, már
aligha képesek hálózattá összeszerveződni. Az ilyen mesterséges erdők fái
rendszerint magánzóként lépnek fel, és így különösen nehéz nekik.
Mindamellett a legtöbb esetben amúgy sem vár rájuk hosszú élet, mert a
törzsük fafajtától függően nagyjából száz év alatt kivágásra érettnek minősül.



A fák nyelve
Az értelmező szótár szerint a nyelv egy ember által létrehozott jelrendszer, a
gondolatok megformálásának és kicserélésének eszköze. Innen nézve csakis
mi tudunk beszélni, mert a fogalom a mi fajunkra korlátozódik. Nem lenne
azonban érdekes tudni, hogy vajon a fák szintén ki tudják-e fejezni magukat?
De hogyan? Hallani semmit nem hallunk, mert a fák alapvetően hallgatnak. A
súrlódó ágak recsegése a szélben, a lombok zizegése – mindez passzív
módon történik, maguk a fák nem befolyásolják.
Máshogyan mégis felhívják magukra a figyelmet: illatanyagok révén.
Illatanyag mint a kifejezés eszköze? Nekünk, embereknek sem ismeretlen ez,
különben miért használnánk dezodort és parfümöt? De testünk szaga ezek
használata nélkül is ugyanúgy hat más emberek tudatára és tudatalattijára.
Egyeseket szaglással nem is érzékelünk, míg mások illatuk révén erőteljesen
vonzanak bennünket. A tudomány álláspontja szerint az izzadságban
megtalálható feromonok egyenesen meghatározó jelentőségűek abban, hogy
kit választunk partnerünknek, vagyis ki lesz az, akivel utódokat kívánunk
nemzeni. Eszerint rendelkezünk egy titkos illatnyelvvel is, és ezt a nyelvet a
fák is ismerik.
Lassan már négy évtizede ismert az a tény, amelyre a kutatók az afrikai
szavannákon lettek figyelmesek. A zsiráfok megrágják az ernyőakáciákat,
ami persze a növényeknek egyáltalán nem tetszik. Hogy megszabaduljanak a
nagy testű növényevőktől, néhány perc alatt méreganyagokat raktároznak el
leveleikben. A zsiráfok is tudják ezt, és nyomban odébbállnak a következő
fákhoz. A legközelebbiekhez? Nem. Néhány közvetlenül mellette álló fát
kutyába se vesznek, és csak mintegy száz méter megtétele után kezdenek
újabb lakmározásba. Ennek oka megdöbbentő. A megdézsmált akácia
figyelmeztető gázt (ez esetben etilént) bocsát ki, amivel a közvetlen
környezetében lévő fajtársai tudomására hozza, hogy veszély közeleg. Ezt



követően az összes előre figyelmeztetett egyed, hogy felkészüljön, szintén
méreganyagokat halmoz fel a leveleiben. A zsiráfok ismerik ezt a játékot,
ezért kissé odébb vonulnak a szavannán, ahol gyanútlan fákat találnak. Vagy
pedig a szél ellenében dolgoznak. Az illatüzeneteket ugyanis a levegővel
együtt a szél a közeli fák felé fújja, és ha az állatok a légárammal szemben
mozognak, rögtön az előző mellett találnak olyan akáciákat, amelyek még mit
sem sejtenek az ő jelenlétükről.
Ilyen folyamatok a mi itthoni erdeinkben is lejátszódnak. Legyen szó akár
bükkről, lucfenyőről vagy tölgyről, valamennyi fájdalmasan megérzi, ha
valaki rágcsálja őket. Ha egy hernyó alaposan beléjük harap, a harapás helye
körül megváltoznak a szövetek. Mindamellett elektromos jelzéseket
bocsátanak ki, akárcsak az emberi test, ha sebesülés éri. Igaz, ez az impulzus
nem néhány milliszekundumos sebességgel terjed, mint a mi esetünkben,
hanem percenként mindössze egy centimétert tesz meg. Ezután még egy
órába telik, mire az ellenanyagok a levelekbe kerülnek, hogy ott
elraktározódjanak, és elrontsák a paraziták lakomáját.1 A fák lassúak, még
vészhelyzetben is ez a csúcssebesség. A lassú tempó ellenére a fa testrészei
semmiképpen sem egymástól elszigetelve működnek. Ha például a gyökerek
kerülnek veszélyeztetett helyzetbe, az információ szétterjed az egész fában,
és a leveleken keresztül előidézheti illatanyagok kibocsátását. Nem is
akármilyenekét, hanem kifejezetten az adott célra előállított illatét. További
olyan tulajdonság ez, amely az elkövetkező napokban segít a támadás
elhárításában, egyes rovarfajok esetén ugyanis felismerik, melyik gazfickóról
van szó. Tudniillik minden faj nyála sajátos és azonosítható. Olyannyira jól
besorolható, hogy csalogatóanyagok révén célzatosan hívhatók oda ragadozó
ellenségeik, amelyek szíves-örömest vetik rá magukat a kártevőre, így segítve
a fát. A szilfák és az erdeifenyők például kis darazsakhoz fordulnak.2 Ezek a
rovarok petéiket a levélevő hernyókba rakják. Az új darázsnemzedék itt
fejlődik ki, belülről, darabról darabra falva fel a nála nagyobb
pillangóhernyót – nem valami szép halál! Mindenesetre a fák így
megszabadulnak a kellemetlen parazitáktól, és sértetlenül nőhetnek tovább.
Mellesleg a nyál felismerése a fák egy további képességének bizonyítéka:
eszerint ízlelőérzékkel is rendelkeznek.



Ugyanakkor az illatanyagok hátránya, hogy a szél hamar felhígítja őket.
Ezért gyakran még 100 méternyire sem jutnak el. Igaz, eközben rögtön még
egy másik célt is szolgálnak. Mivel a jelterjedés a fa belsejében felettébb
lassú, levegőn keresztül jobb ütemben és nagyobb távolságokat tud áthidalni,
és saját testének sok-sok méterrel távolabb eső részeit jóval gyorsabban képes
előre figyelmeztetni.
Gyakran speciális segélykiáltásra sincs szükség a rovarok elhárításához.
Az állatvilág elvileg érzékeli a fák kémiai üzeneteit, így tudja, hogy ott
valamiféle támadásra került sor, és a fákon minden bizonnyal ellenséges
fajok garázdálkodnak. Amelyik állatnak étvágya támad az efféle kis
organizmusokra, ellenállhatatlan késztetést érez a cselekvésre. Ámde a fák
maguk is képesek védekezni. A tölgyek például keserű és mérgező
cserzőanyagokat továbbítanak a kéregbe és a levelekbe. Ez vagy végez a
rágcsáló rovarokkal, vagy olyan mértékben megváltoztatja az ízeket, hogy a
levél zamatos salátából maró epévé változik. A fűzfa szalicilt termel
védekezésképpen, ami hasonlóan hat. Nálunk, embereknél azonban nem: a
fűzfakéregből készült főzet épp ellenkezőleg, mérsékelheti a fejfájást és a
lázat, és az aszpirin előfutárának számít.
Az efféle védekezéshez természetesen idő kell. Ezért van a korai
figyelmeztetésben döntő szerepe az összjátéknak. Persze a fák ennek során
nem bízzák magukat egyedül a levegőre, hiszen ez esetben nem mindegyik
szomszédjuk neszelné meg a veszélyt. Üzeneteiket inkább elküldik a
gyökérzeten keresztül is, amely az összes példányt behálózza, és az
időjárástól függetlenül működik. Meglepő módon a híreket nemcsak vegyi
úton, hanem elektromosan is terjesztik, méghozzá másodpercenkénti egy
centiméteres sebességgel. A mi testünkkel összevetve ez kétségtelenül
szélsőségesen lassú, elismerem, de az állatvilágban vannak fajok – mint
például a medúzák vagy a férgek –, amelyeknél az ingervezetés sebessége
hasonló értékeket mutat.3 A hír elterjedését követően körös-körül az összes
tölgy azonnal szintén cserzőanyagokat pumpál leveleibe erein keresztül. Egy
fa gyökerei igen messzire nyúlnak, a távolság több mint kétszerese a korona
szélességének. Így adódhatnak átfedések a szomszéd fák föld alatti
nyúlványai között, és alakulhatnak ki kapcsolatok összenövések révén. Igaz,



nem minden esetben, mert az erdőben is vannak a maguk útját járó különcök,
akik nemigen akarják tartani a kapcsolatot társaikkal. Vajon az ilyen morc
alakok képesek a vészjelzések blokkolására egyedül azzal, hogy egyszerűen
nem vesznek részt semmiben? Szerencsére nem, ugyanis a hír gyors
terjedésének szavatolása érdekében a legtöbb esetben a gombák is
bekapcsolódnak a munkába. Ezek úgy működnek, akár az internet optikai
kábelei. A vékony szálak áthatolnak a talajon, melyet alig elképzelhető
sűrűségben át- meg átszőnek. Így egy teáskanál erdei föld több kilométernyi
ilyen „hifát”, azaz gombafonalat tartalmaz.4 Egyetlen gomba évszázadok alatt
jó néhány négyzetkilométernyi területen terjeszkedhet, így egész erdőket
hálózhat be. Vezetékei révén továbbítja a jelzéseket az egyik fától a másikig,
és segíti őket a rovarokkal, a szárazsággal és az egyéb veszélyekkel
kapcsolatos hírek cseréjében. Időközben már a tudomány is „Wood Wide
Web”-ről beszél, amely behálózza erdőségeinket. Annak kutatása, hogy ez az
információcsere mit ölel fel és mekkora volumenű, napjainkban legfeljebb
még csak a kezdeteknél tart. Alkalmasint a különböző fafajták között is
létezhet kapcsolat, még akkor is, ha azok konkurenseknek tekintik egymást.
A gombák éppenséggel a saját stratégiájukat követik, amivel elősegíthetik a
közvetítést és a kiegyenlítődést is.
Ha egy fa legyengül, akkor talán nemcsak ellenálló képessége szenved
csorbát, hanem alábbhagy beszédessége is. Másképpen aligha lenne
magyarázható, hogy a támadó rovarok mindig célzatosan a legsérülékenyebb
példányokat választják ki maguknak. Elképzelhető, hogy e célból hallgatják a
fákat, észlelik az izgatott vegyi figyelmeztető jeleket, a néma egyedeket pedig
úgy tesztelik, hogy a levelükbe vagy a kérgükbe harapnak. A hallgatagság
esetleg tényleg visszavezethető egy komoly betegségre, olykor a
gombafonalak szövedékének elvesztésére, aminek következtében a fa nem
értesül semmilyen hírről. Már nem veszi észre a közelgő veszedelmet, és
ezzel meg is nyílott a hernyók és a bogarak falatozója. Máskülönben épp
ennyire ki vannak téve a támadásnak az imént leírt különcök is: ők
egészségesnek hatnak ugyan, de gyanútlanok maradnak.
Az erdőnek nevezett életközösségben nemcsak a fák kommunikálnak ily
módon, de a cserjék és füvek is, sőt talán valamennyi növényfaj. Mihelyt



azonban a veteményeskertekbe lépünk, a növények igencsak hallgatagok.
Kultúrnövényeink a nemesítés révén jórészt elvesztették azon
tulajdonságukat, hogy a föld felett és a föld alatt információkat közöljenek
magukról. Mondhatni, süketnémák, így pedig könnyen válhatnak rovarok
prédájává.5 Ez az egyik oka annak, hogy a modern mezőgazdaság miért
alkalmaz olyan sok permetezőszert. Talán a növénynemesítők a jövőben
elleshetnek valamennyit az erdőktől, és keresztezés révén újra több
„vadságot”, ezzel pedig beszédességet vihetnek a gabonába és a burgonyába.
A fák és a rovarok közötti kommunikációnak nem feltétlenül kell csakis a
védekezésről és a betegségről szólnia. Azt, hogy nagyon is sok pozitív jelzés
van ezek között az olyannyira különböző lények között, már nyilván mi
magunk is észleltük, pontosabban szagoltuk. Mi másról lenne szó, mint a
virágokból szétáradó, kellemes illatüzenetekről? Nem holmi
véletlenszerűségből terítik szét a csábító illatanyagokat, és nem is azért, hogy
elnyerjék tetszésünket. A gyümölcs-, a fűz- vagy a gesztenyefák az
olfaktorikus (illatanyagokon keresztüli) hírközléssel felhívják magukra a
figyelmet, arra ösztönözve a méheket, hogy náluk „tankoljanak”. Az édes
nektár, a koncentrált cukros lé a beporzás jutalma, amit a rovarok csak úgy
mellékesen elvégeznek. A virág formája és színe is – egy hirdetőtáblához
hasonlíthatóan – jelzés, ami egyértelműen kitűnik a lombkorona egyöntetű
zöldjéből, és mutatja az utat a lakmározás helyszínéhez. A fák ezek szerint az
illatok nyelvén, optikailag és elektromosan (a gyökérvégződéseken található
valamiféle idegsejtek segítségével) kommunikálnak.
De mi a helyzet a zörejekkel, vagyis a hallással és a beszéddel?
Noha korábban azt mondtam, hogy a fák eltökélten hallgatnak, a legújabb
felismerések ezt is kétségbe vonják. Monica Gagliano, a Nyugat-ausztráliai
Egyetem munkatársa a Bristoli és a Firenzei Egyetemről érkezett
kutatótársaival együtt ugyanis belehallgatott a talajba.6 Laboratóriumban
célszerűtlen a fák vizsgálata, ezért könnyebben kezelhető gabonacsíra
csemetéket vizsgáltak. És valóban: a mérőeszközök kisvártatva a gyökerek
halk pattogását érzékelték 220 Hz-es frekvencián. Pattogó gyökerek? Ennek
nem kell nagy jelentőséget tulajdonítani, hiszen még a holt faanyag is pattog,
legkésőbb akkor, amikor a kályhában elég. Csakhogy a laboratóriumban



megállapított zörejekre sokan felkapták a fejüket. Ugyanis a kísérletben nem
érdekelt csírák gyökerei reagáltak rájuk. Amikor 220 Hz-es pattogásnak
voltak kitéve, csúcsaik mindig ebbe az irányba fordultak. Ez annyit jelent,
hogy a fű érzékeli, vagyis nyugodtan mondhatjuk, „hallja” ezt a
hullámhosszt. Információcsere a növényeknél hanghullámok révén? Ez még
inkább kíváncsivá tesz, hiszen mivel mi, emberek, magunk is a hanghullámok
révén történő kommunikációra vagyunk hangolva, ez talán kulcs lehetne a
fák jobb megértéséhez. Elképzelni is nehéz annak a jelentőségét, ha
hallhatnánk, hogy a bükknek, tölgynek, lucfenyőnek jól megy-e a sora, vagy
tudnánk, mi a baja. Itt azonban sajnos még nem tartunk, ezen a területen a
kutatás még gyerekcipőben jár. Ha azonban legközelebb az erdőben járkálva
halk kattogást hallanak, akkor az talán nem csak a szél volt...



Szociális hivatal
Gyakran kérdezgettek kerttulajdonosok, hogy fáik nem állnak-e túlságosan
közel egymáshoz? Végtére is elveszik egymástól a fényt és a vizet. Ez az
aggodalom az erdőgazdálkodásból ered: ott a fatörzseknek a lehető
leggyorsabban meg kell vastagodniuk és kitermelésre érettnek kell lenniük,
márpedig ehhez sok helyre és egyenletesen kerek, nagy lombkoronára van
szükségük. Hogy ez így legyen, ötévente rendszeresen megszabadítják őket
állítólagos konkurenseiktől, mégpedig úgy, hogy kivágják őket. Mivel a fák
nem öregednek meg, hanem már százesztendős korukban a fűrésztelepre
kerülnek, ennek az eljárásnak a fák egészségére gyakorolt kedvezőtlen
hatásai alig mutatkoznak meg.
Miféle kedvezőtlen hatások? Vagy talán nem az tűnik logikusnak, hogy
egy fa jobban nő, ha megszabadul a kellemetlen versenytársaktól, és koronája
sok napfényhez, gyökérzete pedig rengeteg vízhez jut? Az eltérő fajokhoz
tartozó példányokra ez valóban igaz. Azok harcban állnak egymással a helyi
erőforrásokért. Az egyazon fajhoz tartozó fák esetében azonban más a
helyzet. Azt, hogy például a bükkök képesek a barátkozásra, mi több, még
táplálni is képesek egymást, már említettem. Az erdőnek nyilvánvalóan nem
érdeke, hogy elveszítse gyengébb tagjait. Ezzel ugyanis hézagok
keletkeznének, amelyek megzavarnák a félhomályból és a magas
páratartalomból adódó érzékeny mikroklímát. Egyébként azonban minden
egyes fa szabadon kibontakozhatna, és önállóan élhetné életét.
Feltételes módban! A bükkök ugyanis – ők legalábbis mindenképpen
szemlátomást nagy gondot fordítanak az egyensúlyteremő igazságosságra.
Vanessa Bursche, az aacheni Rajnai–vesztfáliai Műszaki Főiskola
(Rheinisch-Westfälische Technische Hochschule, RWTH) munkatársa
kiderítette, hogy a még érintetlen bükkösökben a fotoszintézist illetően egy
egészen különös felfedezést tehetünk. A fák szemmel láthatóan egymásra



hangolódnak azért, hogy mindegyikük teljesítménye ugyanolyan legyen. És
ez nem magától értetődő dolog. Minden bükkfa egyedi helyen áll. Az, hogy a
talaj köves vagy nagyon laza, hogy sok vizet tárol-e vagy szinte semmit,
hogy gazdag vagy szélsőségesen sovány tápanyagkínálattal rendelkezik-e – e
feltételek néhány méteren belül is erősen eltérőek lehetnek. Eszerint minden
egyes fa különböző növekedési feltételek közé kerül, és ennek megfelelően
gyorsabban vagy lassabban gyarapodik, vagyis több vagy kevesebb cukrot és
faanyagot képes termelni. Annál meglepőbb a kutatómunka eredménye: a fák
kiegyenlítik egymás között a gyenge és erős tulajdonságokat. Mindegy, hogy
a fa vastag-e vagy vékony, a fajtársak egy-egy levélre számítva hasonló
mennyiségben állítanak elő cukrot a fény segítségével.7 A kiegyenlítődés a
föld alatt, a gyökérzet révén következik be. Minden jel szerint élénk csere
folyik itt. Akinek bőséggel van, az lead, aki szegény éhenkórász, az
segélyszállítmányokat kap. A folyamatban ismét részt vesznek a gombák:
hatalmas hálózatukkal gigantikus újraelosztó gépezetként működnek. Mindez
kissé a szociális segélyrendszerre emlékeztet, amely éppen így akadályozza
meg, hogy társadalmunk egyes tagjai mélyre zuhanjanak.
A bükkfák „túl sűrűn” sosem állhatnak, épp ellenkezőleg. Csoportos
összebújásra törekednek. A törzsek gyakran kevesebb mint egy méter
távolságra állnak egymástól. A fakoronák ezáltal kicsik és tömörek
maradnak, és sok erdésznek az a véleménye, hogy ez nem tesz jót a fáknak.
Ezért aztán fakitermelés útján szétválasztják őket egymástól, vagyis a
feleslegesnek vélt fákat eltávolítják. Lübecki erdészek ellenben arra a
következtetésre jutottak, hogy az a bükkerdő, amelynek tagjai szorosan
egymás mellett állnak, hatékonyabban működik. A biomassza, mindenekelőtt
a fatest számottevő évi többletnövekedése az, ami a facsoportok egészségét
bizonyítja. Nyilvánvaló, hogy a tápanyag- és a vízelosztás optimális
valamennyi fa között, úgyhogy az összes fa a legjobb formáját hozhatja. Ha
„rásegítünk”, és megszabadítjuk az egyes példányokat vélt versenytársaiktól,
akkor a megmaradt fákból remeték lesznek. A szomszédokkal fenntartott
kapcsolataik üresben futnak, hiszen ott már csak tönkök állnak. Mindegyik fa
magában küzd, a következmény pedig az lesz, hogy nagy különbségek
keletkeznek produktivitásukban. Akadnak egyes példányok, amelyek vadul



fotoszintetizálnak, és csak úgy bugyog bennük a cukor. Ezáltal erőteljesebben
növekednek, jó formában vannak, mégsem élnek különösebben sokáig. Egy
fa ugyanis csak annyira lehet jól, amennyire az őt körülvevő erdő is jól van.
Ott azonban sok vesztes is áll. A gyengébbek, amelyeket korábban az
erősebbek támogattak, egyszerre hátrányos helyzetbe kerülnek.8 Legyen az
ok akár a hely, akár a hiányos tápanyagellátás, akár időleges gyengélkedés
vagy a genetikai állomány – ezek a fák könnyebben esnek a rovarok és a
gombák áldozatául.
Vajon nem az evolúció jegyében történik mindez, amelynek során csak a
legerősebbek maradnak életben? A fák erre csak ráznák a fejüket
pontosabban a koronájukat. Jóllétük a közösségtől függ, és ha az
állítólagosan erőtlenek eltűnnek, azzal a többiek is veszítenek. Az erdő nem
zárt többé, a forró napsütés és a viharos szelek lehatolhatnak egészen a
talajig, megváltoztatva a nedves, hűvös klímát. Életük során még az erős fák
is többször megbetegszenek, és gyengébb szomszédjaik támogatására
szorulnak. Ha ők már nincsenek, akkor egy ártalmatlan rovarfertőzöttség is
megpecsételheti akár az óriások sorsát is.
A „segélynyújtásnak” egy rendkívüli esetét egyszer én magam indítottam
el. Erdészpályafutásom kezdeti éveiben fiatalabb bükkfákat gyűrűztettem
meg. Az eljárás során egyméteres magasságban eltávolítunk egy kéregcsíkot,
hogy meginduljon a fa fokozatos elhalása. Végső soron ez is a gyérítésnek
egy módja, amelynek során nem fűrészeljük ketté a törzset, az elszáradt fák
holtfaként, állva maradnak ott az erdőben. Mégis több helyet biztosítanak az
élőknek, mert koronájukon nincs levél, és sok fényt átengednek
szomszédjaikhoz. Brutálisan hangzik? Én is úgy találom, a halál ugyanis
néhány év késleltetéssel következik be, ezért a jövőben soha többé nem
tennék ilyet. Láttam, mennyire küzdöttek a bükkök, mindenekelőtt pedig azt,
hogy egyik-másik mind a mai napig életben maradt. Rendes körülmények
között ez egyáltalán nem lenne lehetséges, hiszen kéreg nélkül a fa nem tudja
eljuttatni a cukrot a levelektől a gyökérzetig. Így az utóbbi éhen marad, leáll a
szivattyúműködés, és mivel nem jut víz a törzs faanyagán keresztül a
koronába, az egész fa elszárad. Sok példány azonban többé-kevésbé elevenen
növekedett tovább. Ma már tudom, hogy ez csak az érintetlenül hagyott



szomszédok segítségével volt lehetséges. Föld alatti hálózatukon keresztül
ezek vették át a gyökerek megszakított ellátását, lehetővé téve ezzel társaik
túlélését. Ráadásul egyesek még a kéregben keletkezett hézagot is újbóli
növekedéssel hidalják át, és bevallom: minden alkalommal kissé
szégyenkezem, ha látom, mit tettem egykor. Mindenesetre megtanultam
ebből, mennyire erőteljes lehet a fák közössége. „Minden lánc olyan erős,
mint a leggyengébb láncszeme” – ezt az ősi kézművesmondást akár a fák is
kitalálhatták volna. És mivel ők ezt ösztönösen érzik, feltétel nélkül kisegítik
egymást.



Szerelem
A fák higgadt lassúsága szaporodásukban is kifejezésre jut, mert a
reprodukciót legalább egy évvel előbb megtervezik. Hogy minden tavasszal
sor kerül-e a szerelemre, az a hovatartozástól függ. Mert míg a tűlevelű fák
lehetőség szerint minden évben útjukra bocsátják magvaikat, a lombos fák
egészen más stratégiát követnek. Mielőtt sor kerülne a virágzásra,
egyeztetnek egymással. Belefogjanak-e a következő tavaszon, vagy jobb
lenne, ha mégis várnának még egy-két évet? Az erdei fák a legszívesebben
mind egyszerre virágoznának, mert ez esetben a különböző egyedek génjei
jól keveredhetnének egymással. A tűlevelű fák esetében ez így is van, de a
lombhullató fák ennek során egy további körülményt is figyelembe vesznek:
a vaddisznókat és az őzeket. Ezek az állatok mohón fogyasztják a bükk és a
tölgy makkját, segítségükkel ugyanis vastag téli zsírpárnához juthatnak.
Azért vannak annyira oda ezekért a termésekért, mert akár 50 százalékban is
tartalmazhatnak olajat és keményítőt – nincs még egy eleség, amely táplálóbb
lenne számukra. Ősszel gyakran átkutatnak egész erdős területeket a
legutolsó morzsáért is, úgyhogy tavasszal bajosan csírázhatna ki a fák új
nemzedéke.
Ez az oka annak, hogy a fák egyeztetnek egymással. Ha nem virágzanak
évről évre, a vaddisznók és az őzek sem számolhatnak ezzel a
táplálékforrással. Szaporodásuk korlátok közé szorul, mert a vemhes
állatoknak télen egy hosszú, táplálékszegény időszakot kell átvészelniük, és
akadnak példányok, amelyeknek ez nem sikerül. Ha aztán végül az összes
bükk vagy tölgy egyszerre borul virágba és hoz termést, a csekély számú
növényevő nem képes mindent elpusztítani, úgyhogy marad elég fel nem
fedezett mag, amely kicsírázhat. Az ilyen esztendőkben a vaddisznók
megháromszorozhatják szaporodási rátájukat, mert a tél folyamán az erdőben
elegendő mennyiségben találnak eleséget. Régebbi időkből származik a



„magtermő év” kifejezés, amely a bükk- és tölgyerdők terméshozó éveire
vonatkozott. Akkoriban a vidéki lakosság kihasználta ezt az áldást, és a
vaddisznók megszelídített rokonait, a házi sertéseket kihajtotta az erdőkbe. A
cél az volt, hogy vágás előtt a vad termésekkel hizlalják őket, és azok szép
vastag szalonnaréteget növesszenek. Rendes körülmények között a
vaddisznóállomány aztán a következő évben újból lecsökken, mert a fáknál
„time out” következik, az erdő talaja pedig üres marad.
Ez a többévente bekövetkező időszakos virágzás éppennyire súlyos
következményekkel jár a rovarok, különösen a méhek számára. Rájuk nézve
ugyanis ugyanaz érvényes, mint a vaddisznókra: a többéves szünet
állományaik összeomlásához vezet. Jobban mondva vezethetne, mert nem
alakulhatnak ki nagy méh-populációk. Az ok: az igazi erdei fák fütyülnek a
kis segítőkre. Mit számít nekik az a pár beporzó, ha egyszer milliószámra
bontanak virágot négyzetkilométerek százain? A fáknak tehát valami mást
kell kiagyalniuk, valami megbízhatóbbat, amiért még sarcot sem kell
fizetniük. Ugyan mi lenne kézenfekvőbb, mint az, hogy a szelet hívják
segítségül? A szél kiragadja a porfinomságú pollent a virágból, és eljuttatja a
szomszédos fákhoz. A légáramlatoknak mindemellett van egy további
előnyös tulajdonságuk: alacsonyabb hőmérsékleten, még 12 °C alatt is
működnek, márpedig ez alatt az érték alatt a méhek nem érzik jól magukat,
inkább a kaptárban maradnak. Vélhetően ez az oka annak, hogy a tűlevelű
fák szintén ehhez a stratégiához folyamodnak. Voltaképpen nem lenne
szükségük erre, hiszen majd minden évben virágoznak. A vaddisznóktól
nincs mit tartaniuk, ugyanis a lucfenyő és társai kis magjai nem jelentenek
vonzó táplálékforrást számukra. Akadnak ugyan madarak, mint például a
keresztcsőrű, amely – miként neve is mutatja – erős, keresztben álló csőrének
hegyével felfeszíti a tobozt és megeszi a magvakat, de ez az összmennyiségre
vetítve nem tűnik nagy problémának. És mivel alig van olyan állat, amely
tűlevelű fák magját raktározná el télire, potenciális utódaikat a fák
helikopterszárnyakkal látják el az útra. Így csak lassan ereszkednek lefelé az
ágról, miközben a széllökések könnyűszerrel továbbvihetik őket. A tűlevelű
fának mindenesetre nem kell szüneteket közbeiktatnia, ahogyan a bükknek és
a tölgynek.



És mintha a lucfenyő és társai a szaporodás során még a lombos fákat is
le akarnák pipálni, hatalmas mennyiségű virágport termelnek. Olyannyira,
hogy a virágzó tűlevelű erdők felett már egy könnyű szellő esetén is
porfelhők lebegnek, akárha a koronák alatt tűz égne és ontaná a füstöt.
Óhatatlanul felmerül a kérdés, hogy ekkora összevisszaság esetén hogyan
kerülhető el a beltenyészet. A fák csakis azért maradtak fenn mind a mai
napig, mert egyetlen fajon belül is nagy genetikai sokféleséget mutatnak. Ha
az összes fa egyszerre engedi szabadon virágporát, akkor valamennyi egyed
picinyke szemecskéi összekeverednek, és végigsöpörnek az összes fa
koronáján. Mivel pedig a saját pollenek a mindenkori fatest körül különösen
nagy koncentrációban fordulnak elő, nagy a veszélye annak, hogy végül saját
termős virágaikat is megtermékenyítik.
Csakhogy épp ez az, amit a fák az imént ecsetelt okból semmiképp sem
szeretnének. Ennek elkerülésére különféle stratégiák alakultak ki. Egyes fajok
– mint a lucfenyő – az időpont helyes megválasztásában bíznak. A porzós és
a termős virágok néhány napos különbséggel nyílnak ki, úgyhogy ez
utóbbiakat zömmel más fajtársak idegen virágpora termékenyíti meg. A
madárcseresznye a rovarokra bízza magát, neki ez a lehetősége nincs meg.
Náluk a hím és női nemi szervek egyazon virágon belül helyezkednek el.
Mindamellett a kevés igazi erdei faj egyikeként méhekkel poroztatja be
magát, amelyek szisztematikusan végigkutatják az egész koronát, ennek
során pedig óhatatlanul is szétosztják a fa saját virágporát. Ámde a
cseresznye érzékeny, és megérzi, ha a belterjesség veszélye fenyegeti.
Megvizsgálja a pollent, amelynek finom tömlői a nőivarú virág bibéjére
történő érkezését követően behatolnak, és a petesejt irányában akarnak
növekedni. Ha a sajátja, akkor leállítja és elkorcsosítja a nyúlványokat.
Csakis az idegen, sikerrel kecsegtető genotípus juthat tovább és hozhat létre
később magot és gyümölcsöt.
Hogyan képes a fa az „enyémet” megkülönböztetni a „tiédtől”? Ezt ma
még nem tudjuk teljes pontossággal. Ismeretes azonban, hogy a gének
valóban aktiválódnak, és szükségszerűen összeillenek. Éppenséggel
mondhatnánk azt is, hogy a fa képes megérezni. Vajon nem több-e a jelentése
a testi szerelemnek nálunk is a messengerek, hírvivő anyagok kibocsátásánál,



amelyek kiválasztásra késztetik a testet? Hogy milyen érzés a fák számára a
beporzás, az minden bizonnyal még sokáig a spekuláció birodalmába fog
tartozni.
Egyes fajok különösen következetesen akadályozzák meg a
beltenyészetet: minden egyed egynemű. Így vannak hím és vannak női
ivarsejtekkel rendelkező kecskefüzek, amelyek szükségszerűen önmagukkal
soha nem szaporodhatnak, csakis idegen fákkal. Mindamellett a füzek nem
igazi erdei fák. Pionír élőhelyeken terjeszkednek, azaz mindenhol, ahol még
nem áll erdő. Mivel az ilyen élőhelyeken virágzó lágy szárú növények és
cserjék sokasága telepszik meg, amelyek odacsalogatják a méheket, a
beporzás során a füzek szintén rovarokra bízzák magukat. Itt azonban
felmerül egy probléma: a méheknek először a hímivarú füzekhez kell
repülniük, onnan magukkal hozniuk a virágport, majd ezeket el kell juttatniuk
a nőivarú fákhoz. Ellenkező esetben ugyanis nem kerülne sor
megtermékenyítésre. Hogyan oldja meg ezt a fa, ha egyszer mindkét nemnek
ugyanakkor kell virágoznia? A kutatók kiderítették, hogy ehhez az összes
fűzfa illatanyagot választ ki, amely odacsalogatja a méheket. Ha a méhek
megérkeztek a célterületre, a látványnak kell átvennie az irányító szerepet. E
célból a hímivarú fűzfák a maguk barkáival különösen kitesznek magukért:
világossárga színben tündökölnek. Ezzel magukra vonják a méhek figyelmét.
Ha a rovarok túljutottak az első cukorlakomán, továbbrepülnek, és felkeresik
a nőivarú fák jelentéktelen külsejű, zöldes virágait.9
A beltenyészet, ahogy az emlősállatoknál ismerjük – vagyis hogy az
egymással rokonságban álló egyedek szaporodnak –, ennek ellenére
mindhárom említett esetben lehetséges. És ebben szerephez jutnak akár a
méhek, akár a szél is. Mindkettő nagy távolságokat hidal át, és ezzel előidézi,
hogy legalábbis a fáknak egy része távoli rokonaik pollenjeit fogadja be, újra
meg újra felfrissítve ezzel a helyi génállományt. Csupán ritka fafajok teljesen
elszigetelt előfordulása esetén mehet veszendőbe a sokféleség, amikor is csak
néhány példány áll egymás mellett, és így válhatnak a fák fogékonyabbá a
betegségekre, néhány évszázad alatt pedig akár teljesen el is tűnhetnek.



Falottó
A fák belső egyensúlyban élnek. Gondosan beosztják erejüket,
gazdálkodniuk kell, hogy minden szükségletüket kielégítsék. Az energia egy
része elmegy a növekedésre. Az ágaknak meg kell hosszabbodniuk, a törzs
átmérőjének növekednie kell, hogy hordozni tudja a mind nagyobb súlyt. A
fa visszatart valamennyi tartalékot is arra az esetre, ha egyszer rovarok vagy
gombák támadnák meg, hogy azonnal tudjon reagálni, és aktiválhassa
leveleiben, valamint kérgében az ellenanyagokat. Végezetül pedig ott van
még a szaporodás. Az évente virágzó fajok ezt az erőmutatványt beillesztik a
gondosan mérlegelt erőegyensúlyba. Az olyan fajokat ellenben, mint a bükk
vagy a tölgy, amelyek minden harmadik–ötödik évben virágoznak, egy ilyen
esemény kizökkenti a megszokott kerékvágásból. Az energia nagy részét már
más célokra táblázták be, mindamellett a bükk- és a tölgymakkot olyan
mennyiségekben termelik, hogy mögötte minden másnak háttérbe kell
szorulnia. Az egész már az ágakon biztosítandó hellyel elkezdődik. A
virágoknak ott tulajdonképpen egy fikarcnyi hely sem jut, ezért számos
levélnek kell szabaddá tennie már betervezett helyét. Amikor aztán az
elhervadt virágok lehullanak, a fák furcsán megkopasztva néznek ki. Nincs
mit csodálkozni azon, hogy az erdőállapotról szóló jelentések a kérdéses
fajoknál ezekben az években a koronák ritkás állapotát jelzik. Mivel az összes
fa egyszerre virágzik, első pillantásra ilyenkor az erdő betegnek tűnik.
Betegnek ugyan nem mondható, de a kártevőkre érzékenynek igen. A dús
virágzásra ugyanis utolsó erőtartalékaik bevetése révén kerül sor, és nehezíti
a helyzetet az is, hogy ezáltal csökken a levelek mennyisége, és így az átlagos
években megszokottnál kevesebb cukrot képesek termelni. Ez ugyanakkor
olajjá és zsiradékká átalakítva zömmel szintén a magvakba vándorol, aminek
következtében alig marad valami a fa és téli készletei számára. Nem is szólva
az energiatartalékokról, amelyek voltaképpen a betegségek leküzdésére



szolgálnak. Sok-sok rovar csak erre várt. Mint például a mindössze két
milliméteres bükk-bolhaormányos, amely most milliószámra rakja petéit a
friss, védtelen lombokba. Itt aztán aprócska lárvái lapos járatokat harapdálnak
a levél színe és fonákja között, és barna foltokat hagynak maguk után. A
kifejlett bogár aztán lyukakat rág a levelekbe: ezek úgy festenek, mintha
sörétes puskával lövöldöztek volna rájuk. Vannak évek, amikor a bükköket
olyan erőteljes támadás éri, hogy messziről inkább tűnnek barnának, semmint
zöldnek.
Megszokott körülmények között a fák védekeznének, és igencsak
élvezhetetlenné tennék a rovarok számára a lakomát. A virágzással azonban
kifogy belőlük a szusz, így ebben a szezonban zokszó nélkül el kell tűrniük
őket. Az egészséges példányok tudomásul veszik mindezt, különösen, hogy
ezután több év pihenés következik. Ha ellenben egy bükkfa már korábban is
gyengélkedett, akkor egy ilyen rovartámadás könnyen a teljes véget
jelentheti. Még ha a fa tudná is ezt, semmiképp sem engedné eltántorítani
magát a virágbontástól. Az erdőpusztulás csúcsidőszakaiban tapasztalhatjuk,
hogy a különösen megtépázott példányok gyakran virágoznak.
Feltételezhetően még gyorsan szaporodni akarnak, mielőtt fenyegető
pusztulásukkal elveszne genetikai örökségük. Hasonló hatást váltanak ki a
szélsőséges szárazsággal az „évszázad nyarai”, amelyek egyes fákat a
pusztulás határára sodornak, majd a rá következő évben együttes virágzásra
késztetnek. Ezzel egyszersmind az is nyilvánvalóvá válik, hogy a sok bükk
és tölgymakk nem a különösen szigorú tél előhírnöke. Elvégre a virágzásra
még az előző év nyarán került sor, így a bő termés mindössze az előző
esztendőre való visszapillantást teszi lehetővé.
A gyenge ellenálló képesség ősszel még egyszer észrevehetővé válik,
méghozzá a magvakban. A bükk-bolhaormányos a magházkezdeményeket is
átfúrja, így bükkmakkok képződhetnek még ugyan, ám ezek léhák, vagyis
belül üresek, így értéktelenek lesznek.
Ha a magvak már leestek a fáról, minden fajnak megvan a maga
stratégiája, hogy mikor csírázzon ki. Hogyhogy mikor? Ha a szemek a puha,
nedves talajban vannak, a melengető tavaszi napsütés hatására nyomban ki
kellene hajtaniuk. Utóvégre minden egyes nap, amit a fakezdemények a



földön szanaszét heverve, védtelenül töltenek, életveszélyes. Hiszen tavasszal
a vaddisznók és az őzek is éhesek. A nagy termést hozó fajok legalábbis – így
a bükk és a tölgy – pontosan így tesznek. Az új nemzedék olyan gyorsan
rajtol, amilyen gyorsan csak lehet, bújik kifelé a bükk és a tölgy makkjából,
hogy kevésbé vonzó legyen a növényevők számára. És mivel más nincs
betervezve, a magvaknak a gombákkal és a baktériumokkal szemben nincs
hosszabban tartó védekezési stratégiájuk. Az álomszuszékok, amelyek
elmulasztják a csírázást, és még a nyári fél évben is változatlanul ott
hevernek szanaszét, a következő év tavaszáig elrothadnak. Sok más faj
ugyanakkor megadja magvainak azt az esélyt, hogy még egy vagy több évet
várjanak, mielőtt beindul a folyamat. Ennek során nagyobb ugyan az esélye
annak, hogy megeszik őket, de akadnak számottevő előnyök is. Egy száraz
tavaszon a csíracsemeték szomjan pusztulhatnak – ez esetben minden
erőfeszítés, ami az utódok létrehozására irányult, hiábavalónak bizonyul.
Vagy például egy őz a területét és a fő táplálékát épp azon a helyen keresi,
ahol a mag földet ért. Az alig néhány napos magonc kizöldülő, ízletes levelei
így nyomban az állat gyomrában végzik. Ha ellenben a magok egy része csak
egy vagy több évvel később csírázik ki, akkor az eshetőségek úgy oszlanak
meg, hogy néhány kis fa mindenképpen kialakulhat belőlük. Pontosan ezt a
módszert követi a madárberkenye: apró magvai akár öt éven át nyugalomban
maradhatnak, mielőtt kedvező feltételek mellett nekiiramodnak. Tipikus
úttörő fafajtaként ez a megfelelő stratégia. Míg a bükk és a tölgy termése
mindig az anyafa alatt ér földet, és így a magoncok egy előre látható,
kellemes erdei klímában nőnek fel, a kis madárberkenyék bárhol
landolhatnak. Végtére is a véletlen műve, hogy a madár, amely a fanyar
gyümölcsöt elfogyasztotta, a magvakat a trágyacsomaggal együtt hol engedi
újból szabadjára. Ha ez szabad térségben történik, úgy ott a szélsőséges
időjárású évek hatása – amikor különösen magas a hőmérséklet, és ennek
megfelelően vízhiány van – sokkal drasztikusabb, mint az idős erdők hűvös
nedves árnyékában. Ilyenkor mindenképp előnyösebb, ha a potyautasoknak
legalább egy része csak évekkel később kel új életre.
És ébredés után? Mennyi esélye van egy facsemetének, hogy egyszer
igazán nagyra nőhessen és utódai lehessenek? Ezt aránylag könnyen



kiszámíthatjuk. Minden fa – statisztikailag – pontosan egy utódot nevel fel,
amely majd átveszi a helyét. Mindaddig, amíg ez nem történik meg, a
magvak csírázhatnak ugyan, és a fiatal hajtások néhány éven vagy akár
évtizeden át vegetálhatnak az árnyékban, de egyszer csak kifogy belőlük a
szusz. Hiszen nem ők a kiválasztottak. Más évjáratok tucatjai szintén ott
állnak az anyjuk lába alatt, míg fokozatosan a legtöbb példány feladja, és
újból humusszá válik. A szerencsések közül, akiket a szél vagy az állatok
szabadon álló erdőtalajra szállítottak, csupán néhányan indulhatnak
akadálytalan fejlődésnek, és válhatnak felnőttekké.
De vissza az esélyekhez! Egy bükk minden ötödik évben legalább 30 ezer
makkot terem (időközben a klímaváltozás révén akár már két-három évente
is, de ezt hagyjuk most figyelmen kívül): életének 80. és 150. éve között,
attól függően, mennyi fényt kap azon a helyen, ahol él, válik ivaréretté. Ha
tehát eléri a legmagasabb életkort, a 400 évet, legalább hatvanszor hozhat
termést, összesen kereken 108 millió makkot. Ezek közül pontosan egy lesz
kifejlett fa – és az erdei viszonyok között ez már jó találat, akár egy ötös a
lottón. Az összes többi szép reményű embriót vagy az állatok eszik meg,
vagy a gombák és baktériumok bontják le humusszá.
Számítsuk ki e séma alapján, milyen esélyei vannak a facsemetéknek
kedvezőtlen feltételek mellett – például a nyárfa esetében.10 Az anyafák akár
26 millió magot is teremnek – évente.11 Milyen szívesen cserélnének a
kicsinyek a bükk utódaival! Hiszen mire az öregek lelépnek, több mint
egymilliárd kis magot hoznak létre, amelyek egy bolyhos bevonat
segítségével, légipostával kelnek útra új tájak felé. És statisztikailag közülük
is csak egy nyer.



Csak semmi sietség
Hogy mennyire lassan nőnek a fák, azt hosszú időn át jómagam sem tudtam.
Kerületemben fiatal bükkök állnak, amelyek magassága egy és két méter
között van. Korábban legfeljebb tízévesnek gondoltam volna őket. Amikor
azonban az erdőgazdálkodáson túl a fák titkaival is foglalkozni kezdtem,
alaposabban szemügyre vettem őket. A fiatalabb bükkök kora jól leolvasható
a fákon található kis csomókról. Ezek a csomók aprócska megvastagodások,
amelyek egymásra rakódott, egészen finom gyűrődéseknek tűnnek. A rügyek
alatt képződnek minden évben, és amikor a következő tavasszal a rügyek
kihajtanak, és az ág meghosszabbodik, a csomó ott marad. Évről évre
ugyanez ismétlődik, így a csomók száma megegyezik a fa életkorával. Ha az
ág vastagsága eléri a három millimétert, a csomók belevesznek az egyre
terjeszkedő kéregbe.
Az általam vizsgált bükkök esetében kiderült, hogy már egyetlen, 20
centiméter hosszúságú ágacska is 25 ilyen megvastagodással rendelkezik. A
centiméteres vastagságú kis törzsön már nem lehetett ugyan felfedezni a
korra utaló jeleket, de ha az ág életkora alapján óvatosan megbecsültem a fa
összéletkorát, a kis fának legalább 80 évesnek kellett lennie, de akár több is
lehetett. Ez akkoriban hihetetlennek tűnt számomra, mígnem jobban
elmélyedtem az őserdők világában. Azóta tudom: ez teljesen rendben van
így. A kis fák szíves-örömest növekednének gyorsan, és szezononként
félméteres, magasba törő hajtás egyáltalán nem jelentene problémát
számukra. Csakhogy saját anyafáik ezt ellenzik. Hatalmas koronájukkal
beárnyékolják az új nemzedéket, és a többi, felnőtt fával összefogva vastag
koronasátrat alkotnak az erdő felett. Ez a napfénynek mindössze három
százalékát engedi lehatolni a talajra, illetve gyermekeik leveleire. Három
százalék – ez gyakorlatilag a semmivel egyenlő. Ezzel épphogy csak olyan
mértékben végezhető fotoszintézis, hogy a fa teste el ne haljon. Egy hajtás



felfelé, vagy különösen a vastagabb törzs, ebbe nem fér bele. A lázadás ez
ellen a drasztikus nevelés ellen lehetetlen, mivel hiányzik hozzá a szükséges
energia. Nevelés? Pontosan. Valóban pedagógiai intézkedésről van szó,
amely csakis a csemeték javát szolgálja. Máskülönben a fogalom nem légből
kapott, az erdészek nemzedékek óta alkalmazzák ennek a viselkedésnek a
leírására.
A nevelés eszköze a fénycsökkentés. De mire való ez a korlátozás? Nem
az a szülők óhaja, hogy saját utódaik a lehető leghamarabb önállóvá
váljanak? Legalábbis a fák hevesen tiltakoznának ez ellen, újabban pedig a
tudomány is támogatja őket ebben. A kutatók megállapították, hogy az
ifjúkori lassú növekedés a magas kor elérésének feltétele. Mi, emberek
könnyen elbizonytalanodunk abban, mit is nevezhetünk igazán öregnek,
hiszen a modern erdőgazdaság mindössze 80–120 évre irányozza be egy fa
maximális életkorát, az ültetett fák ugyanis akkor válnak kitermelhetővé és
értékesíthetővé. Természetes körülmények között azonban a fák ekkor még
csak ceruzavastagságúak és embermagasságúak. Belső fasejtjeik a lassú
növekedés folytán még nagyon kicsik, és kevés levegőt tartalmaznak. Ez
ruganyossá teszi őket, és ellenállóvá a vihar folytán keletkező törésekkel
szemben. Még fontosabb megnövekedett ellenálló képességük a gombákkal
szemben, amelyek a szívós kis törzsekben aligha tudnak elterjedni. A
sérülések az ilyen fák számára nem vészterhesek, mert sebeik zavartalanul
behegednek, azaz kéreggel benőve zárulnak anélkül, hogy a korhadás
folyamata elindulna. A jó nevelés kezeskedik a hosszú életért, de olykor
szörnyen próbára teszi a facsemeték türelmét. Az „én” kis bükkjeim, már
legalább 80 éve várakoznak 200 éves anyafáik alatt. Emberi léptékre
átszámítva ez 40 évnek felelne meg. Nincs kizárva, hogy a törpéknek további
két évszázadot kell még ellenniük, mire végre rájuk kerül a sor. Igaz, a
várakozás ideje megédesül. Gyökereiken keresztül az anyafák kapcsolatba
lépnek velük, és ellátják őket cukorral meg egyéb szükséges tápanyaggal.
Mondhatjuk úgy is: szoptatják a facsecsemőket.
Önök is megfigyelhetik, vajon a fiatal fák várakoznak-e, vagy épp azon
vannak, hogy gyorsan növeljék magasságukat. Vegyék szemügyre egy kis
jegenyefenyő vagy bükk ágacskáit. Ha az oldalsók számottevően hosszabbak,



mint a függőleges fő hajtás, akkor a csemete „várakozó üzemmódban”
működik. A jelenlegi fény nem ad elegendő energiát ahhoz, hogy a fa
hosszabb törzset fejlesszen, ezért a csemeték inkább arra törekszenek, hogy a
kevéske maradék fénysugarat a lehető leghatékonyabban befogják. Ehhez
vízszintes irányba szépen kiterjesztik ágaikat, amelyeken nagyon érzékeny és
vékony árnyékleveleket, illetve -tűket alakítanak ki. Gyakran ezeknél a kis
fáknál már egyáltalán nem ismerhetjük fel a csúcsot, inkább úgy festenek,
mint valamiféle laposkoronás bonszaiok.
Egy szép napon végül eljön az ő idejük. Az anyafa eléri életkorának
végső határát, vagy megbetegszik. Alkalmasint egy nyári zivatar során kerül
sor a döntő ütközetre. A zuhogó záporesőben a korhadt törzs már nem képes
tartani a tonnányi koronát, és szilánkokra törve széthasad. Amikor a fa a
földre zuhan, néhány várakozó csíracsemete is odavész. Az óvoda többi tagja
azonban a létrejövő résen át megkapja a startjelet, mert mostantól fogva
kedvükre végezhetik a fotoszintézist. Anyagcseréjük is átkapcsol, ehhez
leveleket és tűket kell növeszteniük, amelyek elviselik és fel tudják dolgozni
az erősebb fényt. Ez egy–három évet vesz igénybe. Ha ezen túl vannak, a
jelszó: igyekezzünk! Most már az összes csemete növekedni akar, és csak
azok maradnak versenyben, akik kitérők nélkül, nyílegyenesen felfelé hozzák
hajtásaikat. A manóknak azonban, akik úgy hiszik, hogy előbb gondtalanul
elágazhatnak jobbra vagy balra, hogy piszmoghatnak, mielőtt ők is
nekiiramodnának felfelé, rosszul áll a szénájuk. Társaik túlnőnek rajtuk, és ők
újra csak a félhomályban találják magukat. A különbség annyi, hogy a
mellettük elhúzó új nemzedék kis levelei alatt még sötétebb van, mint anyjuk
alatt volt, mert az óvoda a gyenge maradék fény legnagyobb részét is
felhasználja. Ezért a későn jövők életének világa kialszik, és újra humusszá
válnak.
A felfelé vezető úton további veszélyek leselkednek rájuk. Mihelyt
ugyanis a fényes napsugár gerjeszteni kezdi a fotoszintézist, és elősegíti a
növekedést, a sarjak rügyei több cukrot tartalmaznak. Várakozó állapotban
rágós, keserű pirulák voltak, most ellenben édes praliné lett belőlük
legalábbis az őzek szemszögéből. Ezért a facsemeték egy része ezeknek a
növényevőknek esik áldozatul, amelyek a pótkalóriákkal mentik át magukat a



következő télre. Mivel azonban a sereg óriási, még mindig marad elegendő
kis fa, amely tovább kapaszkodik felfelé.
Ott, ahol néhány évre hirtelen több lesz a fény, szerencsét próbálnak a
virágos növények, köztük a búbos lonc is. Indáival kapaszkodik felfelé a kis
törzseken, miközben mindig szépen jobbra (vagyis az óramutató járásával
megegyezően) tekergőzik. Így lépést tarthat a fautánpótlás növekedésével, és
virágaival a nap felé nyújtózkodhat. Igaz, tekergő hajtásai az évek során
belenőnek a kéregbe, és fokozatosan megfojtják a kis fát. Nos, ez is szerencse
kérdése. Vajon az öreg fák koronasátra egy idő után újra bezáródik? Ez
esetben a búbos lonc elhal, és mindössze hegek maradnak vissza. Ha ellenben
a fényár hosszabb időn át megmarad, talán azért, mert az elhalt anyafa
különösen nagy volt, és ennek megfelelő méretű rés alakult ki, akkor a
megtámadott fiatal fa megfullad. Ezt követően csak számunkra, emberek
számára okoz örömet, mert a fatest furcsán csavarintott sétabottá dolgozható
fel.
Aki minden nehézséggel megbirkózott, és szépen, karcsún növekszik
tovább, annak legkésőbb 20 év múlva mindenképpen újabb buktató teszi
majd próbára a türelmét. Ennyi ideig tart, míg az elhalt anyafa szomszédjai
ágaikkal belenőnek a résbe. Ők is élnek a kínálkozó lehetőséggel, hogy öreg
napjaikra valamennyi kis pluszhelyet találjanak, ahol a fotoszintézist
végezhetik, és kiépíthetik koronájukat. Ha a legfelső emeleten minden
összenő, akkor odalenn megint sötét lesz. A fiatal bükkök, jegenye- vagy
lucfenyők még csak az út felét tették meg, és most újból várakozniuk kell,
míg a nagy szomszédok valamelyike bedobja a törülközőt. Ez eltarthat
évtizedekig, mindenesetre ebben a stádiumban a kocka el van vetve.
Mindazokat, akik eljutottak eddig a középső emeletig, már nem fenyegetik
versenytársak. Ők már a koronahercegek és -hercegnők, akik a következő
adandó alkalommal végre felnőtté válhatnak.



A fák illemkódexe
Az erdőben a fák számára létezik egy íratlan illemkódex. Ez megszabja, hogy
az őserdő igazi tagjaként hogyan kell festenie egy fának, miként kell
viselkednie. Egy engedelmes, kifejlett lombhullató fapéldánynak a
következőképpen kell kinéznie: a törzse legyen nyílegyenes, a farostok
fussanak benne egyenletesen. Gyökerei terjedjenek szét szépen,
szimmetrikusan minden irányba, a fa alatt pedig törekedjenek a mélybe. A
törzsből kiinduló oldalágai fiatalkorában feltehetően igen vékonyak voltak,
de már régen elhaltak, és a hegeket friss kéreg és új fa fedte be, így a látvány
egy hosszú és sima oszlop. Csak a felső végén képződik erős ágakból egy
egyenletesen kiterjedő korona, amely – akár az ég felé kinyújtott karok
ferdén felfelé mutatnak. Egy ilyen ideális fa nagyon magas kort érhet meg. A
tűlevelűeknél hasonló szabályok vannak érvényben, azzal a különbséggel,
hogy a koronaágaknak szabad vízszintben lenniük, vagy hajolhatnak enyhén
lefelé is.
És mire jó mindez? Netán a fák titokban esztétikai érzékkel is
rendelkeznének? Ezt sajnos nem tanúsíthatom, de az ideális küllemnek
nagyon is megvan a maga oka: a stabilitás. A kifejlett fák nagy koronái ki
vannak téve a viharos szélnek, a heves záporoknak és a súlyos hótehernek.
Ezeket az erőket csillapítani kell, és a törzsön keresztül tovább kell vezetni a
gyökerekhez: nekik kell a teher jelentős részét viselniük, megakadályozva,
hogy a fa kidőljön. Ehhez szilárdan belekapaszkodnak a talajba és a kövekbe.
Az orkán átirányított ereje akkora energiával cibálhatja a fa tövét, amely akár
200 tonna húzóerőnek is megfelelhet.12 Ha valahol a fában van egy gyenge
pont, akkor repedések keletkezhetnek rajta, a legrosszabb esetben pedig a
törzs és vele az egész korona kettétörhet. Az egyenletes formájú fák a fellépő
erőhatásokat éppennyire egyenletesen csillapítják is, amennyiben
mindenhová elvezetik és a testükben elosztják őket.



Ha ellenben valaki nem tartja magát ezekhez a szabályokhoz, nehézségei
támadhatnak. Ha például a törzs meghajlik, akkor a fa már nyugalmi
állapotban sem panaszmentes. A korona irdatlan súlya nem a törzs teljes
átmérőjén oszlik meg, hanem egyoldalú nyomást fejt ki rá. Hogy a fa ne
törjön el, itt erősítés kell, ami megmutatkozik a különösen sötét évgyűrűkön
(e helyeken kevesebb a levegő, és több faanyag raktározódott el). Még
kedvezőtlenebb a helyzet, ha két fő hajtás alakul ki. Az ilyen fákat nevezzük
villás elágazásúaknak. Ezekben az esetekben a törzs egy bizonyos
magasságban kettéágazik, és a továbbiakban minden duplán nő tovább.
Heves széllökések esetén a fának ez a két része – hiszen mindkettőnek
megvan a maga koronája – egymástól eltérően hajladozik, amivel igen nagy
megterhelésnek teszi ki a kettéágazás helyét. Ha ez az átmeneti terület olyan,
mint egy hangvilla, azaz „U” alakú, akkor legtöbbször semmi sem történik.
Ám nagy a baj, ha a villás elágazás „V” alakú, vagyis túlságosan hegyes
szögben fut össze. Ekkor legmélyebb pontján, ahonnan a két résztörzs
kiágazik, újra meg újra felszakad. Mivel ez igencsak fájdalmas a fa számára,
a további beszakadás megakadályozására faanyagából vastag dudorokat
képez. Ez persze a leggyakrabban hiábavaló, és az adott helyen állandó a
folyadékszivárgás, amit a baktériumok feketére színeznek. Ráadásul még a
víz is összegyűlik benne, behatol a repedésbe, és korhadást idéz elő. Sok
villás fa ezért egy napon kettétörik, és a stabilabb fele marad talpon. Ez a fél
fa aztán még néhány évtizeden át életben maradhat, de sokkal tovább nem. A
hatalmas nyitott sebfelület már nem képes begyógyulni, ebből adódóan pedig
a gombák szép lassan felfalják a belsejét.
Egyes fák törzsük megformálásához mintha a banánt szemelték volna ki
példaképként. Lent nagyon rézsútosan nőnek, és mintha csak később vennék
felfelé az irányt. Fütyülnek a fák illemtanára, és ezzel szemlátomást mások is
vannak így. Gyakran egész erdőszakaszok viselkednek így. Vajon
érvénytelenné váltak itt a természet törvényei?
Épp ellenkezőleg. A környező természet az, amely ilyen növekedési
formákra kényszeríti a fákat. Például a hegyek magas fekvésű részein, nem
sokkal a felső erdőhatár előtt. Télen a hó többnyire méteres magasságú, és
gyakran megcsuszamlik. Még csak nem is kell lavinának lennie, hiszen a hó



nyugalmi állapotban is csúszik a völgy felé – szép lassan, a szemünk számára
érzékelhetetlenül. Ennek során meghajlítja a fákat, legalábbis a fiatalokat. A
kisebbeknél ez nem tragikus: a hóolvadást követően egyszerűen újra
kiegyenesednek anélkül, hogy bármilyen sérülést szenvedtek volna. A
serdülőkorúaknál ellenben, amelyek éppen hogy megnőttek néhány méter
magasra, megsérül a törzs. A legrosszabb esetben eltörik, ha nem, marad a
rézsútos helyzet. Ebből a helyzetből próbálnak meg a fák újból visszakerülni
a függőleges irányba. És mivel egy fa csak a csúcsán képes a növekedésre, a
lenti, ferde vége megmarad ebben a pozícióban. A következő télen a hó a
fákat megint valamennyire megdönti, az azt követő évben pedig a hajtás
ismét csak függőlegesen felfelé mutat.
Ha ez a játék sok-sok éven át folytatódik, fokozatosan egy szablyaszerűen
hajlott fa alakul ki. Csak a gyarapodó életkorral válik a vastag törzs annyira
stabillá, hogy a normális hómennyiség ne okozzon már semmilyen bajt. Az
alsó szablya alak megmarad, miközben a törzs felső része zavartalanul
fejlődik szép egyenesen – mint a szabályos fák.
Hasonló dolog megeshet a fákkal hó nélkül is, igaz, szintén lejtőn,
hegyoldalon. Az ok itt olykor maga a talaj, amely sok-sok éven át elképesztő
lassúsággal csúszik lefelé, a völgy irányába. Gyakorta csak néhány
centimétert tesz meg. A fák lassan csúsznak vele együtt, és megdőlnek,
miközben egyidejűleg továbbra is nőnek felfelé.
Igen szélsőséges formában figyelhető meg ez a jelenség Alaszkában és
Szibériában, ugyanis itt a klímaváltozás folyamatában a permafroszt, az
örökké fagyott talaj felenged. A fák elveszítik tartásukat, a latyakos talajon
képtelenek egyenesen állni. És mivel minden fa más-más irányba dől, úgy
fest az erdő, mintha tántorgó részegek sokasága lepte volna el a környéket.
Innen ered a „részeg fa” kifejezés, melyet a kutatók használnak.
Az erdőszéleken már nem olyan szigorúak a törzsek egyenes növésének
szabályai. Itt jöhet a fény oldalról, egy rét vagy egy tó felől, amelyen
értelemszerűen nem nőnek fák. A kisebb példányok lentről kikerülhetik a
nagy fákat, hogy a nyílt térség felé növekedjenek. Különösen a lombos fák
képesek szélsőségesen ferde törzsükkel, koronájukat akár tízméteres
távolságban is odébb helyezni: ilyen esetekben fő hajtásuk szinte vízszintesen



kanyarodik el. Természetesen a fa ezzel a törést kockáztatja, például akkor,
ha sok hó esik, és az emelőtörvény megköveteli a maga sarcát. Igen ám, de a
megrövidült élet a szaporodáshoz elegendő fénnyel még mindig jobb a
semmilyennél. Míg a legtöbb lombhullató fa kihasználja ezeket az esélyeket,
a legtöbb tűlevelű makacs. Nőni egyenesen kell, és punktum! Mindig szépen,
leküzdve a föld vonzerejét, vagyis nyílegyenesen felfelé, hogy a törzs alakja
tökéletes formájú és stabil maradjon. Csak az erdőszélen, az oldalsó ágak
lehetnek észrevehetően vastagabbak és hosszabbak a fény irányába. Ez
minden. Egyedül az erdeifenyő kíváncsi, és helyezi sóvárgón odébb a
koronáját. Nem csoda, hogy ez a tűlevelű fajta az, amelynek ágai a
leggyakrabban roskadnak össze a hó súlya alatt.



Faiskola
A fák nehezebben tűrik a szomjúságot, mint az éhséget, mert ez utóbbit
bármikor enyhíthetik. Akárcsak a pék, akinek mindig van elegendő kenyere,
a fotoszintézissel a fák azonnal véget vethetnek a gyomorkorgásnak. Víz
nélkül ugyanakkor a legjobb pék sem képes sütni semmit, és nedvesség
hiányában a fáknál is vége a tápanyagtermelésnek. Egy kifejlett bükk naponta
több mint 500 liter vizet képes az ágain és a levelein keresztüláramoltatni, és
mindaddig, amíg alulról van elegendő utánpótlás, ezt meg is teszi.13
Mindamellett a talajnedvesség hamar kimerülne, ha nyaranta mindez nap
mint nap megismétlődne. A meleg évszakban az utánpótláshoz, ahhoz, hogy
a kiszáradó talaj ismét feltöltődjék, túl kevés eső esik. Ezért a feltankolás
télen folyik: ilyenkor bőséges a csapadék, és a felhasználás ebben az időben
nullára esik vissza, hiszen szinte az összes növény szünetet tart.
A föld alatt tárolt tavaszi csapadékkal együtt az összegyűjtött eső
rendszerint nyár elejéig kitart. De ezt követően sok évben már kevésnek
bizonyul. Egy kéthetes, eső nélküli hőhullám elegendő ahhoz, hogy a legtöbb
erdő szorult helyzetbe kerüljön. Ez különösen azokra a fákra igaz, amelyek
vízzel különösen jól ellátott talajon állnak. A fogyasztásban nem ismernek
korlátokat, pazarlóan bánnak a folyadékkal. Leggyakrabban épp a legerősebb,
legnagyobb példányok azok, amelyeknek egyszer még vezekelniük kell ezért.
Erdészkerületemben főleg a lucfenyők repednek meg ilyen esetekben. Igaz,
nem mindenütt repedeznek, csak a törzsükön. Ha a talaj kiszáradt, de a
tűlevelek odafent a koronában ennek dacára még többet kívánnak, akkor a
kiszáradt fában egyszerűen túl nagy lesz a feszültség. Recseg-ropog, majd a
kérgen méteres repedés jelenik meg. A mély repedés a szövetekig hatol, és
súlyosan megsebesíti a fát. A hasadékon át ugyanis nyomban gombaspórák
jutnak be a fa legbelsejébe, és megkezdik pusztító munkájukat. A következő
években a fenyő megpróbálja ugyan begyógyítani ezt a sebet, de az újra meg



újra felszakad. Már messziről felismerhető a fekete, gyantás csatorna, amely
ennek a fájdalmas folyamatnak a hírnöke.
És ezzel máris megérkeztünk a faiskolába. Itt sajnos még mindig
bizonyos mértékig az erőszak az úr, hiszen a természet szigorú tanár. Aki
nem elővigyázatos és nem alkalmazkodik, annak szenvednie kell. Repedések
a fatestben, a kéregben, a rendkívül érzékeny kambiumban: sokkal rosszabb
egy fa számára már nem is történhet.14 Reagálnia kell, mégpedig nem csak
azzal, hogy megpróbálja bezárni a sebhelyet. Ettől fogva jobban beosztja a
vizet, nem pumpálja fel rögtön tavasszal tekintet nélkül a veszteségekre az
összes nedvességet, amit a talaj biztosít. A fák szabályszerűen gyarapítják
tudásukat, és a továbbiakban meg is őrzik ezt az új, takarékos
viselkedésmódot, még akkor is, ha a talaj kellő mértékben nedves – sose lehet
tudni! Nem csoda, hogy épp a nedvességben gazdag talajon élő lucfenyőket
éri a baj. El vannak kényeztetve. Már egy kilométerrel odébb, a köves, száraz
déli lejtőn egészen másképpen fest minden. Legelőször itt vártam volna, hogy
a nagy nyári szárazság következtében károk keletkezzenek. Ennek az
ellenkezőjét tapasztaltam. Az itt álló szívós aszkéták sokkal többet bírnak,
mint a vízbőségtől elkapatott társaik. Noha itt egész évben sokkal kevesebb
víz áll rendelkezésükre, mert a talaj kevesebbet tárol, és a nap sokkal
erősebben süt, a lucfenyők jól vannak. Lényegesen lassabban nőnek, a kevés
vizet nyilvánvalóan jobban beosztják, és még a szélsőséges éveket is egészen
jól kibírják.
Sokkal nyilvánvalóbb tanulási folyamat saját állóképességük fokozása. A
fák nem szívesen nehezítik meg fölöslegesen helyzetüket. Miért is
fejlesztenének vastag, stabil törzset, amikor kényelmesen rátámaszkodhatnak
a szomszéd fákra? Ameddig ezek állnak, nem történhet nagy baj. Csakhogy
Közép-Európában néhány évente erdei munkások csapata vagy egy
fakitermelő gép jelenik meg, hogy kivágja a fák tíz százalékát. Természetes
erdőkben egy hatalmas anyafa időskori halála következtében a környezete
támaszték nélkül marad. Ekkor rések keletkeznek a koronasátorban, és egyik
másik elkényelmesedett bükk vagy lucfenyő nagy hirtelen elbizonytalanodva
áll ott a maga lábán, azaz a gyökerein. Nos, a fák nem éppen gyorsaságukról
nevezetesek, így aztán eltart vagy három, de akár tíz évig is, mire egy ilyen



átállás után megint biztosan állnak a lábukon. A tanulási folyamatot
fájdalmas mikrorepedések ösztönzik, amelyeket az erőteljes szélben való
hajlongás idéz elő. A fájdalmas helyeken a fáknak erősíteniük kell
csontvázukat. A folyamat rengeteg energiát emészt fel, ami mindenekelőtt a
magassági növekedés kárára megy. Némi vigaszt csak a többletfény nyújt,
amely a szomszéd fa kiesése révén most már a saját koronájukat éri.
Csakhogy az is eltart néhány évig, mire a fa teljesen ki tudja használni a
többletfényt. Eddig ugyanis a levelek félhomályra voltak beállítódva,
ennélfogva nagyon zsengék és különösen fényérzékenyek. Ha a tűző
napsugár közvetlenül éri őket, akkor egy részük elég – még egyszer jaj! És
mivel a következő évben majdan kibomló rügyeket a fa már az előző szezon
tavaszán és nyarán megalapozza, a lombos fák az átállást legkorábban két
vegetációs periódus alatt tudják megvalósítani. A tűlevelűeknek még több
időre van szükségük, mert tűik akár hét évig is az ágakon maradnak. A
helyzetből adódó feszültség csak akkor oldódik, amikor az összes zöld levél
kicserélődik. A törzs vastagsága és stabilitása attól függ tehát, hogy minden
klappol-e. Ez a játék a természetes erdőkben többször is megismétlődhet egy
fa életében. Ha azt a hiányt, amit egy fa kiesése okozott, a többiek kiheverték,
valamennyien olyan szélesre terjesztik ki koronájukat, hogy a fényablak az
erdőben újból bezárul, és megint támaszkodhatnak egymásra. És így
szélességük növelése helyett megint több energiát fektetnek magasságuk
növelésébe, annak jól ismert következményeivel, ha évtizedekkel később a
következő fa kileheli a lelkét.
Térjünk még vissza az „iskola” témájához. Ha a fák képesek tanulni
(márpedig ez jól megfigyelhető), akkor felmerül a kérdés, hogy a megtanult
tudást hol raktározzák el, és honnan hívják újból elő. Utóvégre nincs agyuk,
amely adatbankként működne és irányítaná az összes folyamatot. Ez minden
növényre igaz, ezért egyes kutatók szkeptikusak, és sok erdész utalná a
növényvilág tanulóképességét a fantázia birodalmába. Csakhogy dr. Monica
Gagliano ausztrál kutató ismét hallatta a hangját. A mimózát kutatta, ezt a
trópusi félcserjét. A mimóza azért tökéletes kutatási alany, mert könnyen fel
lehet bosszantani, és laboratóriumi körülmények között könnyebben
vizsgálható a fánál. Érintéskor védekezően összezárják szárnyasan összetett



kis leveleiket. Egy kísérletben egyesével vízcseppet csöpögtettek a növény
lombjára. Eleinte a levelek azonnal riadtan összezárultak, egy idő után
azonban a cserjék megtanulták, hogy a csöpögő nevesség nem veszélyes,
nem jár semmilyen károsodással. Ettől kezdve a levelek a csöpögés ellenére
is nyitva maradtak.
Még meglepőbb volt azonban Gagliano számára, hogy a mimózák még
hetekkel később, további tesztek nélkül is emlékeztek, és alkalmazni is tudták
a leckét.15 Kár, hogy nem tudunk egész bükköket és tölgyeket a
laboratóriumba szállítani, hogy alaposabban utánajárjunk a tanulási
folyamatnak. Ugyanakkor legalább a víz kérdésében ismeretes egy
szabadföldi kutatás is, amely viselkedésük megváltozása mellett valami
másra is fényt derített: ha a szomjúságérzetük felerősödik, a fák kiabálnak.
Az erdőben sétálgatva ebből ugyan semmit sem fogunk hallani, mert az
ultrahangtartományban zajlik. A svájci Szövetségi Erdő-, Hó- és Tájkutató
Intézet (Eidgenössische Forschungsanstalt für Wald, Schnee und Landschaft)
kutatói rögzítik a hangokat, és a következő magyarázatot adják rájuk: ha a
víznek a gyökerektől a levelekig tartó áramlása a törzsben megszakad,
rezgések jönnek létre. Ez tisztán mechanikai folyamat, és valószínűleg nincs
jelentősége.16 Vagy mégis? Csak annyit tudunk, hogyan jönnek létre a
hangok, és ha közelebbről megvizsgáljuk saját hangadásunkat, abban sincsen
semmi különös: a légcsőben áramló levegő rezgésbe hozza a hangszalagokat.
Ámde ha a kattogó gyökerekkel kapcsolatos kutatási eredményekre
gondolok, akkor nagyon is lehetséges, hogy ezek a rezgések sokkal többet
jelentenek, magyarán szomjkiáltások. Sőt lehetnek akár sürgős
figyelmeztetések is a fatársaknak, hogy fogytán a víz.



Együtt könnyebb
A fák társas lények, kölcsönösen segítik egymást. Csakhogy a sikeres
fennmaradáshoz az erdőnek nevezett ökoszisztémában ez nem elég. Minden
fafajta igyekszik a nagyobb térnyerésre, teljesítményének optimalizálására, és
ezzel más fajok kiszorítására. A fény mellett a vízért folytatott harc az, amely
majd eldönti a versenyfutást. A fa gyökerei nagyon jók a nedves talaj
felkutatásában. Felületük megnagyobbítására, valamint hogy a lehető legtöbb
vizet szívják fel, a gyökerek finom kis szőrpihéket növesztenek. Megszokott
körülmények között ez elegendő is, de a több mindig jobb. Így hát a fák már
évmilliókkal ezelőtt szövetkeztek a gombákkal. A gombák különös lények.
Őrájuk nem érvényes élő környezetünk szokványos felosztása állatokra és
növényekre. Definíciójuk szerint a növények élettelen anyagból maguk
állítják elő táplálékukat, azaz teljesen függetlenek. Nem csoda, hogy a
sovány, csupasz talajon előbb a zöld vegetációnak kell megjelennie, és csak
aztán követhetik őket az állatok. Nekik ugyanis az életben maradáshoz
alapvetően más élőlényeket kell elfogyasztaniuk. Mellesleg sem a fűnek, sem
a fiatal fáknak nincs ínyére, ha a tehenek vagy az őzek lakmároznak belőlük.
Mindegy, hogy egy farkas tép-e szét egy vaddisznót, vagy egy szarvas legel-e
le egy tölgyfamagoncot – mindkét eset fájdalommal és pusztulással jár.
A gombák valamiképpen a kettő között lebegnek. Sejtfalaik kitinből
épülnek fel, anyaguk tekintetében tehát inkább a rovarokra hasonlítanak:
növényeknél ez az anyag soha nem fordul elő. Mindamellett nem képesek a
fotoszintézisre, hanem más élőlények szerves vegyületeire vannak utalva,
amelyeket megehetnek. Az évtizedek során a gombafonalak föld alatti
hálózata (micélium) egyre jobban szétterjed. Így például egy gyűrűs
tuskógomba Svájcban majdnem fél négyzetkilométeres területen elterjedt,
kora eléri kereken az egy évezredet.17 Egy másik gombát az USA-ban,
Oregon államban egyenesen 2400 évesre becsülnek, kiterjedése eléri a kilenc



négyzetkilométert, súlya pedig a 600 tonnát.18 Ilyenformán a gomba a föld
legnagyobb ismert élőlénye. Az imént említett óriások ugyanakkor a fák
ellenségei, mert „zsákmányszerző” útjuk során, amikor ehető szövetek után
kutatnak, elölik őket.
Nézzünk inkább békésebb fa-gomba párosok után. Egy-egy fa megfelelő
gombafajának fonalzata révén – ilyen például a tölgy számára a vörösbarna
tejelőgomba – a fa megsokszorozhatja hatékony gyökérfelszínét, azaz
számottevően több vizet és tápanyagot képes magába szívni. Azokban a
növényekben, amelyek gombapartnerekkel működnek együtt, kétszer annyi
létfontosságú nitrogén és foszfor található, mint azokban a példányokban,
amelyek csak saját gyökereikkel szívják fel a tápanyagot a talajból. Hogy
létrejöjjön a partneri kapcsolat a több mint ezer faj valamelyikével, a fának
nagyon nyitottnak kell lennie. Mégpedig a szó legszorosabb értelmében,
ugyanis a gombafonalak belenőnek a zsenge finomgyökerekbe. Nem tudjuk,
hogy ez fájdalmas-e, de mivel a folyamat kívánatos, feltételezem, hogy a
fákban inkább kellemes érzéseket vált ki. Bárhogy álljon is a dolog, innen
fogva a két partner együttműködik. A gomba nemcsak a gyökérzeten hatol át
és fogja körbe, de fonalzatával az erdő környező talaját is pásztázza. Ennek
során átlépi a gyökerek megszokott terjeszkedési területét, és átnő más
fákhoz is. Itt kapcsolatba lép más gombapartnerekkel és azok gyökereivel.
Igazi hálózat jön így létre, amelyen keresztül most már gondtalanul folyhat a
tápanyag- (lásd a „Szociális hivatal” című fejezetet), sőt az információcsere
is, például egy közelgő rovartámadásról.
A gombák ilyenformán tekinthetők akár az erdő internetjének is. Persze
az efféle kábelfektetésnek megvan a maga ára. Mint tudjuk, ezek a lények
más fajok tápanyagaira szorulnak, mert sok mindenben inkább az állatokra
hasonlítanak. Táplálékbevitel nélkül egyszerűen éhen pusztulnának. Vagyis
fizetségként cukorra és más szénhidrátokra tartanak igényt, amit a
partnerfának kell szállítania. Mindamellett, ami az igényeik kielégítését illeti,
a gombák éppenséggel nem válogatnak az eszközökben. Szolgálataikért a
teljes termelésnek akár az egyharmadára is igényt tarthatnak!19 Logikus, hogy
ilyen függőségi helyzetben senki sem szeretne a véletlenre bízni semmit. Így
aztán a finom fonatok kezdik megdolgozni az általuk bevont gyökérvégeket.



Előbb hallgatóznak, mi minden mesélnivalójuk van a fáknak föld alatti
nyúlványaikon keresztül. Aszerint, hogy az elmondottak hasznosak-e
számukra, a gombák növényi hormonokat kezdenek termelni, amelyek
szándékuk szerint szabályozzák a sejtnövekedést.20 A cukorral történő bőkezű
fizetség fejében van még néhány kiegészítő juttatás, ilyen például a
nehézfémek kiszűrése. Ezek semmiképpen sem tennének jót a gyökereknek,
de a gombáknak nem árthatnak. A kiválasztott káros anyagok aztán minden
ősszel felbukkannak a szép termőtestekben, amelyeket vargányaként vagy
barna tinóruként hazaviszünk. Nincs mit csodálkozni azon sem, hogy például
a radioaktív cézium, amely az 1986-os csernobili reaktorkatasztrófa óta még
mindig benne van a földben, leginkább a gombákban található meg.
Egészségügyi szolgáltatások is vannak a kínálatban. Legyen szó
baktériumtámadásról vagy pusztító gombatársakról, az érzékeny fonalhálózat
elhárítja az összes betolakodót. Fáikkal együtt a gombák, mindaddig, amíg jól
érzik magukat, akár sok száz évet is megérhetnek. Ha ellenben mondjuk
légszennyező anyagok miatt megváltoznak környezeti feltételeik, akkor
elpusztulnak. Partnereik azonban nem sokáig gyászolnak, egyszerűen egy
másik fajra bízzák magukat, amely ekkor berendezkedik a lábuknál. Gombák
tekintetében minden fának több lehetősége van, és csak ha a legutolsó is
elpusztul, akkor fordul igazán komolyra a helyzet. A gombák e szempontból
még érzékenyebbek. Sok faj maga keresi ki a számára megfelelő fát, és ha
egyszer lefoglalta magának, akkor már jóban-rosszban összefonódik vele.
„Gazdaspecifikus” – így nevezik a csak a nyírfát vagy csak a vörösfenyőt
kedvelő fajok tulajdonságát. Mások, így a rókagomba, sokféle fával kijönnek:
legyen szó tölgyről, bükkről vagy lucfenyőről, a lényeg az, hogy legyen egy
kis hely még számukra a föld alatt. Márpedig a konkurencia nagy: csak a
tölgyerdőkben száznál több különböző faj él, amelyek részben ugyanazoknak
a fáknak a gyökerein fordulnak elő. Viszont a tölgyeknek nagyon is hasznos
ez, hiszen ha például a környezeti feltételek megváltozása miatt kidől az
egyik gomba, a következő pályázó már ott áll az ajtó előtt.
Mint azonban a kutatók kiderítették, a gombák sem élnek teljesen
bebiztosítás nélkül. Így nemcsak egyetlen faj, hanem különböző fafajok
szövedékei is összekapcsolódnak egymással. A radioaktív szén, amellyel a



tudósok beoltottak egy nyírfát, a talajon és a gombák összefonódása révén
egy szomszédos duglászfenyőbe vándorolt. Jóllehet a felszín felett a fafajok
késhegyre menő küzdelmet vívnak egymással, és még a gyökértérben is
igyekeznek kiszorítani egymást, a gombák mintha nagyon is ügyelnének az
egyensúlyra. Azt egyelőre nem sikerült tisztázni, hogy valóban idegen
gazdafákat akarnak-e támogatni, vagy segítségre szoruló gomba fajtársaikat
(amelyek aztán továbbítják ezt a fájuknak). Van egy olyan sejtésem, hogy a
gombák egy kicsit tovább „gondolkodnak”, mint nagy növésű partnereik. Ez
utóbbiak között az összes faj harcol a többi ellen. De tegyük fel, hogy hazai
bükkjeink az összes erdőben végső győzelmet aratnak – vajon igazi
előnyökkel jár ez? Mi történne, ha netán egy újonnan felbukkanó kórokozó
megtámadná és elpusztítaná a legtöbb fát? Nem lenne előnyösebb, ha
bizonyos arányban más fajok is képviselve lennének? A tölgyek, juharok,
kőrisek vagy jegenyefenyők tovább növekednének, gondoskodnának a
szükséges árnyékról, amelyben a fiatal bükköknek egy újabb nemzedéke
csírázhatna ki és nevelkedhetne fel. A sokféleség az őserdő biztosítéka, és
mivel a gombák is nagyon rászorulnak az állandó feltételekre, egyetlen fafaj
túlságosan sikeres térnyerését a föld alatt újra kiegyenlítik, amennyiben
megvédik és támogatják a többit, nehogy teljesen kipusztuljanak.
Ha minden segítség ellenére a viszonyok szűkössé válnak a gomba és a fa
számára, akkor a gomba radikalizálódhat, mint azt a sima fenyő és partnere, a
Laccaria bicolor, a kétszínű pénzecskegomba esete mutatja. Nitrogénhiány
esetén ez utóbbi halálos mérget bocsát a talajba, amitől az olyan piciny
lények, mint az ugróvillások, elpusztulnak, és a testükben megkötött
nitrogént felszabadítják. Önkéntelenül trágyává változnak a fák és a gomba
számára.21
Ugyan már bemutattam a fák legfontosabb segítőit, de van még belőlük
egy egész sor. Itt lennének például a harkályok. Igazi segítőknek nem
nevezném őket, de legalább részben mégis hasznosak a fák számára.
Igencsak kínossá válik a helyzet, amikor például a szú megtámadja a
lucfenyőket. A kis rovarok olyan gyorsan szaporodnak, hogy a legrövidebb
időn belül képesek egy fát elpusztítani, mivel elfogyasztják a kérge alatti
létfontosságú réteget, a kambiumot. Ha egy nagy fakopáncs, más néven



tarkaharkály megneszeli ezt, tüstént a helyszínen terem. Akárcsak egy
nyűvágó az orrszarvú hátán, le-föl mászik a törzsön a nagy étkű, zsíros, fehér
lárvák után kutatva. Csőrével aztán kiráncigálja a lárvát (a fa számára ez nem
valami kellemes érzés), miközben nagy kéregdarabok is a földre hullnak.
Olykor azonban épp ezzel tudja elhárítani a további károkat a lucfenyőktől.
És ha történetesen a fa e procedúrát követően nem is marad talpon, a fajtársait
mégiscsak sikerül megvédenie, mert a repülésre kész rovarok nem kelnek ki a
törzséből.
Mindamellett a harkályt a fa hogyléte a legkevésbé sem izgatja, mint azt a
költőüregeken különösen jól megfigyelhetjük. Gyakran egészséges
példányokon készíti el ezeket, amihez a fát fel kell törnie és súlyosan meg
kell sebesítenie. Igaz ugyan, hogy a harkály sok fát megszabadít a
kártevőktől, így a tölgyeket a díszbogárfélék lárváitól, ám ez inkább csak a
véletlen műve. A díszbogarak a száraz években veszélyessé válhatnak a
szomjazó fák számára, amelyek ilyenkor nemigen vannak abban a
helyzetben, hogy védekezhetnének a támadókkal szemben. A megmenekülést
az ártalmatlan nagy bíborbogár hozhatja, amely kifejlett állatként levéltetű
anyagcseretermékekkel és növényi nedvekkel táplálkozik. Utódainak
ellenben húsra van szüksége, és ezt a lombos fák kérge alatt élő rovarlárvák
formájában szerzi be. Nem egy tölgy ezeknek a bíborbogaraknak köszönheti
megmenekülését, amelyek mellesleg sokszor maguk is szorongatott helyzetbe
kerülnek: ha ugyanis az összes bogárcsemetét elfogyasztották, a lárvák
nekiesnek a saját fajtájuknak.



Titokzatos vízszállítás
Hogyan jut fel a víz a talajból a levelekhez? Számomra ez a kérdés az erdő
témájával kapcsolatos tudomány aktuális állásának jelképe. A vízszállítás
ugyanis aránylag könnyen kutatható jelenség, amely legalábbis a
fájdalomérzet vagy a kommunikáció kutatásánál egyszerűbb. És mivel oly
banálisnak tűnik, az egyetemeken eddig igencsak szimpla magyarázatokkal
hozakodtak elő az oktatók. Nagy örömmel vitatkozom erről újra és újra a
diákokkal. A bevett válaszok a következők: a kapillárishatás, azaz a
hajszálcsövesség erői érvényesülnek, továbbá a transzspiráció, azaz a
párologtatás. Az előzőt nap mint nap megfigyelhetjük reggeli közben. A
kapilláris erőhatás révén kúszik fel a kávé a csésze szélén néhány millimétert
– e nélkül a jelenség nélkül a folyadéktükörnek teljesen vízszintesnek kellene
lennie. Minél szűkebb az edény, annál magasabbra tud benne a folyadék a
nehézségi erő ellenében felkapaszkodni. És a lombos fák „vízvezetékei”
valóban nagyon szűkek: alig érik el a 0,5 millimétert. A tűlevelű fák még
inkább visszavesznek az átmérőből, és mindössze 0,02 milliméteresek.
Ugyanakkor ez még messze nem elégséges magyarázat ahhoz, hogyan jut el a
víz 100 méternél magasabb fák koronájába, hiszen az erőhatás még a
legvékonyabb csövecskékben is legfeljebb egy méterre elegendő.22
Itt van azonban még egy jelölt: a párologtatás. A levelek és a tűlevelek a
nyári fél évben a légzéssel rendesen párologtatják a vizet; ez a mennyiség egy
kifejlett bükk esetében naponta elérheti a több száz litert is. Ezzel olyan
szívóhatás keletkezik, amely a vezetékeken keresztül a magasba emeli a
vízutánpótlást. Mindez persze csak akkor lehetséges, ha a vízoszlop nem
szakad meg. A molekulák a kohéziós erő révén egymáshoz tapadnak, és így,
egymás mellé sorolódva, mihelyt a levélben a párolgás következtében
szabaddá válik egy hely, valamennyivel magasabbra húzzák egymást. Mivel
pedig még ez sem lenne elegendő, az ozmózis is bekapcsolódik a folyamatba.



Ha az egyik sejtben a cukorkoncentráció nagyobb, mint a szomszédosban,
akkor a falon keresztül víz folyik az édesebb oldathoz mindaddig, amíg a
százalékos arány mindkettőben egyforma nem lesz. És ha ez a folyamat
sejtről sejtre így megy egészen a koronáig, akkor a víz végül a magasba
kerül. Hm. A legnagyobb nyomást a fákban tavasszal, nem sokkal
lombfakadás előtt mérhetjük. Ilyenkor a víz olyan erővel áramlik a törzsbe,
hogy ezt egy sztetoszkóppal akár mi magunk is meghallgathatjuk. Az USA
északkeleti részein ezt a jelenséget a cukorjuhar szirupjának begyűjtésekor
hasznosítják; a fákat gyakran már a hóolvadáskor megcsapolják. A
közkedvelt nedvet csak ilyenkor lehet kinyerni.
Ebben az időszakban ugyanakkor a lombhullató fák ágain még nincs
levél, következésképpen nincs semmi, ami párologhatna. A transzspiráció
mint hajtóerő ilyenformán kiesik. A kapilláris erők is csak korlátozottan
érvényesülhetnek, mert a már említett egyméteres magasságig ható erő
gyakorlatilag elhanyagolható. Igen ám, de a törzs ilyenkor mégis
szabályszerűen teleszívja magát vízzel. Maradna még az ozmózis, csakhogy
az is valószerűtlennek tűnik számomra. Elvégre az ozmózis csak a
gyökerekben és a levelekben hat, nem így a törzsben amely nem sejtek
egymáshoz sorolódásából, hanem hosszú, folytonos vezetékekből áll. Akkor
most mi a helyzet? Nem tudjuk. Az újabb kutatás mindamellett kiderített
valamit, ami legalábbis a transzspiráció és a kohéziós erő hatását kétségbe
vonja. A Berni Egyetem, a WSL Szövetségi Kutatóintézet és a zürichi
Szövetségi Műszaki Főiskola kutatói alaposabban odafigyeltek, pontosabban
a szó legszorosabb értelmében hallgatóztak. Főleg éjszaka érzékeltek halk
morajlást. Ilyenkor található a legtöbb víz a törzsben, mert a korona szünetel
a fotoszintézissel, és alig párologtat. Ezért a fák szabályosan feltöltik
magukat, ami akár még a törzs megvastagodásával is együtt járhat. A víz a
belső vezetékekben gyakorlatilag áll, semmi sem folyik. De honnan jönnek
mégis a zörejek? A kutatók feltételezik, hogy aprócska CO2-buborékokról
van szó, amelyek a kicsi, vízzel teli csövecskékben képződnek.23 Buborékok
a vezetékekben? Ez azt jelenti, hogy a folyamatos vízpálya ezerszeresen is
meg-megszakad, és így mind a transzspiráció, mind a kohézió, mind a
kapilláris erő tulajdonképpen bajosan járulhatna hozzá a víz továbbításához.



Számos kérdés marad megválaszolatlanul. Talán szegényebbek lettünk egy
lehetséges magyarázattal, de az is lehet, hogy egy további rejtéllyel
gazdagodtunk. Vagy ez nem legalább annyira szép?



A fák vállalják korukat
Mielőtt az életkorról kezdenénk beszélni, tegyünk egy kis kitérőt a „bőr”
témaköréhez. A fák és a bőr? Közelítsük meg a jelenséget az ember felől. A
bőr az a felület, amely védi belső szerveinket a külvilágtól, visszatartja a
folyadékokat, a beleket nem engedi kiesni, és mellesleg gázokat és
nedvességet ad le, illetve vesz fel. Ezenkívül féken tartja a kórokozókat,
amelyek nagyon is szívesen terjednének szét véráramunkban. Ugyanakkor
érzékenyen reagál az érintésre: ez lehet kellemes, felkeltheti a vágyat a
folytatásra, de okozhat fájdalmat is, és ekkor védekezést válthat ki. Bosszantó
módon nem marad egyszerűen ennyiben a dolog, az idő múlásával ez a
bonyolult képződmény lassan egyre petyhüdtebb lesz. Gyűrődések és ráncok
keletkeznek rajta, úgyhogy embertársaink néhány évnyi eltéréssel könnyedén
meg tudják állapítani korunkat.
A szükségszerű megújhodási folyamat sem éppen szívderítő, ha
közelebbről szemügyre vesszük. Mindegyikünk naponta kereken 1,5 gramm
bőrpikkelyt veszít, egy évre vetítve ez több mint fél kilogramm. Még
elképesztőbb a pikkelyek száma: naponta 10 milliárd részecske pereg le
rólunk.24 Ez nem hangzik valami gusztusosan, de szükség van rá, hogy ez a
felszínünket alkotó szerv állandóan a legjobb formában maradjon.
Gyerekkorunkban erre a folyamatra ezenkívül a növekedéshez is szükségünk
van, különben természetes ruhánk egyszer csak szétrepedne.
És mi a helyzet a fákkal? Hasonló. A lényegi különbség pusztán nyelvi: a
bükk, a tölgy, a lucfenyő és társaik bőrét kéregnek nevezzük. A kéreg
azonban pontosan ugyanazt a funkciót tölti be, és védelmezi az érzékeny
belső szerveket az agresszív külvilágtól. Kéreg nélkül a fa kiszáradna, és a
folyadékveszteségen túl mindenekelőtt a gombák remekül
szétbomlaszthatnának mindent, holott az egészséges, nedves fában semmi
esélyük. A rovaroknak is szükségük van a csökkentett nedvességtartalomra,



ép kéreg esetén ezért nincs kilátásuk a sikerre. A fa közel ugyanannyi
folyadékot hordoz a belsejében, mint mi, emberek, ezért érdektelen a
paraziták számára, hiszen egyszerűen megfulladnak benne. Egy lyuk a
kéregben a fa számára legalább olyan kellemetlen, mint számunkra egy seb a
bőrön. Ezért is alkalmaz hasonló mechanizmusokat az efféle
kellemetlenségek elhárítására. Egy nedvekben hiányt nem szenvedő példány
évente másféltől három centiméterig növeli kerületét. Emiatt tulajdonképpen
fel kellene hasadnia a kéregnek. Kellene, de nem hasad, mert ennek
elkerülésére az óriások szintén folyamatosan megújítják kérgüket, ugyanis
hatalmas mennyiségű pikkelyt veszítenek. Testalkatuknak megfelelően ezek a
pikkelyek jóval nagyobbak, és elérhetik akár a 20 centimétert is. Figyeljük
meg egyszer szeles, esős időben a törzsek alatti talajt. Ott hevernek szanaszét
a levetett kéregdarabok; az erdeifenyők esetében különösen jól felismerhetők
vöröses színükről.
Nem mindegyik fa hámlik azonban ugyanúgy. Vannak fajok, amelyek
folyamatosan hámlanak (emberi megfelelőiknek ilyen mennyiség esetén
korpásodás elleni sampont ajánlanának), de vannak olyanok is, amelyek csak
nagyon visszafogottan potyogtatják hámpikkelyeiket. Hogy ki mit és hogyan
csinál, megfigyelhetjük a kéregcserepeken. Ez a kéregnek egy külső, már
elhalt rétege, amely kifelé érzéketlen páncélt képez. A kéregcserepek
jellegzetes jegyeket hordoznak, általuk jól megkülönböztethetők a különböző
fajok. Igaz, ez csak az idősebb példányoknál érvényes, mert az
ismertetőjegyek a repedések megformálódására vonatkoznak, mondhatnánk
úgy is, hogy a ráncokra vagy a gyűrődésekre. Fiatal fáknál, legyen szó
bármilyen fajról, a kéreg sima, akár a baba bőre. Ahogy öregszenek,
fokozatosan (lentről kezdődően) kialakulnak a redők, amelyek aztán az évek
múlásával állandóan mélyülnek. Hogy ez a folyamat milyen gyorsan zajlik,
az az adott fajtól függ. Az erdeifenyőknél, a tölgyeknél, a nyíreknél és a
duglászfenyőknél hamar megkezdődik, míg a bükkök és a jegenyefenyők
nagyon sokáig simák maradnak. Ennek oka valójában a pikkelyhámlás
gyorsasága. A bükknél, amelynek ezüstszürke kérge 200 éves koráig sima
marad, a megújhodás aránya nagyon magas. Kérgük így vékony marad,
pontosan megfelel mindenkori életkoruknak, illetve átmérőjüknek, nem kell



hogy repedések keletkezzenek a táguláshoz.
Hasonló a helyzet a jegenyefenyőnél is. Az erdeifenyő és társai ellenben
hosszasan piszmognak felszínük megújításával. Valahogy nincs ínyükre,
hogy megváljanak haszontalan terhüktől, de talán a többletbiztonság is
szerepet játszik ebben, amit egy vastagabb páncél nyújt. Bárhogy álljon is a
dolog, olyan lassan hámlanak, hogy egy sokkal vastagabb kéregcserép
keletkezik rajtuk, amelynek a felső rétegei részben akár évtizedesek is
lehetnek. Egy olyan időszakból származnak tehát, amikor a fa fiatal és karcsú
volt. Idősebb korban, növekvő átmérővel ezek a külső rétegek mélyen
felszakadnak, egészen az alsóbb, fiatalabb rétegekig, amelyek – mint a
bükknél – megfelelnek az aktuális kerületnek. Minél mélyebbek tehát ezek a
gyűrődések, annál piszmogóbb a faj. A jelenség a korral még egyszer
jelentősen felerősödik. A bükköt is utoléri ez a sors, mihelyt túllépett életkora
delelőjén, mert ekkor a törzs alján szintén megjelennek a gyűrődések. És
mintha csak világgá akarnák kürtölni: nekigyürkőznek a mohák, hogy
benőjék ezeket a repedéseket. Ott tovább megmarad az utolsó esőzésekből
származó nedvesség, és átitatja a párnákat. Így aztán már messziről meg
tudjuk becsülni egy bükkfaerdő korát: minél magasabbra kúszik fel a törzsön
a zöld növénytakaró, annál idősebb a fa. A fák egyéniségek, a ráncképződés
pedig hajlam. Egyes példányok már fiatalabb éveikben is ráncosabbak, mint
ugyanahhoz a fajhoz tartozó társaik. Van a körzetemben néhány bükk,
amelyet már 100 esztendős korában is tetőtől talpig durva kéregcserép borít.
Erre rendszerint csak 150 évvel később kerülhet sor. Nem tudjuk, hogy ennek
pusztán genetikai oka van-e, vagy a féktelen életmód is közrejátszik benne.
Mindenesetre akad néhány tényező, ami megint csak ránk, emberekre
emlékeztet. A kertünkben álló erdeifenyők kifejezetten mélyen barázdáltak.
Önmagában a kor – százesztendősre taksáljuk őket – nem játszhat szerepet
ebben, éppen hogy maguk mögött hagyták fiatalságukat. 1934 óta különösen
napsütötte helyen állnak, mert ekkor épült erdészlakunk. Ehhez a telek egy
részén kiirtották az erdőt, azóta a megmaradt fenyők több fényhez jutnak.
Több fényhez, több napsütéshez, és több UV-sugárzáshoz. Ez utóbbi az
embernél a bőr öregedését idézi elő, és szemlátomást így hat a fákra is.
Feltűnő ugyanakkor az is, hogy a kéregcserép a nap felé eső oldalon



keményebbé és ezzel rugalmatlanabbá válik, így hajlamosabb a repedésekre.
Az említett elváltozások ugyanakkor visszavezethetők „bőrbetegségekre”
is. Hasonlóan a kamaszkori pattanásokhoz, amelyek az embernél gyakran
élethosszig tartó sebhelyeket idézhetnek elő, a fáknál a kéregtetűnek való
kitettség eredményezheti a felszín érdességét. Ilyen esetekben nem ráncok
alakulnak ki, hanem kis mélyedések és pörsenések ezrei, amelyek a fa
életében már nem tűnnek el. A betegeskedő példánynál ebből gennyesedő,
nedvedző sebek is kialakulhatnak: folyadéktartalmát baktériumok szállják
meg, s így feketén elszíneződik. A bőr éppenséggel nem csak a mi
esetünkben a lélek (vagy hogylétünk) tükre.
Az öreg fáknak az erdő ökoszisztémája szempontjából még egy egészen
különleges szerepük is van. Közép-Európában már nincsenek ősrégi erdők, a
legrégebbi, nagy kiterjedésű faállományok életkora 200 és 300 év között van.
Míg ezek a védett állományok ismét őserdőkké válnak, ahhoz, hogy
megértsük a valóban idős fák szerepét, egy pillantást kell vetnünk Kanada
nyugati partjaira. Itt vizsgálta dr. Zoë Lindo, a montreali McGill Egyetem
kutatója a legalább 500 éves Szitka-fenyőket. Csak ezeken a matuzsálemi
korú példányokon talált a kutatónő az ágakon és az ágvillákban nagy
mennyiségben mohát. A zöld párnákban kékmoszatok telepedtek meg,
amelyek nitrogént fogtak be a levegőből, és úgy átalakították, hogy a fák
felvehessék. Amikor esett, a víz lemosta ezt a természetes trágyát, és akkor a
gyökerek rendelkezésére állt. Eszerint az idős fák trágyázzák az erdőt, ezzel
pedig hozzásegítik utódaikat a jobb kezdéshez. Ők ugyanis még nem képesek
mohát hordozni, mivel az nagyon lassan nő, és csak évtizedekkel később
telepszik meg.25
A kérgen és a mohabevonaton kívül vannak más külső elváltozások is,
amelyekből a fa életkorára következtethetünk. Itt lenne mindjárt a korona, és
nyomban kínálkozik is a párhuzam, mégpedig jómagammal. Legfelül a hajam
ritkás lett, már nem nő úgy, mint ifjúkoromban. A korona legmagasabban
fekvő ágai esetében sincs ez másként. Egy bizonyos időponttól fogva, fajtól
függően 100–300 év után, az éves új hajtások egyre rövidebbek lesznek.
Ezeknek a rövidke hajtásoknak az egymás mellé sorolódása lombos fák
esetében karomszerűen meghajlott ágakat eredményez, amelyek egy reumás



kézre emlékeztetnek. A tűlevelű fák nyílegyenes törzse olyan felső hajtásban
végződik, amely fokozatosan nullára csökken. Míg a lucfenyők megrekednek
ebben az állapotban, a jegenyefenyők széltében növekednek odafent,
úgyhogy a látvány olyan, mintha egy nagy madár ott építette volna meg
fészkét. Érthető, hogy szakmai körökben „gólyafészek-koronának” nevezik
ezt a jelenséget.26 Az erdeifenyőnél ez a folyamat korábban elkezdődik,
aminek az a következménye, hogy a korona egésze a fa időskorában
kiszélesedik, és nincs felismerhető csúcsa. Mindenesetre valamennyi fa
fokozatosan leállítja a felfelé való növekedést. Gyökere és érrendszere már
nem képes magasabbra felpumpálni a vizet és a tápanyagokat, mert ez az
erőfeszítés túlterhelést jelentene számára. Ehelyett a fa egyszerűen csak
testesebb lesz (további párhuzam sok idősebb emberrel...). Ám ezt a
nyugalmi állapotot sem tudja sokáig fenntartani, mert erői az évek múlásával
szép lassan lanyhulnak. Most már nincs abban a helyzetben, hogy biztosítsa
legfelsőbb ágai ellátását, így azok elhalnak. A fák idővel ugyanúgy
elkezdenek apránként összezsugorodni, ahogyan az emberek. A következő
vihar kisöpri a holt ágakat a koronából, és ez után a takarítás után a fa egy
időre valamivel üdébben fest. E folyamat évről évre megismétlődik, és
eközben a korona alig észrevehetően zsugorodik. Ha az összes fenti ág
elpusztul, csak a vastagabbak maradnak vissza. Ezek is elhalnak, de nem
esnek le olyan könnyen. A fa immár nem rejtegetheti magas korát, és
fokozatos sorvadását sem.
Legkésőbb ekkor újra szerephez jut a kéreg. A kis, nedvedző sebek nyílt
ajtók a gombák számára. Ezek pompázatos termőtestekkel adják ország-világ
tudtára diadalmenetüket, amelyek – félbevágott csészealjhoz hasonlatosan – a
törzsre tapadnak, és évről évre nagyobbak lesznek. A fa belsejében áttörnek
minden akadályon, és mélyen egészen a gesztig behatolnak. Ott, fajtától
függően, felfalják az elraktározott cukorvegyületeket, vagy – ami még
rosszabb – a cellulózt és a lignint. Ezzel szétbomlasztják, szétporlasztják a fa
vázát, amely pedig még mindig derekasan, évtizedeken át küzd ez ellen a
folyamat ellen. Az egyre táguló sebtől jobbra és balra új faanyagot képez, és
azt duzzanatszerű, stabilizáló megvastagodások formájában növeszti tovább.
Ez egy ideig még segít megtámasztani a szétmálló testet a heves téli



viharokban. Egy napon azonban csak bekövetkezik a vég: a törzs eltörik, és a
fa életének vége. „Végre”, halljuk szinte a várakozó faifjúságot, amely az
elkövetkező években gyorsan tolakszik felfelé a szétmorzsolódó törzs mellett.
Az erdőnek tett szolgálat azonban a fa életének bevégeztével még mindig
nem ért véget. A korhadó „tetem” még évszázadokon át jelentős szolgálatot
tesz az ökoszisztémában. Erről azonban később esik majd szó.



A tölgy – puhány alak?
A körzetemet járva gyakran látok szenvedő tölgyeket. És egyikük-másikuk
valóban nagyon szenved. Ennek csalhatatlan bizonyítékai a pánikhajtások,
azok a kis ágkötegek, amelyek körös-körül kisarjadnak a törzsön, majd
gyakran gyorsan újra elszáradnak. Azt mutatják, hogy a fa már régóta
agonizál, és félelem kerítette hatalmába. Sok értelme nincs, hogy annyira
lent, mélyen ágakat hajtson. A tölgy ugyanis fénykedvelő fafaj, a
fotoszintézishez világosságra van szüksége. Az alsó szinteken uralkodó
félhomályban a „napellenző ponyvái” szinte semmit nem engednek át, és a
felesleges részeket a fa hamar újra eltávolítja. Egy egészséges fa meg sem
próbálkozik azzal, hogy energiát fektessen ilyen ágak létrehozásába, inkább
odafent, a koronában terjeszkedik tovább. Legalábbis akkor, ha békén
hagyják. Csakhogy a közép-európai erdőkben nem egyszerű a tölgyek
helyzete, mert itt a bükk honos. A saját fajtájával szemben elképesztően
szociális beállítottságú, de csakis azzal szemben. Az idegen fákat
erőszakosan félrehúzódásra készteti. A folyamat egészen lassan és
ártalmatlanul kezdődik, azzal, hogy egy szajkó elás egy bükkmakkot egy
hatalmas tölgy lábánál. Mivel elegendő eleséget rejtett el, a makk érintetlen
marad, és a következő tavasszal kicsírázik. Egészen lassan, csöndben,
titokban növekszik évtizedeken át. Igaz, a kis fának hiányzik az anyja, de
legalább árnyékot biztosít neki az öreg tölgy, és segít a bükkpalántának
abban, hogy szép lassan, egészségben felnövekedjék.
Ami a föld felett felhőtlen összhangnak tűnik, az a föld alatt a túlélésért
folytatott kezdődő küzdelemként lepleződik le. A bükk gyökerei behatolnak
minden hézagba, amit a tölgy nem használ ki. Így befurakodik az öreg
törzsbe is, és megkaparint magának minden vizet és tápanyagot, amit a nagy
fa tulajdonképpen magának rakott félre. Ez lopakodva közeledő gyengülést
eredményez. Kereken 150 év múlva a kis fa már annyira elterjeszkedett, hogy



lassan belenő a tölgy koronájába. Bele, majd további évtizedek elteltével át
rajta és el mellette, mert vetélytársával ellentétben gyakorlatilag egész
életében képes koronájának alakítására és a további növekedésre. Most már a
bükk levelei közvetlenül is napfényhez jutnak, úgyhogy a fa nagy
mennyiségben jut energiához, és továbbterjeszkedik. Pompás koronát
növeszt, amely a faj jellegzetességeinek megfelelően befogja a napfény 97
százalékát. A tölgy ismét az alsóbb emeletre került, ahol levelei hiába
kapkodnak fény után. Cukortermelése drasztikusan visszaesik, tartalékai
elfogynak, és a fa lassan elpusztul. Észreveszi, hogy már nem képes
érvényesülni az erős konkurenciával szemben, soha többé nem sikerül a
magasban hajtásokat hoznia, és felülkerekednie a bükkön. Szorultságában
vagy ijedtében, olyasvalamit tesz, ami megszeg minden szabályt: új ágakat és
leveleket hoz – mélyen lent, a törzsön. Ezek a levelek különösen nagyok és
puhák, kevesebb fénnyel beérik, mint a koronasátorban lévők. Csakhogy a
három százalék édeskevés, a tölgy nem bükk. Pánikhajtásai elszáradnak, és
az értékes, megmaradt energia kárba vész. Az éhen pusztulásnak ebben a
stádiumában a tölgy akár további évtizedekig is megmaradhat, egyszer
azonban feladja. Erői alábbhagynak, olykor azonban a díszbogár megváltást
hoz számára. Petéit a kéregre rakja le, és a kikelő lárvák nem sokat
teketóriáznak, szétrágják a tölgy „bőrét”, ezzel a védtelen fa sorsa
megpecsételődött.
Nos, valóban puhány alak lenne a tölgy? Hogyan lehetséges mégis, hogy
egy ennyire gyenge fa az állhatatosság és a maradandóság jelképe lett?
Bármennyire hátrányban van is a bükkel szemben a legtöbb erdőben, ha
versenytársak nélkül marad, a tölgy rendkívül szívós. Például szabadföldön,
azaz a mi kultúrkörnyezetünkben míg a bükk az otthonos erdei környezet
nélkül alig képes meghaladni a 200 évet, a tölgy a régi parasztgazdaságok
mellett vagy a legelőkön simán elérheti akár az 500-at is. Mély seb
keletkezett a törzsön, vagy villámcsapás következtében egy hosszú repedés?
Az ilyesmi nem tud ártani a tölgynek, mert faanyagát gombagátló anyagok
itatják át, amelyek erőteljesen lassítják a korhadási folyamatokat. A
cserzőanyagok a legtöbb rovart is elriasztják, és mintegy mellékesen ez a
védekezőanyag a bor aromáját is javítja („barrique” bor), amikor a fából



egyszer tölgyfa hordó lesz. Még a súlyosan sérült példányok, letört vastag
ágak is képesek egy pótkorona újbóli kialakítására, mellyel további
évszázadokig elélhetnek. A legtöbb bükkfa ezt nem tudná megtenni, főleg
nem az erdőkön kívül, távol szeretett rokonságától. Ha egy viharban
megsérülnek, a hátralévő élettartamuk legfeljebb néhány évtizedre tehető.
Az én körzetemben is azt bizonyítják a tölgyek, hogy rendkívül kemény
fából faragták őket. Egy különösen meleg déli lejtőn áll néhány fa, amely
gyökereivel a puszta sziklába kapaszkodik. Amikor a nagy nyári hőségben a
kőzet elviselhetetlenül felmelegszik, elpárolognak a nedvesség utolsó
cseppjei is. Télen mélyen behatol a csikorgó fagy, mert hiányzik a széles
földréteg, rajta a vastag, szétrohadó levélréteggel. A leveleket már a
legkisebb szélmozgás is lefújja, úgyhogy mindössze néhány sovány zuzmó
telepszik ott meg, ezek azonban aligha képesek kiegyensúlyozni a
szélsőséges hőmérsékleti ingadozásokat. Az eredmény: a fák, pontosabban a
fácskák egy évszázad elteltével is csak karvastagságúak voltak, magasságuk
pedig alig haladta meg az öt métert. Miközben fajtársaik az otthonos erdei
klímában már a 30 méteren is túl voltak, és tekintélyes törzset fejlesztettek,
ezek az aszkéták kevéssel is beérve kitartanak, és megelégszenek a
cserjestátusszal. De túlélik! Az éhező állapot előnye, hogy más fajoknak itt
már régen fel kellett volna adniuk. Egy nélkülözésekkel teli létnek, amely
ugyanakkor megkímél a más fajokkal való konkurenciaharc gondjaitól,
éppenséggel megvannak a maga előnyei.
Máskülönben a tölgy vastag, cserepes kérge sokkal robusztusabb a bükk
sima, vékony védőrétegénél, és ezzel távol tart magától néhány külső
ellenséget. Ebből még egy német közmondás is született: „Was schert es eine
alte Eiche, wenn sich ein Wildschwein an ihr scheuert?” (Mit érdekli az öreg
tölgyet, ha egy vaddisznó hozzádörgölőzik?)



Szakértők
A fák a legszélsőségesebb helyeken tudnak növekedni. Tudnak?
Kénytelenek! Ugyanis ha a mag egyszer leesett a fáról, a helyét már csak a
szél vagy valamely állat segítségével változtathatja meg. Ha ellenben
tavasszal kicsírázik, a kocka el van vetve. Ettől fogva a magonc egész élete
folyamán ehhez a kis darabka földhöz van kötve, mindent úgy kell vennie,
ahogy jön. És a legtöbb facsemete számára nem alakulnak valami fényesen a
dolgok. Hiszen véletlenszerű találataik sajnos sokszor vesztes sorsjegynek
bizonyulnak. Vagy túl sötét van, például ha fényéhes fafaj, mint a cseresznye
csírázik ki a nagy bükkök alatt. Vagy túl világos, ez éppenséggel a
bükkcsemetékre érvényes, amelyeknek zsenge lombja szabad területen
megég a tűző napsütésben. A mocsaras erdei talajban a legtöbb faj gyökere
rothadásnak indul, míg a száraz homokos talajban szomjan hal. Különösen
szerencsétlenek azok a magvak, amelyek semmilyen tápláló talajt nem
tartalmazó helyeken, sziklán vagy nagy fák ágvilláin landolnak. Sokszor a
szerencse csak rövid ideig tart. Például akkor, amikor letört törzsek magasba
nyúló csonkjain akadnak fenn a magvak. Itt kis fákká fejlődnek, amelyek
gyökereiket a korhadó fába eresztik. Csakhogy legkésőbb valamely rendkívül
száraz nyáron, amikor a már holt fa elpárologtatta az utolsó csepp
nedvességet is, elszáradnak a vélt nyertesek.
Pedig sokuknak ugyanolyan elképzelésük volt az eszményi lakhelyről. A
legtöbb európai fafajta számára ugyanis a komfortérzet kritériumai
ugyanazok. Kedvelik a tápanyagokban gazdag, laza, morzsalékos, több méter
mélységig jól szellőző talajt. És persze legyen a föld, mindenekelőtt nyáron,
kellemesen nedves. Ugyanakkor nem szabad túlságosan felmelegednie sem, a
tél pedig nem lehet túl fagyos. A hóesés legyen mérsékelt, de úgy, hogy
olvadáskor alaposan itassa át a talajt. Az őszi viharokat legjobb, ha egy
előttük magasodó hegyhát csillapítja, az erdő pedig legyen szegény a kérget



és a fatestet megtámadó gombákban és rovarokban. Ha a fák tudnának
eldorádóról álmodni, annak pontosan így kellene festenie. Igen ám, de
néhány kis földdarabot leszámítva ilyen eszményi körülményeket szinte sehol
sem találunk. És ez jót is tesz a fajok sokféleségének. Ugyanis ha Közép
Európa lenne ez a csodaország, a versengést pillanatnyilag szinte kizárólag a
bükk nyerné meg. Ő ugyanis tökéletesen ki tudja aknázni a bőséget, és
minden vetélytársát kiszorítja azzal, hogy egyszerűen átnő a koronájukon, ezt
követően pedig csúcshajtásait a vesztes fa hajtásai fölött hozza.
Aki ilyen erős konkurenciával szemben életben akar maradni, annak
valami mást kell kitalálnia. Az eltérések a faeldorádótól nehézségeket
jelentenek. Aki a bükk mellett akarja megtalálni a maga ökológiai niche-ét,27
annak tudnia kell lemondani. Ökológiai élőhely? Mivel a legtöbb földi élettér
nem nyújt ideális feltételeket, inkább fordított a helyzet. Nehézségekkel járó
élőhelyek garmadával vannak, aki ott eligazodik, az hatalmas területeket
hódíthat meg. Valami ilyesmit tett a lucfenyő. Mindenhol gyökeret verhet,
ahol a nyarak rövidek, a telek pedig csikorgóan hidegek – a messzi északon
vagy a mi hegységeinkben a felső erdőhatár közelében. Mivel Szibériában,
Kanadában vagy Skandináviában a vegetációs periódus gyakran mindössze
néhány hétig tart, a bükk ott még a lombfakadáson sem lenne túl, mire az
idénynek már vége is lenne. Mindamellett a telek annyira cudarul hidegek,
hogy a vége felé már elfagyás lenne belőle. Márpedig a lucfenyő épp ebben
szerezhet pontokat. Tűiben és kérgében illóolajokat tárol, melyek egyfajta
fagyvédelemként szolgálnak. Így aztán nem kell megszabadulnia zöld
pompájától, a hideg évszakban egyszerűen az ágakon hagyja. Mihelyt
tavasszal felmelegszik az idő, kezdődhet a fotoszintézis. Minden nap számít,
és ha csak néhány hétig folyhat is a cukor- és faanyagtermelés, a fa évről évre
növekedhet néhány centimétert. Azonban ha a tűk a fán maradnak, azzal
komoly kockázat is jár. Megül rajtuk a hó, és hatalmas terhet növelhet, amely
alatt a fa letörhet. Ennek elkerülése érdekében a lucfenyő két védekező
stratégiával is rendelkezik. Egyfelől törzsét rendszerint teljesen egyenesen
növeszti. Ha valami nem tér el a függőlegestől, nem olyan könnyű
kibillenteni egyensúlyából. Másfelől nyáron ágai vízszintesen állnak. Ahogy
a hó megtelepszik rajtuk, lassan lesüllyednek, és tetőcserépszerűen fekszenek



egymáson. Így kölcsönösen védelmezik egymást, és felülről nézve
számottevően csökken a térfogatuk. Így a hó nagy része a fa mellett a földre
hull. A hóban gazdag, magasan elterülő vagy a messzi északon fekvő
helyeken kívül a lucfenyő igen karcsú, hosszú koronát is fejleszt rövid
ágakkal, ami erősíti az iménti effektust.
A tűlevelek ugyanakkor még egy további veszélyt is előidéznek. Fán
maradásuk megnöveli a szél támadási felületét, így a téli viharok idején a
lucfenyők könnyen kidőlhetnek. Ettől csak szélsőségesen lassú növekedésük
óvja meg őket. Több száz éves fák gyakran nem magasabbak 10 méternél,
míg a veszély statisztikailag csak 25 méter fölött nő jelentősen.
Természettől fogva a mi földrajzi szélességünkön az ősbükkösök vannak
túlsúlyban, és ezek alig engednek fényt a talajra. Erre rendezkedett be a
tiszafa. A tiszafa az igénytelenség és a türelem megtestesítője. Mivel tudja,
hogy a nyomába sem érhet a bükköknek, az alsóbb szintekre specializálódott.
Itt a maradék három százalék fény segítségével növekszik, amit a bükkök
engednek áthatolni a leveleiken. Gyakran azonban egy egész évszázad eltelik,
mire ilyen feltételek mellett a tiszafa elérheti a néhány méteres magasságot és
az ivarérettséget. Ez alatt az idő alatt sok minden történhet vele: növényevők
fazonírozhatják, ami évtizedekkel vetheti vissza a fejlődését, vagy ami még
rosszabb, egy elpusztuló bükk kidöntheti. Csakhogy a szívós fa előre
gondoskodott magáról. Más fajokkal összevetve kezdettől fogva lényegesen
több energiát fektet gyökérzetének kialakításába. Itt tápanyagokat tárol, és ha
a föld felett történetesen valami szerencsétlenség éri, nagy lendülettel
nyomban újra kihajt. Ennek során gyakran egyszerre több törzset is növeszt,
amelyek később, a fa időskorában összenőhetnek. Ez ráncos külsőt kölcsönöz
a fának. És milyen szép kort érhet meg! Ezer évnél is idősebb lehet, és túléli
legtöbb, nála nagyobb versenytársát, úgyhogy az évszázadok folyamán
egyszer-egyszer, amikor felette egy idős fa „kileheli a lelkét”, mégiscsak kijut
a napra. A tiszafák ennek ellenére nem nőnek 20 méternél magasabbra
hiszen kevéssel beérik, és nem törnek a fellegekbe.
A gyertyán (a nyírek rokona) igyekszik utánozni a tiszafát, ugyanakkor
nem annyira igénytelen, és valamivel több fényre van szüksége. Kibírja
ugyan a bükkök alatt, ott mégsem lesz belőle nagy fa. Egyébként sem nő 20



méternél magasabbra, és ezt a magasságot csak egy fénykedvelő fafaj, a tölgy
alatt éri el. Itt szabadon kibontakozhat, és amennyiben nem téved nagyobb
tölgyek védett területére, a hely elegendő mindkét faj számára. Gyakran
azonban a bükk is társul hozzájuk, amely túltesz mindkét fafajon, a tölgynél
legalábbis mindenképpen magasabbra nő. A gyertyán csak azzal tehet szert
előnyre, hogy a sok árnyék mellett a nagy szárazságot és meleget is bírja
ilyenkor a bükköknek csak passzolniuk kell –, úgyhogy a gyertyánok
legalább a száraz, déli hegyoldalakon némi esélyhez juthatnak.
A legtöbb fafaj gyökérzete nem bírja a mocsaras talajt, az alacsony
oxigéntartalmú állóvizet, és elhal. Ilyen környezetre patakok forrásvidékén
vagy folyása mentén bukkanhatunk, amelyek árterülete újra és újra víz alá
kerül. Ha például egy bükk-makk odatéved és csírázásnak indul, abból egy
ideig még nagyon is lehet tekintélyes fa. Valamikor azonban egy nyári
viharban egyszer csak kidől, mert szétrohadt gyökerei már nem tartják meg.
Hasonló nehézségekkel kell szembenézniük a lucfenyőknek, az
erdeifenyőknek, a gyertyánoknak és a nyíreknek is, ha időlegesen, vagy akár
tartósan, nedves, poshadó vizű talajban állnak. Nem így az égerfa. A maguk
30 méteres összmagasságával nem nőnek ugyan olyan nagyra, mint
versenytársaik, de remekül növekedhetnek a nem kedvelt, mocsaras talajon
is. A titkuk az, hogy gyökereikben belső szellőzőcsatornák vannak. Így a
legapróbb csúcsokig eljuttatják az oxigént, mint a búvárok, akik egy tömlőn
keresztül állnak összeköttetésben a felszínnel. A törzs alsó részén a fák
ezenkívül a levegő bejutását lehetővé tevő parasejtekkel is rendelkeznek.
Csak ha a vízállás tartósan magasabb ezeknél a légzőnyílásoknál, akkor
gyengítheti le az égereket annyira, hogy gyökereik agresszív gombák
áldozataivá válnak.



Fa vagy nem fa?
Tulajdonképpen mi a fa? A német értelmező szótár törzzsel rendelkező „fás
növényként” határozza meg, „amelyből ágak nőnek ki”.28 A fő hajtásnak
tehát dominánsnak kell lennie, és folyamatosan kell továbbnövekednie
felfelé, különben a növény cserjének számít: egy közös gyökértörzsből sok
kis törzs, pontosabban ágak nőnek ki.
De mi a helyzet a mérettel? Amikor a Földközi-tenger térségének erdeiről
szóló beszámolókat olvasom, mindig csóválom a fejem, hiszen azok az
erdőségek számomra inkább hatalmas bozótosnak tűnnek. Én felséges,
méltóságteljes lényeknek látom a fákat, amelyek koronája alatt olyan vagyok,
mint a hangya a fűben. Mindamellett lappföldi utazásaim során egészen
másfajta egyedekre is bukkantam, mellettük inkább olyannak látszunk, mint
Gulliver Liliputban. A tundra törpefáiról van szó, amelyeken egyes
kirándulók figyelmetlenül átgázolnak. Olykor ezek száz év alatt sem nagyon
lépik túl a 20 centiméteres magasságot. Tudományosan nem ismerik el őket
fának, mint ahogyan a törpenyírt sem. Ugyanakkor törzse mégiscsak elérheti
akár a háromméteres magasságot is, igaz, leggyakrabban szemmagasság alatt
marad, és nyilvánvalóan nem veszi senki komolyan. Ha mármost ugyanazzal
a mércével mérnénk, akkor a kis bükköt vagy a madárberkenyét sem
vehetnénk faszámba. Ráadásul a nagy emlősök, mint az őzek és a szarvasok,
gyakran annyira lerágják ezeket, hogy cserje formában, sok-sok hajtással
évtizedeken át megrekednek az 50 centiméteres magasságnál.
És ha egy fát elfűrészelnek? Akkor halott? Mi a helyzet az említett, több
száz éves tuskóval, amelyet társai mind a mai napig életben tartanak? Fa
vajon? És ha nem, akkor micsoda?
Még bonyolultabb a helyzet, ha ebből a tuskóból újabb törzs hajt ki. Az
erdőkben ugyanis a szénégetők évszázadokkal ezelőtt épp a lombos fákat
vágták ki és dolgozták fel faszénné. Ezekből a tuskókból hajtottak ki az új



törzsek, amelyek sok mai, lombos erdő alapját képezik. Különösen a tölgy- és
a gyertyánerdők származnak ilyen sarjerdőkből. Esetükben a kivágás és az
újbóli növekedni hagyás néhány évtizedes ritmusban követte egymást,
úgyhogy a fák soha nem fejlődhettek ki teljesen, és nem nőhettek nagyra.
Történt mindez azért, mert az akkori lakosság nagyon szegény volt, és nem
engedhette meg magának, hogy tovább várjon az új tűzifára. Ezeket a
maradványokat felismerhetjük erdei sétáinkon, ha bokor jellegű, többszörös
töveket látunk, vagy duzzanatszerű megvastagodásokat a tőterpeszen, ahol a
rendszeres kivágás nyomán burjánzások keletkeztek.
Nos, ezek a törzsek fiatal fák, vagy ezeréves aggastyánok? Ezt a kérdést
tették fel a kutatók is, akik például ősrégi lucfenyőket vizsgáltak Dalarna
svéd megyében. A legrégebbi fenyő valamiféle alacsony bozótost alkotott,
amely szőnyegként vett körül egyetlen kis törzset. Mindez egyetlen fához
tartozott, amelynek gyökérfáját C14-es módszerrel, radiokarbon
kormeghatározással vizsgálták. A C14 radioaktív szén folyamatosan
újraképződik, majd lassan újra szétbomlik a légkörben. Ezáltal aránya a többi
szénhez mindig ugyanaz marad. Aktív biomasszához kapcsolódva, mint
amilyen a fa anyaga, a bomlás folyamatosan zajlik tovább, miközben új
radioaktív anyag felvételére már nem kerül sor. Minél kisebb arányban fordul
elő a fában, annál régebbinek kell lennie a szövetnek. A lucfenyő vizsgálata
valósággal hihetetlen életkort eredményezett: 9550 évet. Az egyes hajtások
fiatalabbak voltak, de az utóbbi évszázadoknak ezeket az új hajtásait nem
értékelték új faként, az egész részeként tekintettek rájuk.29 Úgy gondolom,
joggal! Hiszen teljesen biztos, hogy a gyökér inkább volt meghatározó, mint
a föld feletti hajtás. Voltaképpen a gyökér gondoskodott az organizmus
fennmaradásáért, túlélt erőteljes klímaváltozásokat, s időről időre új törzseket
hajtott. Évezredes tapasztalatok raktározódtak el benne, lehetővé téve a
túlélést – mind a mai napig. Csak úgy mellesleg a lucfenyő több tudományos
tételre is rácáfolt. Egyfelől addig senki sem tudta, hogy ezek a tűlevelűek 500
évnél lényegesen idősebbek lehetnek, másfelől addig azt feltétezték, hogy a
lucfenyők Svédországnak ezen a területén mindössze 2000 évvel a jég
visszahúzódását követően jelentek meg. Számomra ez a jelentéktelen kis
növény annak jelképe, mennyire keveset értünk meg a fákból és az erdőkből,



s hogy mennyi csoda vár még felfedezésre.
De vissza a kérdéshez, miért a gyökér a fontosabb rész. Akár az is lehet,
hogy itt található a fának egy olyasfajta szerve, mint az agy. Agy? Nem
rugaszkodunk el kissé messzire? Talán. De ha tudjuk, hogy a fák képesek
tanulni, következésképpen rögzíteni tudják a tapasztalatokat, akkor a fa
szervezetén belül ehhez egy megfelelő helynek is kell lennie. Hogy hol, azt
nem tudjuk, de erre a célra a gyökerek lennének a legalkalmasabbak.
Egyfelől az öreg lucfenyők Svédországban arról tanúskodnak, hogy a föld
alatti rész a fa legtartósabb része – ugyan, hol máshol tárolhatna hosszú távon
információkat? Másfelől a kutatás jelenlegi állása szerint a finom szövevény
mindig okozhat meglepetést. Eddig ugyanis vitathatatlan ténynek számított,
hogy minden tevékenységet vegyi úton vezérel. Nincs ebben semmi
becsületsértő, hiszen nálunk, embereknél is sok folyamatot hírvivő anyagok
(messengerek) szabályoznak. A gyökerek felvesznek bizonyos anyagokat,
továbbítják őket, ellenszolgáltatásként pedig a fotoszintézis termékeit
juttatják el a gombapartnerekhez, sőt figyelmeztető anyagokat is küldenek a
szomszéd fákhoz. De hogy agy lenne? Ehhez ismereteink szerint neuronális
folyamatokra van szükség, ezekhez pedig a hírvivő anyagon túl elektromos
kisülésekre. Márpedig ezek mérhetők is, méghozzá a 19. század óta. Tudós
körökben sok-sok éve dúl erről a vita. Tudnak-e a növények gondolkodni?
Intelligensek-e?
František Baluška, a Bonni Egyetem Sejt- és Molekuláris Botanikai
Intézetének kutatója, munkatársaival együtt úgy véli, hogy a
gyökérvégződésekben az agyi struktúrákhoz hasonló képződmények
találhatók. A jelvezetésen kívül vannak olyan képletek és molekulák,
amelyek hasonló formában megtalálhatók állatoknál is.30 Ahogy a gyökér a
talajban tapogatózva halad előre, ingereket vehet fel. A kutatók mérni tudják
az elektromos jeleket, amelyek feldolgozására egy átmeneti zónában kerül
sor, és amelyek magatartás-változásokat idéznek elő. Ha a gyökerek mérgező
anyagokra, áthatolhatatlan kövekre vagy túl nedves területekre bukkannak,
elemzik a helyzetet, és a szükséges változtatásokról értesítik a növekedési
zónát. Az aztán megváltoztatja az irányt, és a nyúlványokat a kritikus
talajterület megkerülésére készteti. Hogy vajon ezen túlmenően kereshetjük-e



itt az intelligencia, az emlékezőképesség és az érzelmek hajlékát is, azt
pillanatnyilag a növénykutatók többsége kétségbe vonja. Többek közt a
vizsgálati eredmények átvitele bosszantja őket az állatoknál tapasztalt
hasonló szituációkra, végső soron pedig az, hogy a határok elmosódása
fenyeget a növények és az állatok között. Hát aztán? Mi annyira rossz ebben?
A növények és az állatok szétválasztása amúgy is önkényes, és az élelem
megszerzésének mikéntjén alapul. Az egyik fotoszintézist végez, a másik
élőlényeket fogyaszt. Nagy különbségek végső soron már csak az
időtartamban vannak, amely alatt az információfeldolgozás megvalósul és
cselekedetté válik. De vajon a lassú lények eleve csekélyebb értékűek a
gyorsaknál? Olykor-olykor feltámad bennem a gyanú, hogy ha vitathatatlanul
leszögeznénk, mennyi mindenben hasonlítanak a növények az állatokhoz,
akkor nyomban nagyobb figyelem illetné meg a fákat és más növényeket is.



A sötétség birodalmában
A talaj még a víznél is kifürkészhetetlenebb az ember számára, Miközben az
óceánok fenekét kevésbé derítettük fel, mint a Hold felszínét,31 a talajban
zajló életet még ennél is kevésbé kutattuk. Azért persze felfedeztünk már jó
pár fajt, megismertünk jó egynéhány tényt, amelyek felől tájékozódhatunk is.
Igen ám, de a lábunk alatt nyüzsgő élet sokféleségéhez viszonyítva ez
mindössze parányi töredék. Az erdők biomasszájának akár a fele is ezen az
alsó emeleten található. A legtöbb itt sürgő-forgó élőlény nem látható szabad
szemmel. Vélhetően ez a fő oka annak, miért nem keltik fel annyira
érdeklődésünket, mint például egy farkas, egy fekete harkály vagy egy foltos
szalamandra. Ugyanakkor a fa számára esetleg sokkal fontosabbak. Nagyobb
testű lakóiról az erdő minden további nélkül lemondhat. Az őzek, a
szarvasok, a vaddisznók, a ragadozók, sőt még a madarak jó része sem
hagyna maga után fájdalmas űrt az ökoszisztémában. Még ha egyszerre el is
tűnne mind, az erdő minden különösebb károsodás nélkül egyszerűen nőne
tovább.
Egészen más azonban a helyzet a lábunk alatt nyüzsgő parányokkal. Egy
maréknyi erdei földben több élőlény található, mint amennyi ember a Földet
benépesíti. Egyetlen teli teáskanál föld több mint egy kilométernyi
gombafonalat tartalmaz. Ezek a lények mind hatnak a talajra, átalakítják, és
ilyenformán értékessé teszik a fa számára.
Mielőtt e lények egyikét-másikát alaposabban szemügyre vesszük,
térjünk vissza a talaj keletkezésének kezdeteihez. Talaj nélkül nincs erdő,
hiszen a fáknak valamibe bele kell tudniuk ereszteni a gyökereiket. A puszta
kő ehhez nem lenne elégséges, a laza kavicshordalék pedig jóllehet
támasztékot nyújthatna a gyökereknek, nem tudná kellő mennyiségben
megkötni a vizet és a tápanyagokat. A földtörténeti folyamatok, mint
amilyenek a maguk fagyperiódusaival a jégkorszakok voltak, szétfeszítették a



kőzetet, a gleccserek homokká és porrá csiszolták a szikladarabokat, úgyhogy
ezt követően egy laza szerkezetű szubsztrátum jött létre. A jég elolvadása
után ezt a víz alacsonyabb fekvésű területekre és mélyedésekbe sodorta, vagy
a viharok ragadták magukkal, és méteres vastagságú rétegekben ülepítették
le. Később megjelent az élet baktériumok, gombák és növények formájában,
amelyek haláluk után humusszá mállottak szét. Az évezredek során ezt a
talajt – amelyet csak ettől fogva illethetünk joggal ezzel az elnevezéssel
belakhatták és közben egyre értékesebbé tették a fák. Gyökereikkel
megtartották és megvédték az esővel és a viharral szemben. Erózió így ekkor
még aligha következhetett be, ehelyett a humuszrétegek egyre növekedtek, és
megindult a barnaszén kialakulásának előzetes folyamata.
Ha már szóba került az erózió: ez az erdők egyik legnagyobb természetes
ellensége. Mindamellett a talaj elhordása csak szélsőséges események
hatására következik be, leggyakrabban különösen heves esőzések
következtében. Ha az erdő talaja nem tudja azonnal magába szívni az összes
vizet, a maradék a felszínen folyik el, és kis részecskéket sodor magával.
Esős időben mi magunk is megfigyelhetjük ezt: ha a víz zavarosan barnás,
akkor mindig értékes talajt mosott el. Évente és négyzetkilométerenként
ennek mennyisége elérheti a 10 ezer tonnát. A föld alatti kövekből mállási
folyamatok révén ugyanazon a területen évente csak 100 tonna képződhet
újra, úgyhogy a következmény hatalmas méretű sorvadás. Egy napon már
csak a kavicshordalék marad meg. Ilyen elszegényedett területek napjainkban
sokfelé találhatók az erdőkben, amelyek kimerült, évszázadokkal ezelőtt még
mezőgazdaságilag hasznosított talajokon nőnek. Ha ellenben az erdő
folyamatosan fennmarad, akkor négyzetkilométerenként és évente mindössze
0,4 és 5 tonna közötti mennyiséget veszít. A fák alatt a talaj ezáltal idővel
egyre erősebb lesz, ennélfogva a feltételek a fák számára egyre javulnak.32
Térjünk rá a talajban élő állatokra. Be kell vallanom, nem valami
vonzóak. Kis méretük miatt a legtöbb faj szabad szemmel láthatatlan, és
nagyítóval sem sokkal jobb a helyzet. A páncélosatkák, az ugróvillások és a
sertelábú férgek éppenséggel nem olyan rokonszenvesek, mint az
orángutánok vagy a hosszúszárnyú bálnák. Az erdőben ezek a kis
gézengúzok alkotják a tápláléklánc kezdetét, ezért afféle talajplanktonként is



tekinthetünk rájuk. Sajnos a kutatás csak szőrmentén érdeklődik ezek iránt az
eddig felfedezett, kimondhatatlan latin nevű fajok ezrei iránt, további,
megszámlálhatatlanul sok faj pedig hiába vár felfedezésre. Van ebben
azonban valami vigasztaló is: az erdők, közvetlenül ott, a házunk ajtaja előtt,
még mindig sok titkot rejtegetnek. Vegyük szemügyre azt a keveset, ami
eddig napvilágra került.
Ott lennének mindjárt a már említett páncélosatkák, amelyekből a mi
szélességi körünkön több mint ezer faj ismert. Kisebbek egy milliméternél, és
úgy festenek, mint a pókok, csak a lábuk sikerült túl rövidre. A testük bézs
színű, ezzel sikeresen álcázzák magukat természetes élőhelyükön, a talajban.
Atkák? Nyomban felötlik bennünk a képzettársítás a poratkákkal, amelyek
bőrpikkelyeinkkel és más hulladék anyagokkal táplálkoznak, mellesleg
allergiát okoznak. A páncélosatkáknak legalább egy része hasonlót tesz a fák
közelében. Ezek lehulló levelei és kéregpikkelyei méter magas halmokban
állnának, ha a parányi állatkák kiéhezett serege nem vetné rá magát. Ezért
élnek a lehullott lomb között, amit aztán nagy étvággyal elfogyasztanak. Más
fajok a gombákra specializálódtak. Az állatkák a talaj kis csöveiben
kuksolnak, és a finom fehér fonatok által kiválasztott nedveket fogyasztják.
Végső soron ezek a páncélosatkák a fák által termelt cukorból táplálkoznak,
amelyet azok gomba partnereiknek átadnak. Legyen szó elhalt fáról vagy
döglött csigáról, nincs olyan táplálék, amihez egy páncélosatka-faj ne
alkalmazkodna. Mindenütt felbukkannak a születés és az elmúlás
határmezsgyéjén, ezzel pedig az ökoszisztéma szempontjából
létfontosságúnak számítanak.
Vagy itt vannak az ormányos bogarak: kis híján úgy festenek, mintha
aprócska elefántok lennének vitorlafülek nélkül, és világszerte a fajokban
leginkább gazdag rovarcsaládok közé tartoznak; csak nálunk kereken 1400
fajtájuk ismert. Máskülönben az ormány nem annyira a táplálékfelvételt
szolgálja, mint inkább az utódokról való gondoskodást. E hosszú szerv
segítségével az állatkák kis lyukakat marnak a levelekbe és a szárakba, majd
ide helyezik el petéiket. A lárvák így ellenségeiktől megvédelmezve, kis
járatokat rághatnak a növényben, és nyugalomban növekedhetnek.33
Az ormányos bogarak egyes fajai, amelyek rendszerint a talajban élnek,



már nem tudnak repülni, mert hozzászoktak az erdők lassú ritmusához és
mintegy örök életéhez. Évente legfeljebb tíz méter megtételére képesek, de
többre nem is igen van szükségük. Ha egy fa elpusztul és környezete
megváltozik, az ormányos bogaraknak csak a legközelebbi fához kell
eljutniuk, és ott a lebomló lombok között máris kedvükre lakmározhatnak.
Ha ilyen bogarakkal találkozunk, abból az erdő hosszú, megszakítás nélküli
történetére következtethetünk. Ha ellenben az erdőt a középkorban kiirtották,
majd később újratelepítették, akkor ott hiányoznak az ilyen rovarok, mert a
visszaút a legközelebbi ősi erdőtől idáig gyalogszerrel túl hosszú lenne.
Az összes említett állatban egyvalami közös: nagyon kicsik, így
tevékenységi körük szélsőségesen korlátozott. Ez a nagy őserdőkben,
amelyek egykor Közép-Európát beborították, még nem játszott szerepet.
Mára azonban az erdők zömét az ember megváltoztatta. Lucfenyő a bükk
helyett, duglászfenyő a tölgy helyett, csupa új fa a régiek helyén – ez nem
tetszik (és ízlik) az állatoknak, így aztán éhen vesznek és lokálisan kihalnak.
Ugyanakkor még mindig vannak régi lombos erdők, és velük együtt
menedékek, amelyekben fennmaradt az egykori fajgazdagság. Az
erdőgazdaságok országszerte azon fáradoznak, hogy tűlevelű erdő helyett
újból több lombos erdőt neveljenek. De hogyan kerülnek majd oda a
páncélosatkák és az ugróvillások, ha majd megint hatalmas bükkfák állnak
ott, ahol lucfenyők dőlnek ki a viharban, helyet teremtve a változásnak?
Gyalogszerrel bajosan, hiszen egész életükben alig tesznek meg egy métert.
Van így egyáltalán remény arra, hogy egy szép napon legalább olyan nemzeti
parkokban, mint amilyen a Bajor-erdő, újra igazi őserdőket csodálhassunk
meg? Lehetségesnek éppenséggel lehetséges, mert a körzetemben dolgozó
diákok vizsgálatai kimutatták, hogy legalábbis a tűlevelű erdőkhöz kötődő
parányi állatok meglepően nagy távolságokat képesek megtenni. Különösen a
régi lucfenyőültetvények mutatják ezt egyértelműen. Az ifjú kutatók itt olyan
ugróvillás fajokat találtak, amelyek lucfenyőerdőkre specializálódtak.
Csakhogy az ilyen erdőket elődeim itt, Hümmelben mindössze száz évvel
ezelőtt telepítették, azelőtt nálunk is, mint mindenhol Közép-Európában,
főleg régi bükkösök álltak. De hogy kerültek a tűlevelűekre utalt ugróvillások
Hümmelbe? Feltételezésem szerint a madarak cipelték magukkal ezeket a



talajhoz kötött kis állatokat potyautasként a tolluk között. A madarak
szívesen vesznek porfürdőt a lombban, hogy megtisztítsák tollazatukat.
Biztos, hogy ilyenkor az aprócska talajlakók közül néhányan fennakadnak, s
miután a madár átrepült egy másik erdőbe, majd ott is porfürdőt vesz,
lepotyognak a tollazatról.
És ami a lucfenyőre specializálódott fajoknál sikerült, talán a lombokat
kedvelő fajok esetében is sikerülni fog. Ha a jövőben újra lesz több idős
lombos erdő, amelyek háborítatlanul növekedhetnek, akkor a madarak
gondoskodhatnának arról, hogy az oda tartozó albérlők ismét felbukkanjanak.
Ugyanakkor persze a parányi lények visszatérése sokáig, nagyon sokáig
tarthat, mint azt a legújabb kieli és lüneburgi kutatások bizonyítják.34 A
lüneburgi mezőn több mint 100 évvel ezelőtt tölgyerdőket ültettek egykori
szántóföldeken. Már néhány évtized elteltével újra meg kellene telepednie a
talajban a gombák és baktériumok eredeti struktúrájának – ez volt a tudósok
álláspontja. Óriási tévedés! Még egy ilyen aránylag hosszú idő után is nagy
hézagok tátongnak a fajok leltárában, ennek pedig súlyos következményei
vannak az erdőre nézve. A születés és az elmúlás tápanyagkörforgása nem
működik kifogástalanul; mindamellett a talajban még mindig kimutathatók az
egykori trágya nitrogénfeleslegei. A tölgyes gyorsabban növekszik ugyan,
mint a kontrollállományok, amelyek régi, őserdei talajon állnak, de
egyértelműen érzékenyebbek, például a szárazsággal szemben. Hogy mennyi
ideig tart, míg újra igazi erdei talaj képződik, azt senki sem tudja; annyit már
tudunk, hogy száz év erre nem elegendő. Ahhoz azonban, hogy a
regenerálódás végbemehessen, olyan védett, érintetlen erdőkre lesz szükség,
amelyeket nem ért semmilyen emberi hatás. Itt a talajban zajló élet
sokfélesége képes lesz a túlélésre, és csírasejtként szolgálhatja a környező
területek magához térését. Mellesleg ehhez még csak nem is kell különösebb
lemondást gyakorolni, amint azt Hümmel község példája évek óta mutatja.
Az összes idős bükkfaerdőt védelem alá helyezték, és az értékesítés most más
formákban zajlik. Egy részét kegyeleti erdőként hasznosítják: a fákat eleven
sírkövekként adják bérbe az urnaelhelyezésekhez. Nem szép elképzelés, hogy
halálunk után az őserdő részeivé válunk? A rezervátumok egy másik területét
cégeknek adjuk haszonbérbe, akik ilyen módon támogatják a



környezetvédelmet. A fahasználatról való lemondás kiegyenlítődik, ember és
természet pedig egyaránt boldog lehet.



CO2-porszívó
A természet körforgásáról kialakított, egy még ma is rendkívül elterjedt és
nagyon leegyszerűsített kép alapján a fák a kiegyensúlyozottság jelképei.
Fotoszintézist végeznek, melynek során szénhidrogént termelnek, amit
felhasználnak növekedésükhöz, és ezzel életükben akár 20 tonna szén
dioxidot (CO2) is tárolhatnak törzsükben, ágaikban és gyökérzetükben.
Amikor egy napon elpusztulnak, pontosan ugyanekkora mennyiség szabadul
fel üvegházhatású gázokból, amennyiben a gombák és a baktériumok
megemésztik a fát, és feldolgozva újból kilélegzik. Ugyanezen a gondolaton
alapszik különben az a megállapítás is, hogy elégetése során a fa klimatikus
szempontból semleges. Elvégre teljesen mindegy, hogy a fahasábot kis
organizmusok bomlasztják-e fel gáz formájú összetevőire, vagy
otthonunkban a kályha veszi-e át ezt a szerepet.
Csakhogy ennyire egyszerűen azért az erdő sem működik. Valójában az
erdő CO2-porszívó, amely a levegőnek ezt az alkotóelemét folyamatosan
kiszűri és elraktározza. Igaz ugyan, hogy ennek egy része a fa halála után
valóban visszajut az légkörbe, de a többi, nem kis mennyiség, tartósan az
ökoszisztémában marad. A szétmorzsolódó törzset különböző fajok szép
lassan egyre kisebb darabkákra aprítják fel, megeszik, miközben
centiméterről centiméterre egyre mélyebben dolgozzák bele a talajba. Az
utolsó maradékokról az eső gondoskodik, amely a szerves maradványokat
belemossa a földbe. Minél mélyebbre kerülnek, annál hidegebb lesz. A
csökkenő hőmérséklettel pedig az élet is lelassul, míg szinte teljesen
nyugalmi állapotba nem kerül. Így a szén-dioxid humusz formájában
megtalálta a maga végső pihenőhelyét, és lassanként egyre gyarapodik. Egy
távoli, nagyon távoli jövőben egyszer talán barna- vagy kőszén lesz belőle.
Ezeknek a fosszilis nyersanyagoknak a mostani lelőhelyei kereken 300 millió
évvel ezelőtt jöttek létre, szintén fákból. Másképpen festettek ugyan, inkább



30 méter magas páfrányokra vagy zsurlókra hasonlítottak, de törzsük
kétméteres átmérőjével hasonló méreteket érhettek el, mint a mai fajok. A
legtöbb fa mocsarakban nőtt, és amikor öregkorukban elpusztultak, törzsük
az ingoványba zuhant, ahol azonban alig mállott szét. Évezredek során vastag
tőzegrétegek alakultak így ki, amelyet később befedett a kavicshordalék, és a
nyomás hatására a tőzeg fokozatosan szénné változott. Ilyenformán a nagy,
hagyományos erőművekben napjainkban fosszilis erdőket tüzelnek el. Nem
lenne szép és értelmes dolog, ha viszonzásképpen mi biztosítanánk fáinknak
a lehetőséget, hogy elődeiket utánozzák? A szén-dioxidnak legalább egy
részét befognák, és a talajban tárolnák.
Szénképződésre azonban napjainkban már alig kerül sor, hiszen az
erdőket a gazdálkodás (fakitermelés) révén állandóan felritkítják. Ezzel
melengető napsugarak hatolnak le a talajig, és az ott élő fajokat segítik abban,
hogy igazából lendületbe jöjjenek. Így ezek az alsóbb rétegekben fellelhető
utolsó humuszkészleteket is elfogyasztják és gáz formájában felengedik a
légkörbe. Az elszökő üvegházhatású gázok összmennyisége nagyjából
megfelel a haszonfa lehetséges mennyiségének. Minden egyes fahasáb miatt,
amelyet otthon, a kályhában elégetünk, odakint az erdei talajból ugyanakkora
mennyiségű szén-dioxid szabadul fel. A fák alatti szén-dioxid-tartályt tehát a
mi földrajzi szélességünkön már keletkezése folyamán kiürítjük.
Ennek ellenére, erdei sétáik során a szénképződésnek legalább a kezdeti
folyamatait megfigyelhetik. Ássanak le a talajban, míg egy világosabb rétegre
bukkannak. Eddig a vonalig a felső, sötétebb rész igen dús karbonban. Ha
mostantól fogva nyugton hagynánk az erdőt, akkor itt, kialakulásának korai
szakaszában szenet, gázt vagy olajat találnánk. Az olyan nagy védett
területeken, mint a nemzeti parkok központi övezetei, ezek a folyamatok
napjainkban is zavartalanul zajlanak. Mellesleg a szűkös humuszrétegek nem
pusztán a mai erdőgazdálkodásra vezethetők vissza: már a rómaiak és a
kelták is szorgalmasan irtották az erdőt, amivel beavatkoztak a természetes
folyamatokba.
De vajon mi az értelme a fák számára annak, hogy kedvelt táplálékukat
állandóan eltakarítsák? És nem csak a fák tesznek így: minden növény
beleértve az óceánokban az algákat is – kiszűri a szén-dioxidot, amely a



növény pusztulása után a mélyre süllyedve, az iszapban szénvegyületek
formájában tárolódik. Az állati maradványokkal együtt, mint amilyen a
korallokból kioldódó mész, amely egyébként az egyik legnagyobb
széndioxid-tároló, a légkörből évmilliók százai során elképesztően sok szenet
vontak ki. A legnagyobb szénelőfordulások keletkezése idején, a
karbonkorszakban sokkal magasabb, a ma mért értékek kilencszerese volt a
szén-dioxid-koncentráció, mielőtt többek között az akkori erdők előidézték a
lebontást, igaz, még mindig csak a mai érték háromszorosára.35 De hol érik el
erdeink a végső határt? Folyamatosan egyre csak elraktározzák a szenet, míg
végül a légkörbe már egyáltalán nem jut ki? A kérdés persze már fel sem
merül a telhetetlen fogyasztás lázában, hiszen a fegyvert már magunk ellen
fordítottuk, és gátlástalanul ürítjük az összes szén-dioxid-tárolót. Az olajat,
gázt, szenet fűtő- és üzemanyagok formájában eltüzeljük és a levegőbe
fújjuk. A klímaváltozástól eltekintve vajon akár még áldásnak is tekinthető,
hogy napjainkban az üvegházhatású gázokat kiszabadítjuk föld alatti
börtöneikből, és a légkörbe engedjük őket? Ilyen messzire nem
merészkednék, de mindenesetre az időközben megnövekedett
koncentrációnak már kimutatható a trágyázó hatása. Mint azt a legújabb erdei
állományfelvételek tanúsítják, a fák gyorsabban növekednek. A fakitermelés
megbecsüléséhez a táblázatokat ki kellett igazítani, mert időközben a
biomassza növekedése harmadával nagyobb, mint akár néhány évtizeddel
korábban. De hogy is volt ez korábban? Lassúság – ezt volt a jelszó, ha egy
fa hosszú életet akart élni. Ez a növekedés egészségtelen, amit mellesleg még
a mezőgazdaság erős nitrogénbevitele is tovább serkent. Vagyis még mindig
érvényes a régi szabály: a kevesebb több, azaz kevesebb szén-dioxid
hosszabb élettartam.
Már erdészhallgató koromban megtanultam, hogy a fiatal fák
életerősebbek és gyorsabban növekednek, mint az idősebbek. Ez a tétel ma is
tartja magát, és azt eredményezi, hogy az erdőket meg akarják fiatalítani.
Megfiatalítani? Ez semmi mást nem jelent, mint hogy a régi törzseket
kivágják, és frissen ültetett kis fákkal pótolják. Csakis így maradnak majd az
erdők stabilak, és tudnak ennek megfelelően sok fát termelni, ezáltal a
levegőből szén-dioxidot vehetnek fel és köthetnek meg – ez legalábbis az



erdőbirtokosi szövetségek és az erdőgazdaságok képviselőinek pillanatnyi
álláspontja. Fafajtól függően, 60–120 év között állítólag alábbhagy a
növekedési erő, ennélfogva ideje, hogy megjelenjenek a fakitermelő gépek.
Netán az örök ifjúság társadalmunkban oly ellentétes véleményeket
provokáló eszményét vinnénk egyszerűen át az erdőre? Látszat szerint igen,
ugyanis egy 120 éves fa – emberi léptékkel – éppen hogy csak kinőtt az
iskoláskorból. Valójában egy nemzetközi kutatócsoport vizsgálata alapján az
eddigi tudományos feltevések épp a fordítottját mutatják. A tudósok kereken
700 000 fát vizsgáltak meg világszerte, az összes kontinensen. A meglepő
eredmény: minél öregebbek a fák, annál gyorsabban nőnek. Így azok a fák,
amelyeknek a törzse egy méter átmérőjű volt, háromszor annyi biomasszát
termeltek, mint azok, amelyek csak fele olyan vastagok voltak.3637 Az „öreg”
fa tehát nem azt jelenti, hogy a fa gyenge, hajlott és fogékony a betegségekre,
hanem ennek épp az ellenkezőjét: lendületes és erős. Az agg fák eszerint
érzékelhetően produktívabbak, mint a tejfelesszájú csemeték, és a
klímaváltozás összefüggésében fontos szövetségesei az embernek. A jelszót,
miszerint az erdőket vitalizálásuk érdekében fiatalítani kell, a kutatás
eredményeinek közzététele óta legalábbis félrevezetőnek nevezhetjük.
Legfeljebb a fahasználat tekintetében mutatkozik a fák egy bizonyos
életkorától fogva az értékcsökkenés. Ilyenkor a gombák a törzs belsejében
elindíthatják a korhadást, ám ez a további növekedést a legcsekélyebb
mértékben sem csökkenti. Ha az erdőket fegyverként akarjuk bevetni a
klímaváltozás elleni harcban, hagynunk kell, hogy megöregedjenek, pontosan
úgy, ahogyan azt a nagy természetvédelmi szervezetek követelik.



A fa mint klímaberendezés
Ami a hőmérsékletet és a nedvességet illeti, a fák nem kedvelik a szélsőséges
ingadozásokat. Ugyanakkor a regionális klíma a nagy növényekkel sem tesz
kivételt. De egyik-másik fának van talán lehetősége arra, hogy maga is
beavatkozzék? Az én alapélményem ezzel kapcsolatban egy kis erdő volt
Bamberg közelében, amely száraz, tápanyagokban szegény, homokos talajon
állt. Itt csak az erdeifenyő képes növekedni, állították egykor az
erdészettudomány képviselői. Hogy ne sivár monokultúrát hozzanak létre,
akkoriban még bükkfákat is telepítettek melléjük, amelyeknek lombjukkal a
fenyők savanyú tűit kellett a talajlakók számára enyhíteniük. Ezekkel a
lombhullató fákkal nem a fakitermelést tartották szem előtt, hanem
úgynevezett segédfafajként tekintettek rájuk. Csakhogy a bükknek esze
ágában sem volt alárendelt szerepet játszani. Néhány évtized elteltével
megmutatták, mi lakozik bennük. Évről évre ismétlődő lombhullásukkal
jótékony humuszt hoztak létre, amely sok vizet tudott megkötni.
Mindamellett a levegő ebben a kis erdőben fokozatosan egyre nedvesebb lett,
mert a mind feljebb törekvő kis fák levelei megfékezték a szelet a fenyők
törzsei között, és gondoskodtak a nyugodt levegőről. Így kevesebb víz tudott
elpárologni. A bükkök ennek nyomán egyre jobban gyarapodtak, és egy szép
napon végül fölébe kerekedtek a fenyőknek. A talaj és a mikroklíma
időközben annyira megváltozott, hogy a lombos fák számára kedvezőbbé
váltak a feltételek, mint a kis igényű tűlevelűek számára.
Mindez szép példája annak, mi mindent képesek megváltoztatni a fák. Az
erdészek is ezt mondják: „Az erdő maga teremt ideális élőhelyet a maga
számára.” Ami a szélcsendet illeti, az belátható, de mi a helyzet a
vízháztartással? Ha nyáron a forró levegő nem tudja kiszárítani az erdő
talaját, mert árnyékban van és védelmet élvez, még az is belátható. Hogy
mennyire nagy lehet a hőmérséklet-különbség egy felritkított tűlevelű erdő és



egy természetes régi bükkös között, azt területemen az aacheni székhelyű
Rajna–vesztfáliai Műszaki Főiskola diákjai mutatták ki. Egy szélsőségesen
meleg augusztusi napon, amikor a hőmérő higanyszála 37 °C-ra emelkedett, a
lombos erdő talaja 10 °C-kal volt hűvösebb az onnan mindössze néhány
kilométerre található tűlevelű erdőétől. Ez a hűtés, amelynek révén a párolgás
is kisebb, az árnyékolás mellett döntően a biomasszából eredeztethető. Minél
több élő és holtfa van egy erdőben, minél nagyobb méretű a talaj
humuszrétege, annál több víz tárolódik a biomassza összmennyiségében. A
párolgás hűvöset eredményez, ami megint csak azzal jár, hogy nem párolog
el annyi víz. Azt is mondhatnánk, hogy egy érintetlen erdő nyáron képes
izzadni, és ezzel ugyanazt az eredményt éri el, mint az ember a
verejtékezéssel.
Máskülönben a fák izzadását közvetve önök is megfigyelhetik, mégpedig
a házakon. Gyakran egykori karácsonyfákat, amelyeket nem akartak kidobni,
szépen, földlabdával együtt kiültetnek, és ezek a fák remek egészségnek
örvendenek. Csak nőnek, nőnek, és egyszer csak sokkal nagyobbak lesznek,
mint azt tulajdonosuk várta volna. Mindenekelőtt azonban a legtöbb esetben
túl közel állnak a házak falához, ágaikkal részben még a tető fölé is érnek. És
ekkor afféle izzadtságfoltok keletkeznek a házon. Ami nálunk, hónaljban már
elég kellemetlen, a házak számára nem csak optikai következményekkel jár.
A fák izzadása révén a ház annyira átnedvesedik, hogy a homlokzaton és a
tetőcserepeken megtelepszenek az algák és a moha. Az esővíz most már
nehezebben, fékezve csurog lefelé, a növényzeten át, és a leszakadt
mohapárnák eltömítik az ereszcsatornát. A vakolat az évek során a nedvesség
következtében lemállik, és idő előtt felújításra szorul. A fák alatt parkoló
autók tulajdonosai ellenben profitálnak a kiegyenlítő hatásból. Fagypont
körüli hőmérséklet esetén a szabad ég alatt álló autók tulajdonosainak már
kapargatniuk kell a jeget a szélvédőről, míg a fakoronák alatt parkoló
járművek gyakran jégmentesek maradnak. Eltekintve attól, hogy a fák az
építmények külsejét esetleg kedvezőtlenül változtatják meg, lenyűgözőnek
tartom, ahogyan a lucfenyők és más fajok képesek környezetük
mikroklímájának befolyásolására. Mennyivel nagyobb lehet akkor egy
érintetlen erdő hatása?



Aki rendesen verejtékezik, annak sokat kell innia. Valóban
megfigyelhetjük, ahogyan a fák „poharazgatnak”, igaz, csak akkor, ha heves
felhőszakadás zúdul rájuk. Mivel az ilyesmi rendszerint csak zivatarokkal
együtt fordul elő, nem javasolnám, hogy emiatt az erdőben mászkáljanak. Ha
ellenben amúgy is kint tartózkodnak (mint jómagam, gyakran
foglalkozásomból adódóan), lenyűgöző látványban lehet részük. Leginkább a
bükkök csapnak valóságos tivornyát ilyenkor. Ágaik, mint sok lombos fáé,
ferdén felfelé nyújtózkodnak, de éppennyire jogosan mondhatnánk, hogy
ferdén lefelé. Mert a korona nemcsak arra szolgál, hogy a lombozatot szélesre
tárja a napsütésben, hanem arra is, hogy befogja a vizet. A csapadék levelek
százezreire esik, ahonnan az esővíz lecsöpög a kisebb ágakra, majd onnan a
fa törzséből kinövő ágakra csorog lefelé, ahol a picinyke csermelyek
valóságos folyammá állnak össze, és lezúdulnak a törzsön. A törzs alsó
részén a víz már annyira hömpölyög, hogy amikor eléri a talajt, élénken
felhabzik. Egy heves zivatar esetén egy felnőtt fa pótlólagosan több mint ezer
litert képes bekebelezni, amit felépítése révén célirányosan a gyökereihez
vezet. Ott aztán a víz a környező talajban elraktározódik, és segít később
átvészelni egynémely száraz időszakot.
A lucfenyők és a jegenyefenyők nem képesek ilyesmire. Míg a
jegenyefenyők ravaszul elkeverednek a bükkök között, a lucfenyők gyakran
meglehetősen szomjasan álldogálnak a hozzájuk hasonlók mellett. Koronájuk
úgy működik, akár az esernyő, ami nagyon előnyös a kirándulók számára. A
törzs közelében legalábbis egy zivatar alatt alig ázunk meg, és persze
ugyanez érvényes a fa gyökerei számára is. Négyzetméterenként tíz literig az
esővíz (és ez már nem is kevés) teljes egészében ott marad a fa tűin és ágain.
Nyomban elpárolog, mihelyt a felhőtakaró felszakadozik, és ezzel az értékes
víz elvész az erdő számára. Miért tesznek a lucfenyők ilyet? Egyszerűen nem
tanulták meg, hogy álljanak hozzá a vízhiányhoz. Az ő komfortzónájuk a
hideg régiókban van, ahol az alacsony hőmérséklet következtében a talajvíz
alig párolog. Így például az Alpokban, nem sokkal a fahatár előtt, ahol
mellesleg még a nagy csapadékmennyiség is gondoskodik arról, hogy a
vízhiány soha ne legyen probléma. Az erős havazás azonban már gondot
okoz, ezért vízszintesek az ágak vagy hajlanak enyhén lefelé, hogy nagy



terhelés esetén le tudják rakni terhüket. Így azonban a víz nem csurog végig
rajtuk, és ha lejjebb fekvő, szárazabb területen állnak, ez a téli előnyük
semmivé válik. A mai közép-európai tűlevelű erdők nagy részét ültették,
ráadásul ott, ahol az ember észszerűnek tartotta. Itt a fák állandóan
szenvednek a szomjúságtól, mert beépített esernyőjük a csapadék
egyharmadát felfogja és visszaadja a levegőnek. A lombos erdők esetében ez
az érték csak 15 százalék, így azok 15 százalékkal több vizet kapnak, mint
tűlevelű társaik.



Az erdő mint vízszivattyú
Voltaképp hogyan kerül a víz az erdőbe? Vagy ami még alapvetőbb kérdés,
egyáltalán a talajra? A kérdés egyszerűnek tűnhet, a válasz ellenben
korántsem az. A szárazföld leglényegesebb tulajdonságai közé tartozik
ugyanis, hogy a tengereknél magasabban fekszik. A víz a nehézségi erő révén
mindig a legmélyebb pont felé tart, így a kontinensek kiszáradnának. Ezt csak
az állandó utánpótlás akadályozza meg, amit a tengerek felett képződő felhők
hoznak, s aztán a szelek segítségével szállítanak tovább. Ugyanakkor ez a
mechanizmus a tengerparttól mindössze néhány száz kilométer távolságig
működik. Minél messzebb haladunk a szárazföld belseje felé, annál nagyobb
lesz a szárazság, mert a felhők kiadják magukból az esőt, és eltűnnek. Már
600 kilométer után akkora a szárazság, hogy feltűnnek az első sivatagok. Az
élet tulajdonképpen csak egy szűk sávban lenne lehetséges a kontinensek
külső szélén, belsejük kietlen és sivár lenne. Tulajdonképpen. Hiszen
szerencsére itt vannak az erdők. Ez a legnagyobb levélfelületű vegetációs
forma. Egy négyzetméternyi erdő koronájában 27 négyzetméternyi lomb és
tűlevél terül szét.38 Ott fenn a csapadék egy része fennakad, és nyomban
elpárolog. Emellett a fák nyáron négyzetkilométerenként akár 2500 köbméter
vizet is elpárologtathatnak, ezt a lélegzés során adják le a levegőbe. Ebből a
vízgőzből új felhők képződnek, amelyek a szárazföld belseje felé tartanak,
majd ott ismét kiesik magukat. A játék megszakítás nélkül folytatódik, így
aztán a legtávolabbi vidékekre is jut a nedvességből.
Ez a vízszivattyú annyira jól működik, hogy a föld egyes nagy régióiban,
mint amilyen például az Amazonas-medence, a csapadékviszonyok még több
ezer kilométerre a szárazföld belseje felé is alig különböznek a tengerparti
körülményektől. Az egyetlen feltétel: a tengertől a legtávolabb eső szegletig
kell lennie erdőnek. Ha ellenben különösen az első építőkocka, a tengerparti
erdő hiányzik, a rendszer összeomlik. E hihetetlenül fontos összefüggések



felismeréséért a szentpétervári Anasztaszja Makarijevát és kutatócsoportját
illeti elismerés.39 Szerte a világban, különböző erdőkben végeztek
vizsgálatokat, és újra meg újra ugyanarra a következtetésre jutottak. Akár az
esőerdőben, akár a szibériai tajgán, mindig a fák adták tovább a létfontosságú
nedvességet a szárazföld belseje felé. A kutatók azt is kiderítették, hogy ha a
tengerparti erdőket kiirtják, az egész folyamat elakad. Ez körülbelül olyan,
mintha egy elektromos szivattyú végét kihúznánk a vízből. Brazíliában már
látszanak is ennek következményei. Az Amazonas esőerdeje egyre jobban
kiszárad. Közép-Európában, ezen a 600 kilométeres sávon, a szivattyú
működési területén belül élünk. Szerencsére itt még vannak erdők, még ha
erősen összezsugorodtak is.
Az északi félteke tűlevelű erdőinek van egy másik lehetőségük is a klíma
és a vízháztartás befolyásolására. Terpéneket párologtatnak, olyan anyagokat,
amelyek eredendően a betegségek és a paraziták elleni védekezésre
szolgálnak. Amint ezek a molekulák a levegőbe jutnak, kondenzálódik rajtuk
a nedvesség. Ezáltal kétszer olyan vastag felhők képződnek, mint az
erdőmentes területek felett. A csapadék valószínűsége növekszik, és a
napfény visszaverődése is kereken 5 százalékkal nagyobb lesz. A helyi klíma
lehűl – hűvös és nedves lesz, ez az, amit a tűlevelű erdők kedvelnek.
Meglehet, hogy e kölcsönhatás révén ezek az ökoszisztémák a
klímaváltozásban is erősen fékező hatást gyakorolhatnak.40
A mi itthoni ökoszisztémáink számára a rendszeres csapadék rendkívül
fontos, mert a víz és az erdő szinte elválaszthatatlanul összetartozik. Legyen
szó patakokról, tócsákról vagy magáról az erdőről, valamennyi ökoszisztéma
rendeltetése, hogy lakóinak lehetőség szerint állandó létfeltételeket
biztosítson. Tipikus eset a forráscsiga, amely nem kedveli a nagy
változásokat. Fajtól függően gyakran kisebb két milliméternél, és szereti a
hideg vizet, amelynek a hőmérséklete nem több 8 °C-nál. Egyes
forráscsigáknál ez a múltjukkal magyarázható: elődeik a gleccserlefolyások
olvadásvizeiben éltek, amelyek a legutolsó jégkorszakban Európa számos
területén megtalálhatók voltak. Hasonló feltételeket biztosítanak a tiszta erdei
források is. A víz itt is állandó hőmérsékleten, hűvösen buggyan ki a földből,
a forrás ugyanis nem más, mint felszínre kerülő talajvíz, mely a talaj



mélyrétegeiben elszigetelődik a külső hőmérsékletektől, így télen-nyáron
ugyanolyan hőfokú. Eszményi pótélettér ez a forráscsigák számára
manapság, amikor már nincsenek gleccserek. Csakhogy ehhez a víznek az év
minden szakában buzognia kell, és ebben kap szerepet az erdő. A talaja nagy
tárolóként működik, és szorgalmasan gyűjt minden csapadékot. A fák
gondoskodnak arról, hogy az esőcseppek ne koppanjanak túl keményen a
talajra, hanem finoman csöpögjenek le az ágakról. A laza talaj teljesen
magába szívja a vizet, úgyhogy az nem kis patakokká folyik össze, és nem
tűnik el a legrövidebb időn belül, hanem egyelőre a talajban marad. Ha a talaj
telítődött, és a fáknak van elegendő innivalójuk, akkor a felesleges csapadék
lassan és sok-sok év alatt egyre mélyebb rétegekbe kerül le. Olykor
évtizedekig eltart, míg a nedvesség újra felszínre jut. A száraz periódusok és
a heves esőzések közötti ingadozások ebben az időszakban eltűnnek, és
marad az egyenletesen buzgó forrás.
Habár „buzgónak” nem mindig nevezhetjük. Gyakran úgy fest, mint egy
posványos, latyakos folt az erdő talaján, amely sötéten húzódik a következő
patakig. Ha alaposabban szemügyre vesszük (ehhez persze le kell
térdelnünk), aprócska patakokat észlelhetünk benne, amelyek forrást
sejtetnek. Hogy most vajon egy heves zivatar után a felszínen folyó vagy
valóban a mélyből feltörő vízről van-e szó – ennek megállapításához
elegendő egy hőmérő. 9 °C alatt van a vízhőmérséklet? Akkor ez minden
bizonnyal igazi forrás! De ugyan már, ki hord magánál állandóan
mérőeszközöket? Ennek alternatívája lenne egy séta a csikorgó fagyban. Míg
a pocsolyák és az esővíz ilyenkor csonttá fagynak, a forrásokból a víz
ilyenkor is vidáman csurog. Vagyis itt van a forráscsigák otthona, amelyek
így egész évben élvezik a számukra kellemes hőmérsékletet. És nem csak az
erdei talaj az, ami gondoskodik erről. Nyáron egy ilyen aprócska élőhely
gyorsan felmelegedne, a csigák pedig túlhevülnének. Ám az árnyat adó
lombsátor megakadályozza, hogy a nap sugárzása túl erős legyen.
A patakok számára is tartogat az erdő egy hasonló szolgáltatást, ami itt
azonban még fontosabb. A patak vize ugyanis, ellentétben a forrással, ahol
mindig van hűs utánpótlás, ki van téve a nagyobb hőingadozásoknak.
Ugyanakkor például a szalamandralárvák, amelyek az ebihalakhoz hasonlóan



itt várakoznak a patakon kívüli életükre, ugyanúgy vélekednek, mint a
forráscsigák: a víznek hűsnek kell maradnia, hogy az oxigén ne szökhessen
meg belőle. Ha ellenben minden átfagy, akkor a szalamandrák következő
nemzedéke is odavész. Jó, hogy a fák ezt a problémát csak úgy mellékesen
megoldják. Télen, amikor a nap alig melegít, a kopasz ágak sok meleget
átengednek. A víz folyása árkon-bokron át szintén megakadályozza a gyors
befagyást. Amikor a tavasz vége felé a nap egyre magasabb áll, érezhetően
melegebb lesz, a lombos fák az új levélhajtások segítségével lehúzzák a
sötétítőt, és árnyékot vetnek a folyóvizekre. Az ég a patak felett majd csak
ősszel tárulkozik ki újra, amikor a hőmérséklet ismét zuhanni kezd: a fák
ilyenkor elhullajtják leveleiket. A tűlevelűek alatt csordogáló patakoknak
sokkal nehezebb a helyzetük. Itt télen fogcsikorgató a hideg, a víz gyakran
teljesen befagy, és mert tavasszal is csak lassan melegszik fel újra, sok
organizmus számára nem jön szóba élőhelyként. Ilyen koromsötét
patakvölgyek azonban természettől fogva nemigen jönnek létre, mert a
lucfenyők nem kedvelik a sok nedvességet maguk alatt, ezért inkább tartják a
távolságot. Főleg a beültetett területek azok, amelyek a tűlevelű erdő és a
pataklakók közötti konfliktust megalapozzák.
A fák jelentősége a patakok számára azok halála után sem csökken. Ha
történetesen egy elhalt bükk keresztbe zuhan rá a patakmederre, akár
évtizedekig is ott marad. Afféle kis duzzasztógátként picinyke állóvizes
területeket hoz létre: ezekben olyan fajok is megmaradnak, amelyek nem
viselik el az erős áramlást, például a jelentéktelen külsejű szalamandralárvák.
Úgy festenek, akár a gőték, ugyanakkor kopoltyúpamacsaik vannak, egészen
finom fekete foltok díszítik őket, a lábuk tövében pedig sárga pont látható. A
hideg erdei vízben kis rákokra leselkednek, amelyeket jóízűen
elfogyasztanak. A vízminőségnek tökéletesnek kell lennie a kis lények
számára, és a holtfák még erről is gondoskodnak. A felgyülemlett tócsákban
a sár és a lebegő részecskék leülepszenek, és mivel csökkent az áramlás
sebessége, a baktériumoknak több idejük marad a káros anyagok lebontására.
Mellesleg az sem ad okot aggodalomra, ha heves esőzések után a víz habzani
kezd. Úgy tűnik, mintha büntetendő környezetszennyezés lenne, de valójában
a huminsavak következménye, amelyek a kisebb vízeséseknél a levegővel



keverednek. E savak a lombok és a holtfa lebomlása során keletkeznek, és
rendkívül értékesek az ökoszisztéma számára.
A kis tócsák kialakításában az erdő az utóbbi években egyre kevésbé
szorul a kidőlő, halott törzsekre. Fokozódó mértékben kap támogatást az
egykor itt kiirtott, nagy visszatérőtől, a hódtól. Hogy a fák ennek valóban
örülnek-e, az kétséges, mert ez az akár a 30 kilogrammot is elérő rágcsáló az
erdei munkás az állatok között. Nyolc-tíz centiméter vastagságú fákat dönt ki
egyetlen éjszaka, a nagyobb példányokat pedig több műszakban intézi el. A
hódnak a táplálkozásához van szüksége az ágakra. Télire komoly készleteket
halmoz fel belőle váraiban, amelyek az évek során több méter szélesek
lesznek. Arra szolgálnak, hogy építményének bejáratait elrejtse. A további
biztosítást az adja, hogy ezek a csövek a víz alatt fekszenek, így a ragadozók
nem férhetnek hozzájuk. Csupán a lakrész fekszik a földfelszín felett, így az
száraz marad. Mivel a víztükör az évszakoktól függően ingadozhat, sok állat
gátat épít, így a patakokat nagyobb tavakká duzzasztják fel. Ezzel a víz
lefékezve folyik el az erdőből, és a felduzzasztott térségben nagy, nedves
területek képződnek. Az égerfa és a fűz örvend neki, a bükk ellenben nem
bírja, ha nedves a talaj a talpa alatt, és elhal. Hanem a nyertesek a fafajok
között szintén nem érhetnek meg magas kort a hódvár vonzáskörzetében,
hiszen eleven táplálékkészleteket jelentenek.
Egyszóval a hódok károsítják az erdőt a maguk környezetében, de a
vízháztartás szabályozásával összességében mégis kedvezően befolyásolják.
Egyszersmind pedig élettereket alkotnak olyan fajok számára, amelyek rá
vannak utalva a nagyobb állóvizekre.
E fejezet végén térjünk még egyszer vissza az erdőben található víz
eredetére, az esőre. Egy kirándulás során remek hangulatot teremthet, de ha a
ruhánk nem megfelelő, terhünkre is lehet. Az öreg lombos erdők ehhez külön
szolgáltatást nyújtanak: rövid távú időjárás-előrejelzést – az erdei pintyek
révén. Ezek a szürke fejű, rozsdavörös madarak megszokott körülmények
között egy strófát énekelnek, amelynek a ritmusát az ornitológusok
előszeretettel adják vissza a következőképpen: „Bin bin bin ich nicht ein
schöner Feldmarschall.”41 Tegyük hozzá: ez csak szép időben hallható. Ha
közeledik az eső, akkor az énekből egy hangos „reeeecs” lesz.



Az enyém vagy a tiéd?
Ökoszisztémaként az erdő finoman ki van egyensúlyozva. Minden lénynek
megvan benne a maga élettere, szerepe, amely hozzájárul más lények
jóllétéhez. Gyakran így vagy ehhez hasonlóan írják le a természetet, de ez a
kép sajnos hamis. Odakint, a fák alatt ugyanis az erősebb törvénye van
érvényben. Minden faj a túlélésre törekszik, és elveszi a többitől azt, amire
szüksége van. Alapvetően senki sincs tekintettel a másikra, és a nagy
összeomlás csakis azért kerülhető el, mert a túlkapások ellen védekező
mechanizmusok lépnek működésbe. Az egyik legvégső fék a saját genetika:
aki túl mohó és túl sokat vesz el, anélkül hogy adna, az önmagát fosztja meg
saját élete alapjától, és kihal. Ezért fejlesztett ki a legtöbb faj egy veleszületett
viselkedésformát, amely védi az erdőt a rablógazdálkodástól. Egy mintaszerű
példát már megismertünk: a szajkót, amely a tölgy és a bükk makkjával
táplálkozik ugyan, azonban az elfogyasztott mag többszörösét elássa. Így
gondoskodik arról, hogy a fák még jobban is tudnak szaporodni, mint
nélküle.
Ha egy magas, sötét erdőben mászkálunk, az olyan, mintha egy
áruházban lennénk. Az erdő ugyanis telis-tele van mindenféle finomsággal,
legalábbis az állatok, a gombák és a baktériumok szempontjából.
Egyetlenegy fa cukor, cellulóz, lignin és más szénhidrátok formájában
kalóriák millióit tartalmazza. Ehhez jön még a víz és ritka ásványi sók.
Áruházat mondtam? Helyesebb lenne „páncéltermet” emlegetni, hiszen itt a
legkevésbé sem kívánatos az önkiszolgálás. Az ajtó el van reteszelve, a kéreg
vastag, és meglehetősen leleményesnek kell lennie annak, aki hozzá akar
férni az édes kincsekhez. Kivéve a harkálynak. Csőre sajátos
felfüggesztésének és csillapító feji izmainak köszönhetően bátran kopácsolhat
anélkül, hogy megfájdulna a feje. Tavasszal, amikor a fákban buzog a víz, és
ízletes elraktározott anyagokkal áramlik a rügyek felé, a madarak kis



lyukakat kalapálnak a vékonyabb törzsekbe vagy ágakba. Ezek olyanok, mint
egy pontozott vonal, és a sebekből a fa vérezni kezd. A fa vére nem drámaian
piros, inkább a vízhez hasonlít. Ugyanakkor ennek a testnedvnek az
elvesztése éppannyira kedvezőtlen számára, mint nekünk a vérveszteség. Ezt
a nedvet kortyolgatják szorgosan a harkályok. Elvben a fa ezzel képes úgy
ahogy megbirkózni, feltéve, hogy a harkály nem túl féktelen, és nem okoz a
fának túl sok ilyen, „harkályhegnek” nevezett sérülést. Az évek során ezek
begyógyulnak, és díszsebhelyekhez lesznek hasonlatosak.
A tetvek sokkal lustábbak a harkályoknál. Ahelyett, hogy buzgón
repkednének körbe-körbe, és itt-ott lyukakat vágnának a fába, szipókájukkal
belekapaszkodnak a levelek és a tűk ereibe. És itt teleisszák magukat,
méghozzá úgy, ahogyan arra egyetlen másik állat sem képes. A fa „vére”
csak úgy végigzubog a kicsiny rovarokon, amelyet aztán hátul nagy cseppek
formájában ismét kiválasztanak. A levéltetveknek azért kell ennyit inniuk,
mert a fanedv nagyon kevés fehérjét tartalmaz, azt a tápanyagot, amely
nélkülözhetetlen a növekedéshez és a szaporodáshoz. Az állatkák e hiánycikk
után kutatva átszűrik a folyadékot, a legtöbb szénhidrátot pedig,
mindenekelőtt a cukrot, felhasználás nélkül továbbengedik. Nem csoda, hogy
az így belakott fák alatt ragacsos eső veszi kezdetét. Talán önök is
tapasztalták már ezt, amikor autójukkal egy tetvek által megtámadott juharfa
alatt parkoltak, amitől a szélvédőjük teljesen összekoszolódott.
Minden fafajnak megvannak a maga, csakis őrá szakosodott parazitái.
Legyen szó jegenyefenyőről (jegenyefenyő-hajtástetű), lucfenyőről
(lucfenyő-levéltetű), tölgyről (tölgy-törpelevéltetű), vagy bükkről (bükkfa
dísztetű) – az állatkák mindenütt kiszívják és kiválasztják a nedvet. És mivel
a leveleken az ökológiai niche már foglalt, vannak más fajok, amelyek
vesződséges munkával átfúrják a vastag kérget, hogy hozzáférjenek az alatta
húzódó nedvcsatornákhoz. Az ilyen kéregtetvek, mint például a bükk
gyapjaspajzstetű, egész törzseket vonnak be ezüstösfehér színű, viaszos
gyapjúréteggel. A fának hajszálra olyan ez, mint nekünk a rühesség:
nedvedző sebek keletkeznek rajtuk, amelyek alig gyógyulnak, és varasodott,
durva kérget eredményeznek. Olykor gombák és baktériumok is behatolnak
itt, és járulékosan annyira legyengítik a fát, hogy elhal. Nem csoda, hogy az



elviselhetetlen nyűg ellen a fa ellenanyagok termelésével védekezik. Ha a kór
ennek ellenére továbbra is fennáll, sokszor egy vastagabb, cserepes kéreg
képződése segít, amivel végül is sikerülhet megszabadulni a tetvektől. Ezután
a fa legalább néhány évre védett a további fertőzésektől. A lehetséges
fertőzés ugyanakkor nem az egyetlen probléma. Hatalmas étvágyukkal a
tetvek gigantikus mérvű tápanyagelvonást idéznek elő. Egy
négyzetkilométernyi erdőre vetítve a kis komiszok több száz tonna tiszta
cukrot csapolhatnak le a fákból, ami később hiányozni fog a növekedéshez
vagy a következő évre félretett tartalékokból.
Sok állat számára ugyanakkor a levéltetvek valóságos áldást jelentenek.
Mindenekelőtt egyes rovarok, így a katicabogarak húznak hasznot belőlük:
nagy élvezettel pusztítják egyiket a másik után. Az erdei hangyák ellenben a
cukros nedvet, a „mézharmatot” kedvelik, így azt közvetlenül a tetvek hátsó
feléből szürcsölik ki. Hogy felgyorsítsák a folyamatot, csápjukkal
megtapogatják a levéltetveket, így ingerelvén őket az ürítésre. S hogy aztán
más ragadozónak eszébe se jusson egy ennyire értékes tetűkolónia teketória
nélküli felfalása, a hangyák megvédelmezik ezeket az állatkákat. Szabályos
aprójószágtartás ez, fenn, a fák koronái közt. Az sem marad felhasználatlanul,
amit a hangyák nem tudnak hasznosítani. A beteg fa körül a növényzetet
beborító finom réteget gyorsan belepik a gombák és a baktériumok. Ennek
során itt penészesfeketére színeződik a talaj.
Mellesleg a mi mézkészítő méheink szintén hasznosítják a levéltetvek
ürülékét. Felszívják az édes cseppeket („mézharmatot”), a kaptárhoz
szállítják, majd ott visszaöklendezik, végül sötét erdei mézzé dolgozzák fel
őket. A vásárlók különösen kedvelik, noha a virágokhoz az égadta világon
semmi köze sincs.
A gubacsszúnyogok és -darazsak sokkal rafináltabban járnak el. Nem
megszúrják, hanem átprogramozzák a leveleket. Ehhez a felnőtt állatok
petéiket bükkök vagy tölgyek leveleire rakják le. A kibújó lárvák rágcsálni
kezdenek, a nyálukban található különböző vegyületek révén pedig a levélből
fokozatosan védőburok formálódik. Legyen ez a burok csúcsos (bükk) vagy
gömbölyű (tölgy), belsejében a rovarutódok védve érezhetik magukat rájuk
vadászó ellenségeikkel szemben, és zavartalanul majszolgathatnak. Ősszel



ezek a képződmények a bentlakókkal együtt lepottyannak, ez utóbbiak
bebábozódnak, és tavaszra kikelnek. Különösen a bükköt érheti tömegesen
fertőzés, de ez csak csekély mértékben károsítja a fákat.
A lepkehernyóknak ellenben nem a cukros nedű fontos, ők mindjárt az
egész leveleket és a fenyőtűket pécézik ki maguknak. Ha egy-egy példány
bukkan csak fel, az meg sem kottyan a fáknak, de rendszeres időközökben
tapasztaljuk tömeges elszaporodásukat. Néhány éve saját kerületemben egy
tölgyállománynál lehettem hasonlónak a szemtanúja. Június volt, amikor
rémülettel lettem figyelmes a meredek, déli lejtőt benépesítő fákra. A frissen
kihajtott lombozat jó része eltűnt róluk, az erdő kopaszon állt előttem, mintha
tél lenne. Kiszállva a terepjáróból, hangos morajlást hallottam, mintha
zuhogott volna. Ragyogóan kéklett az ég, az időjárás aligha lehetett az ok.
Nem, hanem a tölgyiloncahernyók milliói potyogtatták rám ürüléküket, ami
kis fekete golyócskák formájában iszonyatos mennyiségben záporozott a
fejemre és a vállamra. Pfuj! Kelet- és Észak-Németország nagy
fenyőerdeiben évről évre hasonló jelenséget figyelhetünk meg. A lepkefajok
tömeges elszaporodását – így az apácalepkéét vagy a fenyőaraszolóét – a
monokultúrás telepítésű, gazdasági rendeltetésű erdők segítik elő. A
későbbiekben leggyakrabban vírusfertőzések lépnek fel, aminek
következtében a populáció összeomlik.
A hernyórágás eredménye a csupasz korona júniusban, mire a fák utolsó
tartalékaikat is mozgósítják, hogy még egyszer kihajtsanak. Ez rendszerint
sikerül is, úgyhogy már néhány héttel később alig látszik valami a
támadásból. Mindamellett a fák növekedése korlátok között mozog, ami
később egy különösen vékony évgyűrűn lesz leolvasható. Ha ellenben két
vagy három egymást követő évben kerül sor a támadásra és a teljes
lombfosztásra, sok fa legyengül és elhal. A lepkehernyók mellett a lucfenyők
sorsába a fésűs fenyődarazsak is beleszólnak. Elnevezésüket a hímek
bozontos csápjának köszönhetik, a fák szempontjából mégis a lárvák étvágya
a döntő: naponta akár tizenkét tűlevél is eltűnhet aprócska szájukban, ami
hamar veszedelmessé válik a fenyők számára.
Azt, hogy a fák miként hívják oda illatanyagok segítségével a
fürkészdarazsakat és más ragadozókat, leírtam „A fák nyelve” című



fejezetben. Létezik persze egy másik stratégia is, mint azt a madárcseresznye
tanúsítja. A leveleiken nektármirigyek találhatók, amelyekből ugyanaz az
édes nedű szivárog, mint a virágokból. Ezt a fa a hangyáknak szánta, azok
ugyanis itt töltik a nyár nagy részét. És miként mi, emberek, ezek a rovarok
sem mindig csak az édességet kedvelik, közben olykor-olykor szívesen
fogyasztanak valami laktatóbbat is. E tápláló falatokat hernyók formájában
szerzik be, ezzel pedig a cseresznyét megszabadítják a hívatlan vendégektől.
Igaz, mindez nem mindig úgy működik, ahogy a fa szeretné. A
lepkeutánpótlás elpusztul ugyan, de a hangyáknak az édes nedűből néha
nyilván nem elég a számukra biztosított mennyiség, ezért levéltetveket
alkalmaznak. Ezek az állatkák megszúrják a leveleket, és cseppenként adják
tovább a hangyáknak a cukortartalmú nedvet, amikor ezek csápjaikkal
megbirizgálják őket.
A rettegett szú telhetetlen. Legyengült fákat szemel ki, és megpróbálkozik
teljes megszállásukkal. Egyetlen elv vezérli ennek során: mindent vagy
semmit. Vagy sikerül egyetlenegy bogár támadása, amely odacsődíti
illatüzenetekkel fajtársai százait, amelyek elölik a törzset, vagy a fa öli meg
az első, fába befúródó rovart, és ezzel a többiek számára is lefújtnak
tekinthető a lakmározás. A vágy tárgya a kambium, ez a kristálytiszta,
osztódó szövetréteg a kéreg és a fa anyaga között. Itt növekszik a törzs:
befelé a fatest, kifelé a kéreg sejtjei képződnek. A kambium lédús, és nagyon
magas a cukor-, valamint ásványianyag-tartalma. Szükség esetén még az
ember számára is afféle póttáplálék, tavasszal akár meg is kóstolhatják. Ha
rábukkannak egy lucfenyőre, amelyet a szél nemrégiben döntött ki,
zsebkéssel húzzák le a kérgét, majd a pengét laposan húzzák végig a törzsön,
és hámozzanak le hosszú, egy centiméter vastag csíkokat. A tápláló kambium
íze az enyhén gyantás sárgarépáéra emlékeztet. A szú ízlését is kielégíti, ezért
járatokat váj a kéregbe, hogy petéit ennek az erőforrásnak a közelében
helyezze el. A lárvák, ellenségeiktől jól védve, kövérre tudják itt lakmározni
magukat. Az egészséges fenyők terpénekkel és fenolos anyagokkal
védekeznek, ezek akár el is pusztíthatják a rovarokat. Ha ez nem sikerülne,
gyantacseppekkel ragasztják össze őket. Igen ám, de időközben a rovarok is
felfegyverkeztek, ahogy svéd kutatók nemrégiben kiderítették. Mindenekelőtt



több olyan gomba is van, amely az állatkák testére tapad, és azok
kísérőjeként befúráskor a kéregbe jut. Itt a gombák hatástalanítják a fenyő
elhárító vegyi fegyvereit, és ártalmatlan anyagokká alakítják át őket. Mivel a
gombák gyorsabban nőnek, mint ahogyan a bogarak fúrnak, valamivel
mindig előttük járnak. Így a szú csak méregtelenített területre jut, és
zavartalanul táplálkozhat.42 A tömeges szaporodásnak most már semmi sem
állja útját, és az ezrével kibújó fiatal bogarak ezt követően akár már
egészséges fákat is megtámadhatnak. Egy ilyen tömeges támadást sok
lucfenyő már nem bír ki.
Sokkal durvábban látnak hozzá a dologhoz a nagy növényevők. Naponta
több kilogramm élelemre van szükségük, de ez az erdő mélyén ritkaság. A
fényhiány miatt a talajon alig zöldell valami, a lédús levelek pedig fenn a
koronákban elérhetetlenek. Ezért van az, hogy természettől fogva csak kevés
őz és szarvas él ebben az ökoszisztémában. Nekik akkor lesz esélyük, ha
kidől egy öreg fa. Ezt követően néhány éven át fény éri a talajt, és a kis fák
mellett rövid ideig lágy szárú növények és fűfélék is nőhetnek. Az ilyen zöld
szigetekre valósággal rávetik magukat az állatok, és hamarosan alaposan
megcsonkítják a növényzetet. A fénnyel együtt jár a cukor, és ez vonzóvá
teszi a felnövekvő fiatal fákat. Általában kicsiny, csenevész rügyeik a
félhomályban, az anyafák alatt, alig tartalmaznak tápanyagokat. Azt a
keveset, amire a „készenléti üzemmódban” a túléléshez szükségük van,
szüleik juttatják el hozzájuk a gyökereken keresztül. A cukorhiány miatt a
rügyek keserűek és rágósak, így aztán az őzek ügyet sem vetnek rájuk. Ha
ellenben nap éri a zsenge kis fákat, valósággal kivirulnak. Beindul a
fotoszintézis, a levelek megerősödnek és nedvekkel telítődnek, a rügyek
pedig, amelyek nyáron képződnek, a következő év tavaszára duzzadtak és
tápanyagokban gazdagok lesznek. Ilyeneknek is kell lenniük, hiszen az új
nemzedék most rákapcsol, gyorsan akar növekedni, még mielőtt a
világítóablak újból becsukódik. Ez a gyorsítás azonban felkelti az őzek
figyelmét is, nem mulasztják el az ilyen csemegét. És ekkor indul a néhány
éven át tartó versengés a fák új nemzedéke és az állatok között. Sikerül-e
vajon a kis bükköknek, tölgyeknek vagy lucfenyőknek olyan ütemben
nőniük, hogy az állati szájak ne érjenek fel a fontos vezérhajtásokig? Ez



rendszerint nem az összes fát érinti egy-egy csoportból, így mindig akad
néhány példány, amely sértetlenül törhet tovább, felfelé. Azok ellenben,
amelyeknek csúcshajtását az állatok megették, a továbbiakban görbén és
kanyargósan nőnek. A sértetlen, fiatal ágak hamar túlszárnyalják őket, végül
a fényhiányba pusztulnak bele, és humusszá lesznek.
Nagy méretű „ragadozó” a gyűrűs tuskógomba, amelynek ártalmatlannak
tűnő termőtestei ősszel gyakran megjelennek fatönkökön. Ugyanakkor hét
őshonos, egymástól nehezen megkülönböztethető gyűrűs tuskógomba nem
barátja a fáknak. Épp ellenkezőleg: micéliumukkal, fehér, föld alatti
nyúlványaikkal behatolnak a lucfenyők, a bükkök, a tölgyek és más fafajok
gyökereibe. Ezután a kéreg alatt növekednek tovább, és legyezőszerű, fehér
képződményeket hoznak létre. A zsákmányolt javakat, eleinte mindenekelőtt
a kambiumból (a kéreg legbelsőbb rétegéből) származó cukrot és más
tápanyagokat vastag csöveken szállítják el. Ezek a gyökérszerű fekete
vezetékek különlegességnek számítanak a gombák birodalmában. A gyűrűs
tuskógombák ugyanakkor nem elégszenek meg az édes anyagokkal, mert a
továbbiakban már magát a fatestet is felemésztik, és ezzel elkorhasztják
gazdafájukat. Ennek a folyamatnak a végén a fa elhal.
A hangafélékhez tartozó fenyőspárga sokkal kifinomultabban jár el.
Semmiféle zöldje nincs, és csak azért hajt ki, hogy jelentéktelen, világosbarna
színezetű virágot hozzon. Egy olyan növény, amely nem zöld, nem tartalmaz
klorofillt, így fotoszintézisre sem képes. Ezért a fenyőspárga idegen
segítségre szorul. Becsempészi magát a mikorrhizák – a fa gyökérzetének
segítői – közé, és mivel fényre nincs szüksége, így akár a legsötétebb
lucfenyőállományok is megfelelnek számára. Ott aztán megcsapolja a
gombák és a fák közötti tápanyagfolyamot, és lecsípi a maga adagját.
Hasonlóan, de mondhatni, kissé álszent módon jár el az erdei csormolya.
Szintén kedveli a lucfenyőt, és becsatlakozik a gyökér-gomba rendszerbe,
hogy hívatlanul ő is részt vegyen a lakomában. Habár föld feletti részei
mégiscsak a növényekre jellemzően zöldek, és képes egy kevés fényt és szén
dioxidot cukorrá átalakítani, mindez aligha több mint alibi.
A fák ugyanakkor lényegesen többet is kínálnak, mint táplálékot. Fiatal
példányokat bizonyos állatok mechanikus dörgölőeszközként használnak. Az



őzbakoknak és a szarvasbikáknak évente újranövő agancsukat meg kell
szabadítaniuk a bőrtől, az úgynevezett barkától. Ehhez egy olyan kis fát
keresnek, amely egyfelől elég vastag ahhoz, hogy ne törjön el egykönnyen,
másfelől valamennyire hajlékony is. A teremtés koronái napokon át
tombolnak, mire az utolsó viszkető bőrcafatot is ledörzsölik az agancsukról.
Persze közben ugyanezt teszik a kis fa kérgével is, amely aztán gyakran elhal.
A fa fajának kiválasztása során az őzbakok és a szarvasbikák a ritkaságra
utaznak. Legyen az lucfenyő vagy bükk, jegenyefenyő vagy tölgy, mindig azt
választják, amelyik az adott helyen ritkaság. Ki tudja – talán a ledörzsölt
kéreg illata hat rájuk egzotikus parfümként? Mi, emberek is ilyenek vagyunk:
mindannyian a nehezen megszerezhető ritkaságokra vágyunk.
Legkésőbb azonban, amint a törzs átmérője eléri a tíz centimétert, vége a
játéknak. A legtöbb fafajnak ilyenkorra már annyira megvastagszik a kérge,
hogy ellenáll a féktelen agancshordozóknak. Ráadásul annyira stabil, hogy
nem rugózik, és nem fér át az agancsok vége között. Csakhogy, legalábbis a
szarvasoknak, van még egy szükségletük. Természetes körülmények között
nem élnének az erdőben, hiszen fő táplálékuk a fű. Mivel ez egy természetes
erdőben abszolút ritkaság, mindamellett olyan mennyiségben aligha fordul
elő, mint amennyire egy egész csordának szüksége van, a fenséges állatok
inkább kinn maradnak a füves pusztán. Igen ám, de a folyóvölgyekben, ott,
ahol a rendszeres áradások révén újra meg újra tágas legelők születnek, már
ott élünk mi, emberek is. Minden négyzetméternyi területet vagy
városépítésre, vagy mezőgazdasági célra hasznosítunk. Ezért húzódtak vissza
a szarvasok az erdőbe, amelyet legfeljebb éjszaka hagynak el. Tipikus
növényevőként azonban a nap huszonnégy órájában szükségük van rostban
gazdag élelemre. Ha más módon nem jutnak hozzá, jobb híján a fák kérgében
tesznek kárt. Nyáron, amikor a fa tele van vízzel, könnyen lehántható a kérge.
Az állatok metszőfogaikkal (amelyekkel csak alsó állkapcsukban
rendelkeznek) beleharapnak, és alulról indulva egész csíkokat tépnek le róla.
Télen, amikor a fák alszanak, és a kéreg száraz, csak kis darabkákat tudnak
kirágni. Akárhogy is, a fák számára ez a tevékenység nemcsak nagyon
fájdalmas, de egyenesen életveszélyes is. A hatalmas, nyílt sebeken át
ugyanis nagy felületen hatolnak be gombák, és hamar bomlasztani kezdik a



fa anyagát. A seb gyors bezárása hegedéssel mérete miatt már nem
lehetséges. Ha a fa őserdei körülmények között, azaz szép lassan cseperedett
fel, akkor még az ilyen súlyos csapásokat is képes kiheverni. Fája egészen
aprócska évgyűrűkkel rendelkezik, szívós és tömör, és igencsak megnehezíti
a behatoló gombák dolgát. Jómagam is láttam nemegyszer, ilyen
faifjoncokat, amelyek néhány évtized alatt mégiscsak sikerrel jártak, és
bezárták a sebet. A mi gazdasági rendeltetésű, telepített erdőink esetében
azonban más a helyzet. Rendszerint ezek gyorsan nőnek, nagyok az
évgyűrűik, ennélfogva faanyagukban sok a levegő. Levegő és nedvesség – ez
ideális a gombák számára. És akkor jön, aminek jönnie kell. A sérült fa már
élete delelőjén kettétörik. Csak a télen keletkezett, sokkal kisebb sebeket
képes komolyabb következmények nélkül összezárni.



Szociális lakásépítés
Hiába túl vastagok már a fák az összes eddig ismertetett cél elérésére, állatok
általi hasznosításuk gond nélkül folytatódik. Az óriás fák keresett
lakhelyekké válhatnak, ezt a szolgáltatást azonban nem nyújtják önként.
Különösen az idős példányok vastag törzse népszerű a madarak, nyestek és
denevérek között. A vastagság azért fontos, mert az erős falak különösen
biztos védelmet nyújtanak a forrósággal és a hideggel szemben. A kezdetet
leggyakrabban egy tarkaharkály (nagy fakopáncs) vagy egy fekete harkály
jelenti. Lyukat váj a törzsbe, igaz, csak néhány centiméter mélyen. A széles
körben elterjedt vélekedéssel ellentétben, miszerint csak korhadt fában
építenek fészket, ezek a madarak gyakran egészséges példányokat keresnek
maguknak. Vajon mi beköltöznénk egy omladozó családi házba, ha mellette
felépíthetnénk egy újat? A harkályok szintén azt szeretnék, hogy
fészekodújuk tartós és biztonságos legyen. És bár alaposan és keményen
ütlegelik az egészséges fát, a gyors lakásépítés mégis meghaladná erőiket.
Ezért aztán az első szakaszt követően több hónapos szünetet iktatnak közbe,
és reménykednek a gombák segítségében. Azoknak ez szíves invitálás, hiszen
egyébként bajosan tudnának áthatolni a kérgen. Így azonban hamarjában
ellepik a nyílást, és kezdik szétkorhasztani a fát. A fa számára ez kettős
támadás, a harkály számára ellenben munkamegosztás. A rostok tudniillik
rövidesen annyira elkorhadnak, hogy a továbbépítés sokkal könnyebben
haladhat.
Egy szép napon aztán eljön az idő, és az odú beköltözésre készen áll. A
varjú nagyságú fekete harkálynak azonban még ez sem elég: egyszerre több
odún is munkálkodik. Az egyikben költ, a másikban alszik, a továbbiak pedig
a környezetváltozást szolgálják. Az odúkat évről évre felújítja, mi magunk is
tapasztalhatjuk ezt, látva a fák tövébe hullott faforgácsot. A felújítás azért
válik szükségessé, mert a behatolt gombák most már nem képesek megállni.



Egyre mélyebben beleeszik magukat a törzsbe, az élő fát nedves málladékká
változtatják, márpedig abban nem jó költeni. Ha a harkály kihajítja ezt a
kacatot, az odú valamivel nagyobb lesz. Valamikor túl nagy is, mindenekelőtt
azonban túl mély a madárfiókák számára, hiszen nekik az első repüléshez ki
kell mászniuk a kijáraton. Legkésőbb ekkor jöhetnek az új bérlők. Ezek olyan
fajok, amelyek önmagukban nem képesek a fában építkezni. A csúszka
például – ez a harkályhoz hasonló, de kis méretű madár – szintén
körbekalapálja a holtfát, hogy bogárlárvák nyomára bukkanjon, és szívesen
rakja fészkét a tarkaharkályok régi odúiban. Csakhogy ennek során adódik
egy kis gondja. A számára túlságosan nagy röpnyíláson át akár ellenségei is
behatolhatnak, akik kifoszthatják a fészekaljat. Ennek megelőzése érdekében
agyaggal szűkíti le a nyílást, amit művészien tapaszt a nyílás pereme köré.
Apropó ellenségek: albérlőiknek a fák akaratukon kívül egy
különszolgáltatást is kínálnak, ami a fa egyik jellemző tulajdonságának
köszönhető. A farostok különösen jól vezetik a hangot, ez az oka annak, hogy
ebből a nyersanyagból hangszereket, így például hegedűt vagy gitárt
készítenek. Hogy ez a vezetés mennyire jól működik, magunk is
kipróbálhatjuk egy egyszerű kísérlettel. Tapasszuk fülünket egy hosszú,
kivágott fatörzs vékonyabb végére, és kérjünk meg valakit, hogy a másik,
vastagabb végén egy kaviccsal, kopogással vagy karcolással apró, óvatos,
jeleket adjon. A törzs közvetítésével ezt meglepően tisztán halljuk, de amint a
fejünket elfordítjuk csönd lesz. Ezen az elven alapszik a madarak vészjelzője
a fészeküregben. Persze szó sincs ártalmatlan kopogó jelekről: ami a
zörejeket okozza, az nyest- vagy mókuskapirgálás. Ezt jól hallani fenn, a
magasban a fán, és a madaraknak még van esélyük a menekülésre. Ha a
fészekben fiókák vannak, a madarak legalább még megpróbálhatják elterelni
a betolakodók figyelmét, ami mellesleg gyakran nem sikerül. Ez esetben
viszont legalább a szülők életben maradnak, és egy második fészekaljjal
kompenzálhatják a veszteséget.
A denevérek számára ez nem akkora téma, hiszen nekik egészen más
gondjaik vannak. A kis emlősöknek csemetéik felneveléséhez egyszerre sok
faüregre van szükségük. A nagyfülű (vagy egérfülű) denevéreknél a
nőstények kis csoportjai közösen nevelik fel utódaikat. Egyazon lakhelyen



mindössze néhány napot töltenek, és máris ideje a költözésnek. Az ok: a
paraziták. Ha a teljes idényt ugyanabban az üregben töltenének, az élősködők
robbanásszerűen elszaporodhatnának, és halálra kínoznák a szárnyas éjjeli
vadászokat. A rövid időközönkénti költözés megakadályozza ezt, a
denevérek egyszerűen maguk mögött hagyják a parazitákat.
A baglyok nem férnek át egykönnyen a harkálylyukakon, így nekik pár
évet még türelmesen várakozniuk kell. Ez alatt az idő alatt ugyanis a fa
folyamatosan korhad, és előfordul, hogy a törzs magától tovább nyílik,
úgyhogy a búvónyílás megnő. Gyakran az úgynevezett „harkályfurulyák”
gyorsítják meg a folyamatot. Voltaképpen a harkályok amolyan emeletes,
szorosan egymás fölött elhelyezkedő lakhelyeiről van szó. A korhadási
folyamatok eredményeképpen ezek fokozatosan átnyílnak egymásba, és
egyszer csak épp megfelelővé válnak a macskabagoly és társai számára.
Hát a fa? A fa kétségbeesetten igyekszik védekezni. Igazság szerint már
amúgy is késő bármit tenni a gombák ellen, hiszen a kapuk éveken át tárva
nyitva álltak előttük. Mégis számottevően növelheti életesélyeit, ha sikerül
legalább a külső sérüléseken úrrá lennie. Ha ezzel megbirkózik, akkor belül
szétkorhad ugyan, de ennek ellenére annyira stabil marad, mint egy üreges
acélcső, és elélhet még akár több mint száz évet is. Ezeket a helyreállítási
munkálatokat megfigyelhetjük a harkályok kikopácsolta lyukak körüli
duzzanatszerű megvastagodásokon. Csak nagy ritkán képes azonban a fa
valóban arra, hogy fokozatosan bezárja a bejáratokat. Az építő leggyakrabban
kíméletlenül szétkalapálja a friss fát.
A szétkorhadó fa komplex életközösségek otthona lesz. Különböző
„farontó hangyák”, például lóhangyák telepszenek meg itt, melyek szétrágják
a porladt fát, és ragacsos-pépes építőanyagot készítenek belőle, amely
megszáradva barna kartonpapírhoz hasonlít. A falakat mézharmattal, a
levéltetvek cukros ürülékével itatják át. Ezen a táptalajon gombák fejlődnek,
és fonalaikkal stabilizálják a fészket. Számtalan bogárfaj él a korhadékra, az
üreg belsejében található, szétmálló anyagra utalva. Lárváik éveken át tartó
fejlődéséhez hosszú távon stabil körülményekre, vagyis fákra van szükségük,
amelyek elhalása évtizedekig is eltarthat, így sokáig megmaradnak. Ezáltal az
üreg vonzó marad a gombák és a bogarak számára, ők gondoskodnak arról,



hogy az ürülék és a faforgács felülről folyamatosan leperegjen a porladékba.
A denevérek, akárcsak a baglyok és a nagy pelék, szintén lepotyogtatják
ürüléküket a sötét mélységbe. Ezzel a porladék folyamatosan tápanyag
utánpótlást kap, amiből például az éknyakú pattanóbogár is táplálkozik.43
Vagy az akár négy centiméter hosszúra is megnövő remetebogár lárvái. A
remetebogár nem szeret mozogni, legszívesebben egész életét egy belülről
korhadt fa lábánál tölti, az üreg sötétjében. És mivel repülni és mozogni alig
alig tud, egy családnak akár sok nemzedéke is évtizedeken át élhet
ugyanabban a fában. Így nyilvánvaló, miért annyira fontos ezeknek a régi
fáknak a megtartása. Ha eltávolítjuk őket, a kis fekete lények nem
vonulhatnak egyszerűen pár kilométerrel odébb a következő fához, hiszen
nem bírnák szusszal.
Még ha a fának egy napon fel is kell adnia a harcot, és egy viharban
kidől, akkor is értékes szolgálatot tett a közösségnek. Igaz ugyan, hogy az
összefüggéseket egyelőre nem tártuk fel a maguk teljességében, de azt azért
tudjuk, hogy a fajok sokféleségének növelésével együtt jár az erdő
ökoszisztémájának stabilizálása. Minél több faj van a színen, annál kevésbé
tud elterjedni egyetlenegy a többiek rovására, hiszen nyomban ott terem egy
vetélytársa is. Sőt puszta jelenlétével még egy holtfa is – mint azt „A fa mint
klímaberendezés” című fejezetben bemutattuk – értékes szolgálatokat
nyújthat az élő fák vízháztartásában.



A biodiverzitás anyahajói
A legtöbb állat, amely rá van utalva a fákra, nem bántalmazza őket. Csak
különös élettérként használják a törzset vagy a koronát, mely a különböző
nedvességi sávok és fényviszonyok révén kis ökológiai niche-eket alkot.
Megszámlálhatatlanul sok „szakértő” talál itt otthonra. Az erdő felső emeletei
tekintetében különösen szórványosak ismereteink, hiszen a kutatók odafent
csak költséges daruk és toronyépítmények segítségével vizsgálódhatnak. A
költségek alacsony szinten tartása érdekében olykor kíméletlen eszközöket
alkalmaznak. Így például dr. Martin Goßner fakutató néhány évvel ezelőtt
bepermetezte a Bajor-erdő Nemzeti Park egyik hatalmas fáját, amely a maga
hatszáz évével a legöregebb, 52 méteres magasságával és (mellmagasságban
mért) kétméteres átmérőjével egyben a legnagyobb is. Az alkalmazott
rovarölő szer a Pyrethrum volt: a fa koronájában élő összes pók és rovar
lepotyogott tőle a fáról – valamennyi elpusztult. Az mindenesetre
nyilvánvalóvá vált, hogy fajokban mennyire gazdag ott fenn az élet. 2041
állatkát számolt össze a kutató, amelyek 257 fajba voltak besorolhatók.44
Még sajátos nedves élőhelyek is találhatók a koronában. Ha egy törzs
villás elágazásban válik ketté, akkor ennél a bevágásnál megreked az esővíz.
Ezekben az aprócska pocsolyákban fejlődnek a szúnyoglárvák, melyeket ritka
bogárfajok fogyasztanak. Nehezebbé válik az állatok dolga, ha a csapadék a
törzsben található üregekben gyűlik össze. Ott sötét van, és a poshadt,
zavaros víz nagyon kevés oxigént tartalmaz. A vízben fejlődő lárvák ilyen
körülmények között nem tudnak lélegezni. Kivéve persze, ha van
„búvárpipájuk”, mint az üvegpotrohú légy utódainak. Ezek teleszkópszerűen
kidugják a légcsövüket, és így képesek életben maradni a pocsolyányi kis
vizekben. Mivel baktériumokon kívül más alig mozog a vízben, a lárvák
vélhetően őket fogyasztják.45
A harkályok nem minden fát választanak ki üreges fának, és nem minden



fa korhad el ilyen módon. Messze nem minden fát gyötör hosszan a kórság,
sok, erre specializálódott fajnak biztosítva eközben különleges élettereket.
Legyen az ok akár egy vihar, amely kettétöri a hatalmas törzset, vagy a szúk
roncsolják szét a kérget néhány hét leforgása alatt, aminek következtében
elszárad a lombozat, sok példány életének hirtelen szakad vége. Ezzel
alapvetően változik meg a fa mint ökoszisztéma is. Azoknak az állatoknak és
gombáknak, amelyeknek létszükségletük a fa érrendszerén át történő, állandó
vízutánpótlás vagy a cukorutánpótlás a koronából, el kell hagyniuk az
élettelen fát, vagy vele együtt kell pusztulniuk. Egy kis világ szűnik meg
létezni. Vagy épp ez lenne a kezdet?
„És ha majd elmegyek, csak egy rész megy el belőlem” – Peter Maffay
akár egy fáról is írhatta volna népszerű dalát. Hiszen a fa élettelen teste az
erdő körforgása szempontjából továbbra is létfontosságú. Évszázadokon át
szívta fel a talajból a tápanyagokat, faanyagában és kérgében raktározta el
őket, és ezzel értékes kincset halmozott fel csemetéi számára. Csakhogy
nekik sem annyira egyszerű a hozzájutás ezekhez a finomságokhoz. Más
organizmusok segítségére szorulnak. Mihelyt a kettévált törzs a talajra
zuhant, ezernyi gomba- és rovarfaj kulináris váltófutása veszi kezdetét rajta
és a tuskón. Mindegyik a szétbomlás egy-egy meghatározott stádiumára, ezen
belül pedig a fa egyes alkotóelemeire specializálódott. Ezért ezek a fajok soha
nem is veszélyeztethetnek élő fákat – túl frissek lennének számukra. Málló
farostok, rothadásnak indult, nedves sejtek – ezt kedvelik igazán. A
táplálkozás során, de egész fejlődésük alatt sem sietnek el semmit, mint azt a
szarvasbogár példája is igazolja. Kifejlett bogárként mindössze néhány hetet
él, azalatt párosodik. Idejének nagy részét lárva alakban éli, lassan eszi át
magát a szétmálló lombos fa gyökerein. Ahhoz, hogy aztán egy napon
feltáplálva, testesen bebábozódjék, akár nyolc évre is szüksége lehet.
Legalább ennyire lassúak a konzolos megjelenésű taplógombák. Azért
konzolosak, mert elfelezett tányér alakjukkal falra erősített polcként hatnak
az elhalt fa törzsén. Egyik képviselője a szegett tapló. Ez a fa fehér
cellulózrostjaival táplálkozik, és étkezés után barna, mállékony kockákat
hagy hátra. Termőteste, az említett fél tányér, mindig szép vízszintesen tapad
a törzsre. Csak így biztosítható, hogy alsó felének kis tömlőiből



szaporodáshoz szükséges spórák peregjenek ki. Ha a korhadt fa egy napon
kidől, a gomba lezárja a tömlőket, és ettől fogva az eddigi termőtestre
merőlegesen nő tovább, hogy egy új, vízszintben álló tányér keletkezhessék.
Egyes gombák között elkeseredett küzdelem folyik a táplálékalapokért,
amint az jól felismerhető a felfűrészelt holtfán. Világosabb és sötétebb
szövetekből álló, egymástól fekete vonalakkal élesen elhatárolt márványos
struktúrák mutatkoznak itt. A különböző színárnyalatok különféle
gombafajoktól származnak, amelyek végigdolgozzák magukat a fa anyagán.
Területüket más fajokkal szemben sötét, áthatolhatatlan polimerekkel zárják
le, így ezek jelölik a mi szemünk számára a harcvonalat.
Összességében valamennyi állat- és növényfaj egyötöde van ráutalva a
holtfára, ami kereken 6000, eddig ismert fajnak felel meg.46
Hasznosságuk az említett tápanyag-újrahasznosításban rejlik, de
válhatnak-e vajon veszélyessé is az erdő számára? Megfordulhatna-e a fajok
fejében az is, hogy holtfahiány esetén egyszerűen az élő fákat falják fel? Az
erdőlátogatók egyre-másra vetik fel ezen aggodalmukat, a magánerdő
tulajdonosok közül többen pedig ugyanezen okból távolíttatnak el minden
holtfát. Csakhogy erre semmi szükség! Az ilyen akciók során feleslegesen
pusztítanak el értékes élőhelyeket, mert a holtfák lakói az élő fákkal semmit
sem tudnak kezdeni. Faanyaguk ilyenkor még nem eléggé korhadt, túl
nedvesek és túl sok cukrot tartalmaznak. Ettől eltekintve a bükkök, tölgyek és
lucfenyők védekeznek az ellen, hogy beléjük költözzenek. Az egészséges fák
természetes elterjedési területükön keményen ellenállnak minden
támadásnak, ha jól tápláltak. És ehhez járul hozzá az erdők lenézett
mikroszkopikus aprónépe is, a sok kis gézengúz, már amennyiben
megtalálják életfeltételeiket. A holtfa olykor akár közvetlenül is jelentős a fák
számára, mert a földön heverő törzs saját utódainak bölcsője lehet. Így
például a lucfenyő magoncai különösen jól fejlődnek szüleik elhalt törzsén,
az ilyen kis fa a „holtfás újulat” (német erdészek tudományosan, de kissé
ízléstelen módon a „Kadaververjüngung”, „tetemen való felújulás” kifejezést
használják erre a jelenségre). A puha, korhadt fa remekül tárolja a vizet,
tápanyagainak egy részét pedig a gombák és a rovarok már felszabadították.
Egyetlen aprócska gond merül csak fel: a törzs nem marad meg örökre



póttalajként, hanem egyre jobban lebomlik, mígnem egy napon humusszá
válva eltűnik a földben. Mi történik a kis fákkal? Gyökereik fokozatosan
szabaddá válnak, és elveszítik tartásukat. Mivel azonban ez a folyamat
évtizedeken át tart, a nyúlványok követik a lebomló fát a talajba. Az így
felnőtt lucfenyők törzse végül gólyalábakon fog állni, amelyek magassága
pontosan mutatja az egykor itt fekvő anyafa átmérőjét.



Téli álom
Késő nyáron egyedülálló hangulat lengi be az erdőket. Élénkzöldjüket a
koronák elmosódott sárgászöldre cserélik. Úgy fest, mintha egyre több fa
fáradna el, és várná elcsigázottan egy kimerítő idény végét. Csakúgy mint
minálunk, embereknél egy dolgos nap után, eljön a jól megérdemelt pihenés
ideje.
A barnamedvék téli álmot alszanak, a mogyorós pele ugyanezt teszi, de a
fák? Egyáltalán náluk is van olyasvalami, mint a pihenés, ami összevethető a
mi éjszakai szünetünkkel? A barnamedve nagyon is jó hasonlat, hiszen
stratégiája sokban azonos. Nyáron és kora ősszel vastag szalonnaréteget
növeszt, hogy aztán télen abból táplálkozzék. Pontosan ezt teszik a mi
fafajaink is. Természetesen nem fekete áfonyát vagy lazacot esznek, hanem
alaposan feltankolnak napsugárból, és segítségükkel cukrot és egyéb tartalék
anyagokat termelnek. Ezeket azonban pontosan úgy tárolják a kérgükben,
mint a medve a zsírt a bőre alatt. Mivel persze hízni nem tudnak (erre csak a
„csontjaik” képesek, azaz maga a színfa), csak szöveteiket képesek
megtölteni tápanyaggal. És miközben a medve továbbra is mindent megeszik,
ami az orra elé kerül, a fák egyszer csak megtelnek. Különösen a
madárcseresznyénél, a madárberkenyénél vagy a barkócaberkenyénél
figyelhetjük ezt jól meg augusztustól kezdve. Habár októberig sok szép
napfényes órát használhatnak még ki, máris kezdenek vörösesen
elszíneződni. Ez semmi mást nem jelent, mint hogy erre az évre lehúzzák
rolót. Megteltek a tartályaik a kéreg alatt és a gyökereikben, a többlet
cukortermelés eredménye elhelyezhetetlen lenne. Miközben a medve
gondtalanul tömi magát tovább, az említett fajokat már meglátogatja az álmot
hozó kismanó. A legtöbb faj szemlátomást nagyobb tárolókapacitással
rendelkezik, és továbbra is jó étvággyal, megszakítás nélkül végzi a
fotoszintézist, mindaddig, amíg be nem köszöntenek az első kemény fagyok.



Ekkor nekik is be kell szüntetniük minden tevékenységüket. Az egyik ok a
víz, amelynek folyékony állapotban kell lennie, hogy a fa dolgozhasson. Ha a
„vére” megdermed, már semmi nem megy. Épp ellenkezőleg. A színfa, ha túl
nedves és átfagy, szétpattanhat, mint egy vízvezeték.
Ezért aztán a legtöbb faj júliustól fokozatosan csökkenti vízmennyiséget,
és ezzel a tevékenységét is. Téli üzemmódra azonban két okból nem állhatnak
át. Először is (amennyiben a fa nem a cseresznye rokona) az utolsó meleg,
késő nyári napokat még ki kell használniuk erőgyűjtésre, másodszor pedig a
legtöbb fafajtánál az elraktározott anyagokat még a levelektől vissza kell
juttatniuk a törzsbe és a gyökerekbe. Mindenekelőtt a zöldet, azaz a klorofillt
alkotóelemeire bontják, hogy a következő tavasszal ismét nagy
mennyiségben vissza tudják juttatni az új lombkoronába. Amikor ezt a
festékanyagot a fa kiszivattyúzza, akkor jelennek meg a sárga és barna
színek, amelyek persze már korábban is ott voltak a levelekben. Lehetséges,
hogy ezeknek a karotinokból álló színeknek figyelmeztető szerepük van. A
levéltetvek és más rovarok ebben az időszakban keresnek menedéket a kéreg
repedéseiben, hogy védjék magukat az alacsony hőmérséklettől. Az
egészséges fák erőteljes, harsány őszi levelekkel jelzik védelmi készségüket a
következő tavaszra.47 A levéltetvek és társaik utódai számára ez kedvezőtlen
lenne, mivel az ilyen példányok különösen erőteljesen reagálhatnak rájuk
méreganyagaikkal. Ezért gyengébb és kevésbé színes fákat szemelnek ki
maguknak.
De egyáltalán mire jó ez az egész felhajtás? Sok tűlevelű bizonyítja, hogy
van más megoldás is. Egyszerűen mindenestül megtartják a pompás zöldet
ágaikon, és fütyülnek az évről évre zajló megújulásra. Hogy védve legyenek
a tűk elfagyásától, fagyásgátló szereket raktároznak el bennük. A téli
vízpárolgás megakadályozására a fa a tűlevelek felszínét vastag viaszréteggel
vonja be. Mindamellett a tűk bőre erős és kemény, a kis légzőnyílások pedig
szokatlanul mélyen belesüppednek a felszínbe. Ezek az óvintézkedések
együttesen hatékonyan akadályozzák meg a vízveszteséget. Ez a fajta
veszteség azért lenne tragikus, mert a fagyott talajból nem érkezik már
utánpótlás, vagyis a fa kiszáradna, és így a vízhiány következtében akár el is
pusztulhatna.



A lomb ezzel szemben lágy és zsenge, gyakorlatilag védtelen. Nem
csoda, hogy a bükkök és a tölgyek a fagyok közeledtével a lehető
leggyorsabban levetik lombkoronájukat. De vajon ezek a fajok az evolúció
során tulajdonképpen miért nem fejlesztettek ki vastagabb burkot és fagyálló
anyagokat? Tényleg van értelme annak, hogy évről évre minden egyes fa
újranövesszen közel egymillió levelet, majd mindössze néhány hónapon át
használja őket, hogy végül fáradságos munkával ismét megszabaduljon
tőlük? Az evolúció szemlátomást igennel válaszolt erre a kérdésre, mert
amikor kereken 100 millió évvel ezelőtt kialakultak a lombos fák, a
tűlevelűek már 170 millió éve éltek bolygónkon. Vagyis a lombhullató fák
aránylag kései fejlődés termékei. Viselkedésük ősszel – ha alaposabban
szemügyre vesszük – valójában nagyon is észszerű. Egy meghatározó erő, a
téli viharok elől térnek ki így. Amikor ezek októbertől kezdve végigsöpörnek
az erdőkön, sok fa számára ez élet-halál kérdése. Ha meghaladják a 100 km/h
sebességet, ezek a szelek akár nagy fákat is kidönthetnek, a 100 km/h pedig
egyes években nem ritkaság, akár heti ritmusban is ismétlődhet. Az őszi esők
miatt a talaj annyira fellazult, hogy a gyökerek a latyakos talajban alig
képesek megkapaszkodni. Egy kifejlett törzsre a vihar átszámítva 200 tonna
erőhatást fejt ki. Az a fa, amely nem készült fel alaposan, nem bír el ennyit,
és kidől.
Ám a lombos fák jól felkészülnek. Hogy áramvonalasabbakká váljanak,
mind elhajítja napvitorláját. Így az 1200 négyzetméteres,48 hatalmas
összfelület eltűnik, lehullik a talajra. Átszámítva ez annyi lenne, mintha egy
vitorlás hajó 40 méter magas árboccal bevonná 30 × 40 méteres fővitorláját.
Ez azonban még nem minden. A törzs és az ágak úgy vannak kialakítva, hogy
a légellenállási együttható részlegesen alacsonyabb, mint a modern
személygépkocsiknál. Mindamellett a fa egész szerkezete annyira hajlékony,
hogy képes mérsékelni és elosztani egy heves szélroham erőhatásait.
Mindezek az óvintézkedések együttesen azt eredményezik, hogy a lombos
fáknak telente alig esik bajuk. Rendkívül heves orkánok esetén – ilyenekre
csak 5-10 évente kerül sor – a közösség segít a bajba jutottakon. Minden fa
más, mindegyiknek megvan a maga története, így aztán mindegyikben egyedi
a farostok elrendeződése. Ez oda vezet, hogy az első heves széllökés után,



amely az összes fát egyidejűleg ugyanabba az irányba hajlítja meg,
mindegyik eltérő gyorsasággal ugrik vissza. Leggyakrabban a következő
széllökések végeznek az egyes fákkal, mert az egy heves ingadozás közben
ismét, ezúttal mélyebben meghajlik. Igen ám, de egy érintetlen erdőben
mindenki kap segítséget. Visszalendülés közben a fák koronája egymásnak
csapódik, hiszen a visszapattanás mértéke egyedi. Míg az egyik épp
visszafelé lendül, a másik már megint előrehajlik. A következmény egy
enyhe ütközés, ami mindkét fánál lefékeződést eredményez. Mire megérkezik
a következő széllökés, már mindkettő szinte teljesen nyugalomba jutott, és a
küzdelem kezdődik elölről. A koronák játéka mindig lenyűgöző látvány, és
ugyanakkor izgalmas megfigyelni az egyes fák kölcsönös, társas
támogatottságát. Eltekintve persze attól, hogy nem tanácsos vihar idején az
erdőben tartózkodnunk.
De térjünk vissza a lombhulláshoz. Azt, hogy van értelme, hogy érdemes
ekkora erőfeszítéssel évről évre újra kihajtani, maguk a fák bizonyítják
minden egyes átvészelt viharral. A vihar ugyanakkor egészen más természetű
veszélyeket is rejt magában. Itt van például a hóesés. Ha az említett 1200
négyzetméteres levélfelület eltűnik, a fehér takaró már csak az ágakon
telepedhet meg, ez pedig azt jelenti, hogy a hó legnagyobb része lehullik a
földre. A hónál azonban még nagyobb terhet jelenthet a jég. A hőmérséklet
nem sokkal fagypont alatt, ehhez egy ártatlan kis szemerkélő eső, nos, ezt
magam is megtapasztalhattam néhány évvel ezelőtt. Három napon át tartott
ez a szokatlan időjárási helyzet, én meg óráról órára egyre jobban aggódtam
az erdő miatt. A csapadék ugyanis pillanatok alatt megtelepedett a fagyott
ágakon, és szemlátomást növelte súlyukat. A látvány meseszép volt: a fákat
üvegszerű burkolat borította. Közben a fiatal kis nyírfaerdők egyszerre
meghajoltak, én pedig nehéz szívvel bár, de már leírtam őket. A felnőtt fák
esetében mindenekelőtt a tűlevelűek, leginkább a duglász- és lucfenyők
veszítették el zöld koronaágaiknak akár kétharmadát is: ezek hangos
reccsenéssel törtek le. Ez rendkívüli mértékben meggyengítette a fákat, és
évtizedekbe telhet, mire a koronájuk teljesen helyreáll.
Ám a meghajlott fiatal nyírfák meglepetéssel szolgáltak: amikor a jég
néhány nap múlva elolvadt, a törzsek 95 százaléka felegyenesedett. Néhány



évvel később már alig látszott valami a nyíreken. Persze ennek dacára akadt
néhány, amely már nem volt képes felegyenesedni. Ezek elhaltak, korhadt kis
törzsük valamikor eltört, és lassan-lassan humusszá válnak.
A lombhullás tehát hathatós óvintézkedés, akárha a mi szélességi fokunk
klimatikus viszonyaira szabták volna. És csak úgy mellesleg: végre a fák
számára is adódik egy pillanat, hogy „kiszaladjanak vécére”. Hozzánk
hasonlóan – hiszen mi is, mielőtt nyugovóra térnénk, kimegyünk a félreeső
helyre –, a fák is megszabadulnak a felesleges anyagoktól, amit szeretnének
kiválasztani. Ezek aztán a ledobott levelekkel együtt hullnak le a földre. A
lombkorona levetése aktív folyamat, a fa ekkor tehát még nem alhat. Miután
az elraktározott anyagok visszacsörgedeztek a törzsbe, a fa egy elválasztó
réteget alkot, amely elmetszi az ágakkal való összeköttetést, így aztán már
egy könnyű kis szellő is elegendő, és a levelek szépen lepotyognak. Csak
ezután térhet a fa nyugovóra. És ezt meg is kell tennie, ki kell pihennie az
elmúlt idény megpróbáltatásait. Az alvásmegvonás a fáknál hasonló
következményekkel jár, mint nálunk, embereknél. Életveszélyes. Ez az oka
annak, hogy a cserépbe ültetett tölgy vagy bükk nem marad életben a
nappalinkban. Itt nem hagyjuk, hogy kipihenjék magukat, és legtöbbször már
az első évben elpusztulnak.
A szüleik árnyékában élő facsemetéknél van néhány jól érzékelhető
eltérés a lombhullatás bevett gyakorlatától. Ha az anyafa lehullajtja a leveleit,
egyszerre csak bőven jut napfény a talajra is. A kis „zöldfülűek”
szabályszerűen erre várnak, és sok energiát gyűjtenek a világosságban.
Leggyakrabban e tevékenységük során lepik meg őket az első fagyok. Ha
jelentősen fagypont alá esik a hőmérséklet, mondjuk éjszaka –5 °C-nál is
hidegebb van, akkor törvényszerű, hogy az összes fa elfárad, és megkezdi téli
álmát. Az elválasztó réteg képződése ilyenkor már nem lehetséges, így kizárt
a lombhullatás is. A kis törpéknél ez nem játszik szerepet. Csekélyke méretük
folytán a szél nem jelenthet veszélyt számukra, és a hó is csak egészen ritkán
okoz valóban gondot. Tavasszal a kis csemeték még egyszer kihasználják
ugyanezt a lehetőséget. Két héttel a nagy fák előtt hajtanak ki, és ezzel kiadós
napfényreggelit biztosítanak maguknak. De honnan tudja az ifjú nemzedék,
mikor kell beindulnia? Hiszen nem tudhatják, mikor szeretnének az anyafák



kihajtani. A magyarázatot a talajmagasságban érzékelhető magasabb
hőmérséklet adja, itt a tavasz valóban mintegy két héttel korábban köszönt
be, mint 30 méterrel magasabban, a koronában. Odafent a zord szelek és a
csikorgóan hideg éjszakák kicsit még késleltetik a meleg évszakot. Az öreg
fák a talajon már oltalmazó ágaikkal is kordában tartják a kemény kései
fagyokat, a földre hullott lombréteg pedig meleget adó komposzthalomként
működik, amely pár fokkal megemeli a hőmérő higanyszálát. Az ősszel nyert
napokkal együtt az utánpótlás egy hónap szabad növekedési időt kap – ez
mindenesetre a vegetációs időnek közel 20 százaléka.
A lombos fák között a takarékosság tekintetében különféle
viselkedésmódok figyelhetők meg. Lombhullatás előtt a tartalék anyagok
visszahúzódnak az ágakba. Mégis vannak fák, amelyeknek ez, úgy tűnik,
teljesen közömbös. Így például az égerfák gond nélkül egyszerűen csak a
földre vetik mélyzöld leveleiket, mintha a holnap nem is létezne. Igaz,
leggyakrabban ingoványos, tápanyagban gazdag területen állnak, és
nyilvánvalóan megengedhetik maguknak azt a luxust, hogy évről évre
újratermeljék a klorofillt. Hiszen a lábuknál található gombák és baktériumok
újrahasznosítják a régi falevelekből az alapanyagokat, amelyek ezt követően
a gyökerekből újra felszívhatóvá válnak. A nitrogén visszavezetéséről is
lemondhatnak, hiszen szimbiózisban élnek a gyökérgümő-baktériumokkal,
ezek pedig állandóan megfelelő mennyiséget bocsátanak rendelkezésükre. Az
égeresekben évente és négyzetkilométerenként akár 30 tonnát is kivonhatnak
a levegőből a kis segítők, hogy fa barátaik gyökerei rendelkezésére
bocsássák.49 Ez több, mint amennyit a legtöbb gazdálkodó trágyaként
szétszór a földjére. Miközben számos faj a takarékos gazdálkodásra
törekszik, az égerfák gazdagságukat fitogtatják. Hasonlóan tesz a kőris és a
bodza is. Zöld leveleinek levetésével ezek a pazarlók semmivel sem járulnak
hozzá az erdők őszi színpompájához – csak a spórolósak színesek. Nem, ez
még sincs egészen így. A sárga, a narancs és a vörös a klorofill kivonása után
jelenik meg, de ezt követően ezek a karotinoidok és antociánok is
lebomlanak. A tölgy egy olyan óvatos faj, hogy mindent elcsomagol, és csak
a barna lombot hullatja le. A bükknél a barnától a sárgáig minden szín
fellelhető, míg a cseresznyefák vöröses leveleket dobnak le.



Térjünk vissza még egyszer a tűlevelűekhez, amelyekkel ebben az
összefüggésben kissé mostohán bántam. Itt is akad egy faj, amely leveleit a
lombhullató fák mintájára dobja el – ez a vörösfenyő. Hogy vajon miért
éppen ez a fenyőfaj az, amely tűlevelű társaival szemben ebben az elvben
bízik – fogalmam sincs. Az is elképzelhető, hogy az evolúciós versenyfutás
az áttelelés legjobb módszeréért még nem ért véget. A tűk meghagyása
ugyanis tavasszal startelőnyökkel jár ugyan, hiszen a fák nyomban,
körülményes kizöldülés nélkül nekidurálhatják magukat, a valóságban
azonban mégis sok hajtás kiszáradhat, mert a talaj még fagyott, a korona
ugyanakkor a tavaszi napsütésben sok meleget kap, és belekezd a
fotoszintézisbe. Különösen a legutóbbi esztendőben fejlődött tűk, amelyek
nem rendelkeznek vastag viaszréteggel, legyengülnek, mert a veszély
felismerése után nem képesek fékezni a párologtatást.
A lucfenyők, az erdeifenyők, a jegenyefenyők és a duglászfenyők szintén
lecserélik tűiket, hiszen nekik is ki kell menniük a mosdóba. Ehhez ledobják
a legrégebbieket, amelyek már sérültek, és teljesítményük hanyatlásnak
indult. A jegenyefenyők még ekkor is tíz, a lucfenyők hat, az erdeifenyők
pedig három évjáratot megtartanak, ami felismerhető a mindenkori
ágszakaszokon. Különösen a zöldjüknek mintegy egynegyedét levető
erdeifenyők tűnhetnek télen kissé megkopasztottaknak. Tavasszal aztán az új
hajtásokkal egy új évjárat társul a korábbiakhoz, ami a koronának újból
egészséges külsőt kölcsönöz.



Időérzék
Az őszi lombhullás és a tavaszi kizöldellés a mi földrajzi szélességünkön
természetes jelenség az erdőkben. Ha ellenben alaposan szemügyre vesszük,
ez a folyamat igazi csoda, hiszen a fáknak ehhez mindenekelőtt egyvalamire
van szükségük: időérzékre. Honnan tudhatnák, hogy újra közeledik a tél,
vagy hogy az emelkedő hőmérséklet nemcsak rövid közjátékot jelent, hanem
valóban a tavaszt harangozza be?
Hogy a melegebb napok a lombfakadás kiváltói, logikusan hangzik,
hiszen végül is a fagyott víz is felolvad a fa törzsében, és újra csörgedezhet.
Meglepő módon azonban a rügyek annál korábban hajtanak ki, minél
hidegebb volt az előző tél. A müncheni Műszaki Egyetem kutatói ezt a
jelenséget klímalaboratóriumban vizsgálták.50 Minél enyhébb a hideg évszak,
annál később borulnak zöldbe például a bükk ágai – elsőre ez akár
logikátlannak is tűnhet. Egyes növények ugyanis, például a lágyszárúak, akár
már januárban is aktivizálódhatnak, sőt még ki is virágozhatnak, mint az a
sajtóban megjelenő szenzációs beszámolókban olvasható. Talán a fáknál az a
helyzet, hogy ha a hőmérséklet nem dermesztő, nem tudnak pihentető téli
álmot aludni, ezért aztán tavasszal nem igazán jönnek lendületbe? Bárhogy
álljon is a dolog, a klímaváltozás folyamatában ez inkább kedvezőtlen, hiszen
más fajok, amelyek nem ennyire fáradtak, és hamarabb létrehozzák új
lombozatukat, így előnyhöz jutnak.
Milyen gyakran tapasztalhattunk már enyhébb időszakokat januárban
vagy februárban, anélkül hogy a tölgyeken vagy a bükkökön megjelentek
volna a friss, zöld hajtások? Honnan tudják, hogy még nem jött el az új
hajtások ideje? E talánynak – legalábbis, ami a gyümölcsfákat illeti – részben
sikerült már a közelébe férkőzni. Nyilvánvaló, hogy a fák tudnak számolni!
Csak megfelelő mennyiségű meleg nap után értékelik úgy, hogy itt a tavasz.51
Ámde a meleg napok önmagukban még nem elegendőek a tavaszhoz.



A lombhullatás és a kizöldellés ugyanis nemcsak a hőmérséklettől függ,
hanem a nap hosszától is. A bükkök például csak akkor kezdenek kizöldülni,
ha naponta legalább 13 órán át világos van. Azért is meglepő ez, mert ehhez a
fáknak valamiféle látóképességgel kell rendelkezniük. Kézenfekvő ezt a
valamit a levelekben keresni – utóvégre el vannak látva afféle
„napelemekkel”, ennélfogva a legjobban fel vannak készülve a fénysugarak
fogadására. A nyári fél évben nincs is ez másként, de áprilisban a
lombkorona még hiányzik az ágakról. Pontosan ma sem tudjuk, mi a helyzet,
vélhetően a rügyek rendelkeznek ilyen képességekkel. Bennük szunnyadnak
összehajtva a levelek, kifelé pedig barna pikkelyek védik, megakadályozva
ezzel a kiszáradást. Vegyék egyszer alaposabban szemügyre ezt a pikkelyt,
tartsák a fény felé, amikor a rügyfakadás megindul! Pontosan, áttetszőek!
Feltehetően egészen kis fénymennyiség elég a nap hosszának érzékeléséhez,
mint ezt egyes szántóföldi gyomok magjáról tudjuk. Nekik már az éjszakai
hold gyenge fénysugarai is elegendőek a csírázás kiváltásához. Ám a fény
érzékelésére még a fatörzs is képes. A legtöbb faj kérgében aprócska,
szunnyadó rügyek találhatók. Mihelyt egy fa törzse elhal vagy kidől, több
napfény éri a szomszéd fát, és ez egyes példányoknál kiváltja a rügyfakadást,
hogy a fa hasznosítani tudja a pótlólagos fénykínálatot.
És hogyan érzékelik a fák, hogy a melegebb napok nem a késő nyárhoz,
hanem a tavaszhoz sorolhatók? A nap hossza és a hőmérséklet kombinációja
az, ami a helyes reagálást kiváltja. Az emelkedő hőmérséklet a tavaszt jelzi, a
csökkenő az őszt – a fák ennek érzékelésére is képesek. Ez az oka annak,
hogy a mi őshonos fajaink, a tölgy és a bükk, alkalmazkodnak a déli félteke
ellentétes ritmusához is, ha történetesen Új-Zélandba exportálják és ott ültetik
el őket. És mellesleg még valami bizonyságot nyerne ezzel: a fáknak kell
hogy legyen emlékezetük. Másként hogyan vethetnék össze a napok hosszát,
másként hogyan számolhatnák a meleg napokat? Különösen meleg években,
magas őszi hőmérsékletek mellett találkozhatunk olyan fákkal, amelyeknek
összezavarodott az időérzékük. Rügyeik megduzzadnak szeptemberben, sőt
egyes példányok még új leveleket is hajtanak. Ezeknek a kelekótyáknak
persze aztán viselniük kell a felelősséget, mihelyt a megkésett fagyok
beköszöntenek. Az új hajtások szövete még nem fásodott el, a lomb pedig



amúgy is védtelen. Vagyis a friss zöld hajtás elfagy, és ez bizonyára
fájdalmas. Ugyanakkor a következő tavaszra szánt rügyek odavesztek,
úgyhogy nagy ráfordítással kell majd pótolni őket. Aki tehát nem figyel, az
veszít az erejéből, és kevésbé felvértezve vág neki a következő évadnak.
A fáknak mindamellett nem csak a lombjuk miatt van szükségük
időérzékre. Legalább ugyanennyire fontos ez a képesség utódaik
szempontjából. Ha a magvak ősszel a földre hullanak, akkor persze még nem
szabad kicsírázniuk, hiszen abból nyomban két probléma adódna. Egyfelől a
zsenge hajtások már nem tudnának elfásodni vagy megkeményedni, és
ellenállóvá válni a téllel szemben, úgyhogy elfagynának. Másfelől viszont a
hideg évszakban az őzeknek és a szarvasoknak alig van mit enniük, így
különleges érdeklődéssel vetnék rá magukat a friss zöldre. Jobb emiatt az
összes többi növényfajjal együtt, tavasszal kihajtani. Így aztán a magok is
érzékelik a hideget, és a magoncok biztos burkukból csak akkor
merészkednek elő, amikor a csikorgó hidegre már hosszabb meleg időszakok
következnek. Egy jól kiagyalt számlálómechanizmusra, mint amilyen a
rügyezés esetében érvényesül, sok magnál nincs szükség. Így a bükk és a
tölgy makkja, amelyet a szajkók és a mókusok elástak, centiméternyi mélyen
nyugszanak a földben. Odalent csak akkor lesz meleg, ha az igazi tavasz
elérkezett. A könnyűsúlyúaknak, mint például a nyír magjainak, már
körültekintőbbeknek kell lenniük, mert kis szárnyaikkal mindig a talaj
felszínén érnek földet, és ott is maradnak. A környezettől függően történhet
ez akár tűző napsütésben is, ezért az apróságoknak felnőtt szüleikhez
hasonlóan érzékelniük kell a nap tényleges hosszúságát, és várniuk kell.



Karakter kérdése
Az országúton, amely otthonomtól, Hümmeltől vezet az Ahr-völgy
következő településéig, három tölgy áll. A terület meghatározó alkotóelemei,
mely nevét is e három fáról kapta. Egymástól való távolságuk nagyon szűk.
A százesztendős törzseket mindössze néhány centiméter választja el
egymástól. Eszményi megfigyelési tárgyak számomra, hiszen mindhárom fa
környezeti feltételei azonosak. A talaj, a vízkészlet, a helyi mikroklíma, nos,
mindez nem lehet háromféle egyetlen méteren belül. Ha mármost a tölgyek
viselkedése mégis eltérő, arra csak egymástól individuálisan eltérő
tulajdonságaik adhatnak magyarázatot. Márpedig eltérő módon viselkednek!
A tovasuhanó autós észre sem veszi, hogy három fával van dolga, legyen
akár tél, amikor a fákon nincs levél, vagy nyár, amikor teljes lombkoronában
pompáznak. Koronáik egymásba fonódnak, és együttesen alkotnak egy nagy
félgömböt. A szorosan egymás mellett álló törzsek származhatnának akár
egyetlen gyökérzetből is, mint az kivágott, majd újra kihajtó példányoknál
lenni szokott. Hogy ez esetben egészen másról van szó, azt ősszel mutatja
meg a három jó barát. Miközben a jobb oldali tölgy lombja már színes, a
középső és a bal oldali még őrzi zöld pompáját. Csak egy vagy két héttel
később követik társukat a téli álomba. De ha az élőhely megegyezik, akkor
mi lehet az, ami az eltérő viselkedést magyarázza? Valóban egyéniség
kérdése, hogy egy fa mikor hullatja le a lombját? Mert hogy le kell hullatnia,
azt megtudhattuk az előző fejezetből.
Igen ám, de mikor jön el a megfelelő időpont? A fák nem tudják, milyen
lesz a közelgő tél, kemény-e vagy enyhe. Amit érzékelnek, az a napok
rövidülése és a csökkenő hőmérséklet. Ha egyáltalán csökken. A levegő
gyakran még ősszel is késő nyáriasan meleg, és ekkor a három tölgy
kutyaszorítóba kerül. Használják ki az enyhe napokat, folytassák a
fotoszintézist, és gyorsan tartalékoljanak még néhány extrakalória cukrot?



Vagy menjenek inkább biztosra, és hullajtsák le lombjukat, ha hirtelen netán
mégiscsak betörne a fagy, rájuk kényszerítve a téli álmot? Nyilvánvaló, hogy
a kérdésre mindhárom fa más és más választ ad. A jobb oldali kissé
félénkebb, vagy pozitívan fogalmazva: belátóbb. Ugyan mire jók a pótlólagos
készletek, ha már nem fogja tudni ledobni a leveleit, és egész télen
veszélyben az élete? Egyszóval: le vele, és irány az álmok birodalma! A két
másik tölgy valamivel merészebb. Ki tudja, mit hoz a jövő tavasz, mennyi
energiát emészt fel egy hirtelen jött rovartámadás, és azt követően mi marad
meg az elraktározott anyagokból? Ezért aztán egyszerűen tovább zöldellnek,
és csordultig telítik tartályaikat a kéreg alatt és a gyökerekben. Eddig mindig
bevált ez az eljárás, de ki tudja, meddig még. A klímaváltozással ugyanis az
őszi hőmérsékletek egyre tovább maradnak magasak, és a veszélyes játék a
lombbal olykor már a novemberbe is belenyúlik. Mindamellett az őszi
viharok továbbra is pontban októberben megérkeznek, úgyhogy megnő annak
a kockázata, hogy a szél a teljes koronával együtt kitépi a fát. Az
elővigyázatos fáknak megítélésem szerint a jövőben jobbak a túlélési
esélyeik.
Hasonló következtetéseket vonhatunk le a lombos fák, de a jegenyefenyő
törzsének megfigyeléséből is. A fák illemszabályai szerint a törzsnek
hosszúnak és simának kell lennie, vagyis a fa alsó felén nem növeszthet
ágakat. Ez észszerű is, hiszen ott fényhiány van. Ha nincsenek feldolgozandó
napsugarak, akkor testének felesleges részeit, amelyek csak fogyasztanák a
tápanyagokat, a fa egyszerűen leállítja. Mint az ember izomműködése: ha
nem használjuk izmainkat, testünk az energiával való takarékosság érdekében
csökkenti méretüket. Ugyanakkor a fák önmagukban nem képesek az ágak
leépítésére, csak egyet tehetnek: hagyják, hogy elhaljanak. A munka többi
része a holtfát ellepő gombákra marad. Egyszer csak korhadt lesz, letörik, a
talajon pedig végleg humusszá alakul. Az ágak letörésének helyén viszont a
fáknak meg kell küzdeniük egy problémával. Itt a gombák gond nélkül
tovább szaporodhatnak, behatolhatnak a törzsbe, hiszen nincs védelmező
kéregréteg. Még nincs, de ezen lehet segíteni. Ha az ágak nem voltak
túlságosan vastagok (max. 3 centiméteresek), akkor mindössze néhány évig
tart, míg a sérült hely begyógyul. A fák most már újra át tudják itatni vízzel



ezt a területet, aminek folytán a gombák elhalnak. Ha ellenben az ágak
nagyon vastagok voltak, akkor mindez túl sokáig tart. A seb évtizedeken át
nyitott marad, és kapuként működik, amelyen keresztül a gombák mélyen a
fa belsejébe hatolnak. A törzs elkorhad, és – legalábbis – ingataggá válik.
Épp ezért írja elő az illemkódex, hogy a törzs alsó részében csak vékony ágak
nőhetnek. Ha a további növekedés során egyszer már lehullottak, akkor
semmilyen körülmények között nem nőhetnek újra. Csakhogy egyes
példányok épp ezt teszik. Ha mellettük egy társuk kipusztul, a beeső fényt
arra használják, hogy odalent új rügyeket fakasszanak. Ebből vastag ágak
képződnek, amelyek eleinte nagyon is előnyösek. Ezek a fák így duplán
használhatják ki a kedvező alkalmat a fotoszintézisre: a koronában és a
törzsön. Egyszer azonban, talán húsz év elteltével, a körülötte álló fák is
annyira megnövesztik koronájukat, hogy a nyílás ismét bezárul. Az alsó
szintekre újból sötétség borul, a vastag ágak pedig elhalnak. Most
megbosszulja magát a mohó napfényszomj, mert – mint már ecseteltük – a
gombák ekkor mélyen behatolnak a tudatlan fák törzsébe, és ezzel
veszélyeztetik őket. Arról, hogy az efféle viselkedés valóban egyedi, és
ennyiben egyéniség kérdése, önök is meggyőződhetnek következő erdei
sétájuk során. Figyeljék meg azokat a fákat, amelyek egy kis tisztás körül
helyezkednek el. Mindegyiket ugyanaz a késztetés éri, hogy ostobaságot
kövessenek el, és új ágakat hajtsanak a törzsön, de csak egy részük esik
kísértésbe. A többiek törzse kifogástalanul sima marad, elkerülve ezzel az
előre látható kockázatot.



A beteg fa
Statisztikai szempontból a legtöbb fafaj rendelkezik a nagyon hosszú élet
lehetőségével. A kerületemben található kegyeleti erdőben egy-egy fa
megvásárlói minduntalan azt kérdezik tőlem, milyen magas kort érhet meg a
fájuk. Leggyakrabban bükköt vagy tölgyet választanak, és pillanatnyi
tudásunk szerint az ő normálértékük 400-500 év körül mozoghat. De ugyan
mit ér a statisztika az egyes esetekre vonatkoztatva? Pontosan annyit, mint
nálunk, embereknél – semmit! Hiszen egy fa előre megrajzolt útja egy napon
igen sokféle okból megváltozhat. Egészségi állapota nagyban függ attól,
mennyire stabil az erdő mint ökoszisztéma. A hőmérsékletnek, a
nedvességnek, a fényviszonyoknak nem szabad hirtelen megváltozniuk, mert
a fák reakcióideje nagyon lassú. De még ha az összes külső feltétel optimális
is, akkor is állandóan ott leselkednek a rovarok, a gombák, a baktériumok és
a vírusok, az alkalomra várva, hogy egyszer csak lecsapjanak. Elvileg ez csak
akkor lehetséges, ha a fa elveszíti egyensúlyát. Normál esetben beosztja az
erejét. Nagy részét mindennapi élete során használja fel: lélegeznie kell,
„meg kell emésztenie” táplálékát, el kell látnia cukorral gomba barátait,
mindennap növekednie kell valamennyit, és észrevétlenül készenléti
tartalékot is kell képeznie a kártékony organizmusokkal szemben. A tartalék
bármikor aktiválható, és fafaj szerint egy sor ellenanyagot tartalmaz, amely
csakis rá jellemző. Ezek az úgynevezett fitoncidok, amelyek antibiotikus
hatást fejtenek ki.
Ezt meggyőző kísérletek is igazolják. Borisz Petrovics Tokin leningrádi
biológus már 1956-ban leírta a következőt: ha egy csepp vízhez, amely
protozoonokat, állati egysejtűeket tartalmaz, hozzáadjuk a luc- vagy az
erdeifenyő szétdörzsölt tűjének egy cseppjét, akkor ezek az élőlények
kevesebb mint egy másodperc alatt elpusztulnak. Ugyanebben az írásában
Tokin arról is beszámol, hogy a fiatal fenyőerdőkben a tűkből kiáramló



fitocidok révén a levegő szinte teljesen csíramentes.52 Vagyis a fák
szabályosan fertőtleníteni tudják környezetüket. Ez azonban még nem
minden. A diófák a leveleikben tárolt anyagokkal hatékonyan védekeznek a
rovarokkal szemben: ha csöndes és nyugalmas helyen szeretnénk padot
felállítani, akkor ezt egy diófa koronája alatt tegyük. Itt a legkisebb a
valószínűsége annak, hogy összevissza csípnek a szúnyogok. A tűlevelű fák
fitoncidjait különösen jól érzékelhetjük szaglószervünkkel is: ez az az aromás
erdei illat, amely főképp forró nyári napokon intenzíven terjeng az erdőben.
Ha a növekedési és a védekezési erők gondosan megteremtett egyensúlya
kibillen, a fa megbetegedhet. Az ok lehet akár az egyik szomszéd fa
pusztulása is. Ekkor hirtelen sok fény esik a koronára, és szabad utat tör
magának a vágy az egyre intenzívebb fotoszintézis után. Ez nagyon is
észszerű, hiszen jó, ha százévenként egyszer adódik ilyen alkalom. A hirtelen
teljes napfényben sütkérező fa mindent feledve kizárólag ágai növekedésére
összpontosít. Ezt meg is kell tennie, hiszen körülötte álló társai ugyanezt
teszik, így aztán a rés a fák számára rövidnek számító mintegy húsz év alatt
újra bezárul. A hajtások gyorsan hosszabbodnak, és a megszokott évi néhány
milliméter helyett akár 50 centiméterrel is megnőhetnek. Ez emészti az
energiát, ami aztán már nem áll rendelkezésre a betegségek és a paraziták
elleni küzdelemben. Ha a fának szerencséje van, akkor minden rendben
megy, a nyílás bezáródik, ő pedig megnövelte koronáját. Ezután szünet
következik, és erőinek személyes egyensúlyát megteremtve stabilizálódik.
Ámde jaj neki, ha a növekedési mámorban valami balul üt ki! Egy
gomba, amely észrevétlenül belepi az egyik ágcsonkot és a holtfa mentén a
törzsbe vándorol, vagy egy szú, amely az eget ostromló fát egy óvatlan
pillanatban megszúrja, majd megállapítja, hogy nem érkezik ellenreakció:
már kész is baj. A látszólag az egészségtől majd kicsattanó törzs egyre inkább
támadások célpontja lesz, hiszen hiányzik az ellenanyagok mozgósításához
szükséges energiája. És már az első reakciók is megmutatkoznak a koronát
ért támadások miatt. Lombos fák esetében a legfelső, létfontosságú hajtások
hirtelen elhalnak: oldalágak nélküli, vastag ágcsonkok meredeznek az égnek.
A tűlevelűek első reakciója az, hogy kevesebb évjáratot tudnak a tűkből a fán
megtartani. Így a beteg erdeifenyők már nem három, hanem csak egy vagy



két nemzedéket bírnak el a fán, ennek következtében a koronák
észrevehetően felritkulnak. A lucfenyőknél mindehhez társul még a lametta
(karácsonyfadísz-) effektus is, aminek következtében a kis ágak lagymatagon
csüngenek le a főágakról. Nem sokkal később a törzsről nagy területeken
lepattan a kéreg. Ettől kezdve felgyorsulnak az események. Mint egy léghajó,
amelynek megnyitották a szelepét, úgy süllyed a korona az elhalás során
egyre lejjebb, a holt ágak ugyanis letöredeznek a téli viharokban. A
lucfenyőn ez még jobban látszik, mert az ilyen fák legfelső, elszáradt csúcsa
élesen elválik az alsóbb, még eleven szintek zöldjétől.
Egy élő fa minden évben gyűrűt hoz létre a fatestben, hiszen, mondhatni,
növekedésre van ítélve. A kambium, ez az áttetsző, vékony réteg a kéreg és a
fatest között a vegetációs időszakban befelé új fasejteket, kifelé pedig új
háncssejteket választ ki. Ha egy fa már nem tud vastagodni, akkor elhal.
Legalábbis sokáig így gondolták ezt. Svájcban a kutatók olyan erdeifenyőkre
bukkantak, amelyek kívülről egészségesnek tűntek, telis-tele voltak zöld
tűvel. Alaposabb megfigyelés, akár kivágás, akár fúrásos mintavétel során
azonban megállapították, hogy egyes példányok már harminc éve nem
képeztek egyetlen új gyűrűt sem.53 Halott erdeifenyő zöldellő tűlevelekkel? A
fákat gyökérrontó gomba, egy agresszív gombafaj támadta meg, mire a
kambium elhalt. Ennek dacára a gyökerek a törzsben található vezetékeken
továbbra is szállították a vizet a koronának, ellátva így a tűket a létfontosságú
nedvességgel. És maguk a gyökerek? Ha a kambium halott, a kéreg sem
élhet. A cukoroldat szállítása a tűkből lefelé már nem lehetséges.
Nyilvánvaló, hogy csakis a szomszédos, egészséges erdeifenyők lehettek
azok, amelyek halódó társukat megsegítették, és ellátták gyökereit
tápanyaggal. Erről már beszámoltam a „Barátságok” című fejezetben.
A betegségeken kívül élete során a fa sebesüléseket is szerez. Ennek jó
néhány oka lehet. Ilyen például, ha egy szomszéd fa kidől. Egy sűrű erdőben
aligha kerülhető el, hogy eközben egyik-másik körülette álló társát ne súrolja.
Ha ez télen zajlik, amikor az aránylag száraz kéreg szilárdan ül a fán,
nemigen történik semmi. Leggyakrabban letörik néhány ág, ám ez a kár
olyan, hogy néhány év múlva már nyoma sem lesz. Súlyosabbak a törzsön
elszenvedett károk, ezek túlnyomórészt a nyári hónapokban keletkeznek.



Most a kambium, ez a fatest és a kéreg közötti, növekedést elősegítő, vékony
réteg tele van vízzel, kristálytiszta és síkos. Ilyenkor elegendő egy kis
erőhatás, és a fa külső rétege könnyedén leválik. Egy kidőlő szomszéd
súrolódó ága ezúttal méteres hosszúságú sebeket ejthet rajta. Jaj! A nedves
faanyag eszményi leszállóhely a gombaspórák számára, amelyek már néhány
percen belül megérkeznek. Gombafonalak nőnek ki belőlük, amelyek
nyomban belefognak a fa és a tápanyagok fogyasztásába. De még nem
tudnak igazán haladni. A fában egyszerűen túl sok a víz, és bár a gombák
kedvelik a nedvességet, a csöpögő víz számukra maga a halál.
Diadalmenetüket a törzs belseje felé tehát egyelőre még fékezi a szijácsfa
nedves külseje. Ez most persze szabadon áll, és külső felülete kiszáradhat.
Most lassított felvétellel kezdődik a versenyfutás. A gomba olyan
mértékben hatol előre, ahogyan a szijács elveszíti nedvességtartalmát, a fa
pedig ezzel egyidejűleg megpróbálkozik a seb bezárásával. Ehhez a sérülés
szélén található szövet „padlógázt ad”, és példátlan gyorsasággal nő két
oldalról befelé. Évente akár egy centiméteres szélességben is befedheti a
sérült fát. Legkésőbb öt évvel később be kell zárnia a boltnak a lakmározók
számára. Ekkor új kéreg zárja le a régi sebet, a fa ismét el tudja látni belülről
vízzel a sérült szijácsot, és ezzel el tudja ölni a gombát. Ha ellenben a
gombának már sikerült áttörnie a szijácson, és behatolnia a gesztbe, akkor
már késő. Ez a vízszállításból kikapcsolt rész szárazabb, ilyenformán ideális a
támadó számára, és a fa itt már nem tud reagálni. Hogy van-e esélye, az
döntően a sérülés szélességétől függ. Minden seb, ami jóval meghaladja a
három centimétert, kritikussá válik. De még ha a gomba nyer is, és
berendezkedik a fa belsejében, akkor sincs minden veszve. Igaz ugyan, hogy
akadálytalanul eshet neki a fának, de nem sieti el a dolgot. Mire a gomba
mindent megeszik, és málladékká alakít át, eltelhet akár egy évszázad is.
Ingataggá ezáltal a fa a legcsekélyebb mértékben sem válik, mert a szijács
nedves, külső évgyűrűit a gomba nem tudja kitágítani. Szélsőséges esetben
belülről a fa olyan üreges lesz, akár egy kályhacső. És hajszálra úgy, ahogyan
a cső esetében is, stabilitása megmarad. Egy korhadt fát tehát nem kell
sajnálnunk, minden bizonnyal nem kell kiállnia fájdalmakat. Ennek oka: a
fatest a fa belsejében már kikapcsolódott, már nem szövik át élő sejtek, a



külső évgyűrűk ellenben, amelyek még aktívak, végigvezetik a vizet, és
ezáltal túl nedvesek a gombák számára.
Ha egy fa sikeresen begyógyította törzse sérülését, vagyis a sebet bezárta,
akkor rendszerint éppolyan idős kort élhet meg, mint sérülést nem szenvedett
társai. Igaz, néha, különösen hideg teleken, a régi sebek ismét felszakadnak.
Ilyenkor nagy csattanás hallatszik az erdőben, mintha fegyver dördülne, és a
törzs a sérülés vonala mentén újból megreped. Ennek oka az eltérő feszültség
a megfagyott fatestben, amely az ilyen előtörténetű fákban igen egyenetlen.



Legyen világosság!
A napfényről már több helyen is szó esett, hiszen az erdő életében hallatlanul
fontos tényező. Ez elcsépelten hangzik, hiszen a fák növények, a túléléshez
pedig fotoszintézist kell végezniük. Mivel azonban ház körüli kertjeinkben
mindig éri elegendő napfény az ágyásokat és a pázsitot, ott inkább a víz vagy
a talajban tárolt tápanyagok meghatározóak a növények növekedése
szempontjából. Az, hogy a fény fontosabb a két másik tényezőnél, ebben a
mindennapi helyzetben számunkra nem nyilvánvaló. És mivel magunkból
kiindulva szívesen következtetünk másokra is, azzal nem számolunk, hogy
egy érintetlen erdő prioritásai egészen mások. Itt minden egyes fénysugárért
küzdelem folyik, és minden faj egy meghatározott helyzetre specializálódott,
hogy legalább egy kis energiát sikerüljön szereznie.
A legfelső emeleten ugyanis, ahol a „főnökség irodái” vannak, hatalmas
bükkök, jegenyefenyők vagy lucfenyők terpeszkednek, melyek elnyelik a
napsugarak 97 százalékát. Ez kegyetlen és kíméletlen, de vajon nem így tesz
e minden faj: elvesz mindent, amit megszerezhet. Ezt a napfényért folytatott
versengést a fák csak azért nyerték meg, mert oly hosszú ideig képesek
gyarapítani törzsüket. Hosszú és magabiztos törzset azonban egy növény csak
akkor tud fejleszteni, ha már nagyon öreg, mivel faanyagában elképesztő
mennyiségű energia halmozódik fel. Így egy kifejlett bükk törzsének a
növekedéshez annyi cukorra és sejtanyagra van szüksége, amennyi megfelel
egy 10 ezer négyzetméteres búzamező biomasszahozamának. Belátható, hogy
egy ilyen óriási képződménynek nem egy, hanem 150 évre van szüksége a
növekedéshez. Ekkor azonban már a többi fa kivételével aligha van növény,
amely felérne hozzá, és élete hátralévő részében nincs is miért aggódnia.
Saját szaporulatát arra szoktatja, hogy életben maradjon a maradék fénnyel,
de közben persze ellátja tápanyagokkal. Ugyanez mindenesetre a „köznépre”,
a többi növényre nem érvényes, így nekik valami mást kellett kitalálniuk. Itt



vannak mindjárt a korán virágzó növények. Áprilisban az öreg, lombos fák
alatt fehér virágok tengere borítja el a barna talajt. Berki szellőrózsák teszik
varázslatossá az erdőt. Olykor sárga vagy ibolyakék virágokkal is
keverednek, ilyen például a májvirág. Nevét leveléről kapta, melynek formája
az emberi májra emlékeztet. Mivel az évnek már ebben az egészen korai
szakaszában virágot hoz, a német nyelvterület egyes helyein „kis
kíváncsiskodónak” („Vorwitzchen”) is nevezik. A májvirágok konok kis
növények. Ahol egyszer megtelepedtek, örökre ott akarnak maradni, és
magról nagyon lassan szaporodnak. Így ezek a korán virágzók is csak
azokban a lombos erdőkben találhatók meg, amelyek már évszázadok óta
fennállnak.
A színes kis társaság a jelek szerint ezzel a virágpompával csaknem
minden erejét kiadja magából. Ennek a pazarlásnak a szűk időablak az oka,
amit ki kell használnia. Amikor márciustól a tavaszi napsugár felmelegíti a
talajt, a lombos fák még téli álmot alszanak. Mármost a berki szellőrózsa és
társai május elejéig kihasználják a lehetőséget, és a csupasz óriások alatt
szénhidrátokat termelnek a következő évre. A tápanyagokat a gyökereikben
raktározzák el. Mellesleg a kis szépségeknek még szaporodniuk is kell, ami
többletenergiát követel. Hogy mindezt egy-két hónap alatt elvégzik, az kész
csoda. Mert mihelyt a fáknál megindul a rügyfakadás, újból sötét lesz, és a
virágoknak ismét bele kell nyugodniuk a tíz hónapos kényszerszünetbe.
Amikor azt mondtam, hogy aligha van növény, amely felérne a fákhoz, a
hangsúly az „aligha” szócskán volt. Mert valójában mégiscsak vannak olyan
növények, amelyek felkapaszkodnak egészen a koronákig. Különösen
fáradságos és hosszadalmas ez a folyamat, ha a talajról indul. Az egyik jelölt
a borostyán: kis magként kezdi a fényt kedvelő fák, vagyis olyan fajok
lábánál, amelyek különösen pazarlóan bánnak a napsugarakkal, és
valamennyit engednek hasznosítatlanul a talajig lehatolni. Az erdeifenyők
vagy a tölgyek között a borostyánnak ennyi is elég, hogy eleinte valóságos
szőnyeget alkosson a talajon. Egy szép napon aztán felülkerekedik az ösztön:
fel kell kapaszkodnia a törzsön. Egyetlen közép-európai növényként a
borostyán ehhez kapaszkodó gyökereket használ, amelyekkel szilárdan
megtartja magát a fán. Évtizedeken át halad feljebb, egyre feljebb, míg végül



el nem éri a fa koronáját. Itt elérheti a több száz éves kort is, ilyen korú
példányaival szikla- vagy várfalakon találkozhatunk. A szakirodalomban az
olvasható, hogy az ilyen típusú növényzet nem ártalmas a fákra nézve. Ami
saját, házi fenyőinken végzett megfigyelésemet illeti, nem tudom
megerősíteni ezt az állítást. Ellenkezőleg: különösen az erdeifenyők,
amelyeknek nagyon sok fényre van szükségük tűleveleik számára, rossz
néven veszik ezt az odafent terjeszkedő konkurenciát. Ágai fokozatosan
elhalnak, aminek folytán a fák annyira meggyengülnek, hogy végül
elpusztulnak. A borostyánnak a törzset körülölelő hajtástengelye, amely
maga is favastagságúvá válhat, annyira megterhelő lehet az erdeifenyők és a
tölgyek számára, mint egy emberi testre tekeredő kígyó.
Még nyilvánvalóbban érzékelhető ez a fojtogató hatás egy másik fajnál, a
búbos loncnál. A szép, liliomszerű virágokat hozó növény előszeretettel
kúszik fel fiatal fákra. Olyan szorosan a vékony kis törzs köré tekeredik,
hogy az a további fejlődése során spirál alakban összeszűkül. Az ilyen
deformálódott kis fákat – mint már szó volt róla – szívesen értékesítik bizarr
vándorbotként; sokkal tovább a természetben amúgy sem éltek volna. A
fékezett növekedés miatt elmaradnak a többi ifjonc fejlődése mögött. Még ha
történetesen sikerül is felnőniük, valamikor egy vihar a törzs megcsavarodott
részén kettétöri majd őket.
A fagyöngyök megtakarítják maguknak a felfelé törekvés hosszadalmas
folyamatát. Ők inkább rögtön egészen odafent kezdik életüket, és ragacsos
magvaikat e célból rigókkal tapasztatják oda a korona ágaihoz, amikor a
csőrüket fenik rajta. De hogyan jutnak vízhez és tápanyagokhoz ennyire fent,
minden kapcsolat nélkül a talajjal? Nos, ezek a szellős magaslatokban is
minden mennyiségben megtalálhatók – mégpedig a fákban. Ehhez gyökeret
eresztenek az ágba, amelyen megtelepedtek, és egyszerűen mindent kiszívnak
belőle, amire csak szükségük van. Mindenesetre a fotoszintézist maguk
végzik, úgyhogy a gazdafának „csak” víz- és ásványianyag-veszteséget
okoznak. Tudományosan ezért is nevezik a fagyöngyöt félélősködőnek.
Persze mindez vajmi keveset használ az érintett fáknak, hiszen az évek során
a fagyöngyök egyre jobban elszaporodnak a koronában. A megtámadott
példányokat – legalábbis a lombos fák esetében – remekül megfigyelhetik a



hideg évszakban: egyeseket a paraziták mindenhol megszálltak, és ilyen nagy
mértékben ez már fenyegető. Az állandó érvágás legyengíti a fákat,
amelyektől a fagyöngyök ráadásul egyre több fényt is elvonnak. És mintha
mindez nem lenne elegendő, a fagyöngyök gyökerei súlyosan meggyengítik
az ágak faszerkezetét. Gyakran ezeken a helyeken néhány év után törések
keletkeznek, aminek következtében a korona mérete csökken. Olykor mindez
egyszerűen már túl sok a fának, és elhal.
Más növények sokkal kevésbé ártalmasak, azok például, amelyek csak
aljzatnak használják a fát, mint a moha. Sok fajnak nincsenek gyökerei,
amelyeket a talajba eresztene, csak nyúlványokkal kapaszkodik meg a
kérgen. Nincs se fény, se tápanyag- és vízfelvétel a talajból, és a fa
megcsapolására sem kerül sor. Lehetséges ez egyáltalán? Nagyon is, de csak
akkor, ha a növény rendkívül kis igényű. A vizet a finom párnák fogják fel,
vagy a harmatból, vagy a ködből, vagy pedig záporok idején, majd tárolják.
Ez azonban gyakran nem elég, mert a fák vagy úgy működnek, mintha
esernyőt tartanánk föléjük (lucfenyő és társai), vagy ágaikkal célzatosan a
gyökereikhez vezetik a vizet (lombos fák). Ez utóbbi esetben egyszerű a
helyzet: a moha ott telepszik meg a törzsön, ahol egy zivatar után a víz
lezúdul. Ez nem történik egyenletesen, mert a legtöbb fa kissé ferdén áll. Az
enyhe görbület felső részén kis patak képződik, amelyet a moha megcsapol.
Mellesleg épp ezért a mohatakaró nem alkalmas az égtáj megállapítására
sem. Úgy tartják, hogy a moha a szélfújta oldalt mutatja, ahonnan az eső a
törzsre záporoz, és nedvessé teszi. Csakhogy az erdő kellős közepén, ahol a
fák megfékezik a szelet, az eső rendszerint függőlegesen esik. Mindamellett
az összes fa más-más irányban hajlik meg, így a mohapárna a tájékozódásban
csak zavart okoz.
Ha a kéreg ráadásul durva, a nedvesség a kis hasadékokban különösen
sokáig megmarad. Ez a kérgesedés lent kezdődik, és az évek előrehaladtával
egyre magasabbra jut fel. Ezért a moha a fiatal fákon mindössze néhány
centiméterrel a talaj fölött tapad meg, míg később térdharisnyaként borítja be
a törzs alsó részét. Kárt a fa nem szenved miatta, és azt a kevéske vizet, amit
a kis növények a maguk céljára fordítanak, ellentételezi az, hogy ők maguk is
adnak le párát, és ezzel kedvező irányban befolyásolják az erdő klímáját.



Hátravan még a tápanyagok kérdése. Ha nem a talajból, akkor csakis a
levegőből származhatnak. Márpedig a szél évente igen nagy mennyiségű port
fúj át az erdőkön. Egy kifejlett fa több mint 100 kilogrammot is képes
kiszűrni, ami aztán az esővízzel együtt lecsurog a törzsön. Ezt az elegyet a
moha magába szívja, majd kiszűri magának mindazt, amit hasznosítani tud.
Így elintézettnek tekinthetjük a tápanyagokat is, marad a fény. A világos
erdeifenyő- és tölgyerdőkben ezzel nincs gond, a tartósan sötét
lucfenyvesekben annál inkább. Itt már a legkeményebb aszkétáknak is passz!
Ezért a tűlevelű erdők különösen sűrű fiatal állományai gyakran szinte
teljesen mohamentesek. Csak a fák növekvő életkorával, amikor is már itt-ott
mutatkoznak lyukak a koronasátorban, jut elegendő fény a talajra, hogy a
zöld ott is megjelenhessen. Az öreg bükkösökben már kissé másképpen fest a
dolog, mert itt a moha tavasszal és ősszel kihasználhatja a lombmentes
átmeneti időszakot. Nyáron túlságosan sötét lesz ugyan, de a növények fel
vannak készülve az éhezés és a szomjazás időszakaira. Olykor hónapokon át
nem hullik csapadék. Simítsunk meg ilyenkor egy mohapárnát: csontszáraz.
A legtöbb növényfaj elpusztulna, nem úgy a mohák. A legközelebbi erőteljes
záporban újra felduzzadnak – és az élet máris megy tovább.
Még kevesebbel beéri a zuzmó. A kicsiny, szürkészöld szervezetek a
gombák és az algák közti szimbiózisból alakulnak ki. Hogy megtapadjanak,
valamilyen aljzatra van szükségük, és az erdőben ez éppenséggel a fák törzse.
A mohával ellentétben a zuzmósokkal magasabbra kapaszkodik fel a törzsön,
mert amúgy is szélsőségesen lassú növekedése a lombkorona alatt újból
lefékeződik. Gyakran jó néhány év alatt is csak annyira képesek, hogy egy
penészszerűnek ható réteget képezzenek a kérgen, ami miatt sok
erdőlátogatóban felmerül a kérdés, hogy vajon nem betegek-e ezek a fák.
Nem, nem betegek. A zuzmó nem okoz bennük kárt, és nagy valószínűséggel
a fák teljesen közömbösek velük szemben.
A kis növények a fejlődésük során mutatkozó csigatempót rendkívül
hosszú élettel ellensúlyozzák. Életkoruk felső határa több száz év, és ez azt
mutatja, hogy ezek a lények tökéletesen alkalmazkodtak az őserdők
lassúságához.



Utcakölykök
Vajon elcsodálkoztak már egyszer is azon, hogy a mamutfenyők Európában
soha nem nőnek különösebben nagyra? Habár némelyik közülük elérte már a
150 évet is, egyikük magassága sem haladja meg az 50 métert.
Őshazájukban, például Észak-Amerika nyugati partvidékének erdőségeiben,
játszva elérik ennek a magasságnak a kétszeresét is. Vajon miért nem sikerül
ez itt is? Ha visszatérünk a faóvodákkal és a fiatal fák fejlődésének
szélsőséges lassúságával kapcsolatos gondolatokhoz, azt mondhatnánk: ezek
még gyerkőcök, mit akarunk tőlük? Csakhogy nem erről tanúskodik az
idősebb európai mamutfenyők elképesztő átmérője: (mellmagasságban)
gyakran meghaladja a 2,5 métert. Nyilvánvaló, hogy tudnak ők nőni,
csakhogy energiájukat valahogy nem a helyes irányban összpontosítják.
Hogy ennek vajon mi lehet az oka, arra valamiképpen a környezet a
magyarázat. Gyakran városi parkokba ültették ezeket a fákat fejedelmek és
politikusok egzotikus trófeáiként. Ami itt mindenekelőtt hiányzik, az az erdő,
vagy pontosabban a rokonság. Az említett 150 évvel ők – a lehetséges több
ezer éves élettartammal mérve – valóban gyerekek, akik távol hazájuktól,
szüleik nélkül nőnek fel. Nincsenek nagybácsik, nagynénik, nincs vidám
óvoda, nem, nekik ismeretlen mezőkön, egy szál magukban kell tengetniük
az életüket. No de mi van a többi fával a parkban? Nem alkotnak-e ők is
valami erdőfélét? Nem válhatnak-e esetleg pótszülővé? Rendszerint
ugyanabban az időben ültették őket, így aligha védelmezhették, segíthették a
kis mamutfenyőket. Mindamellett ezek a fajok nagyon, de nagyon idegenek
számukra. Ha azt akarnánk, hogy a mamutfenyőket hársak, tölgyek vagy
vérbükkök neveljék fel, az olyan lenne, mintha az emberi csecsemőket
egerekre, kengurukra vagy hosszúszárnyú bálnákra bíznánk. Ez nem
működne, a kis amerikaiaknak maguknak kell boldogulniuk. Anya nélkül, aki
táplálná őket, aki szigorúan őrködne afelett, hogy ne növekedjenek túl



gyorsan, óvó-védelmező, nedves és szélcsendes erdei klíma nélkül – nincs
más, csak a magány. És mintha mindez nem lenne elég, a talaj a legtöbb
esetben valóságos katasztrófa. Miközben az őserdő lágy, morzsalékos,
humuszban gazdag és mindig nedves talajt biztosít a zsenge gyökereknek, a
parkok a hosszas városias életforma miatt csupán kizsigerelt és keményre
döngölt talajt biztosítanak. Ugyanakkor a közönség szeretne a fák közelébe
kerülni, megérinteni a kérgüket, és szívesen pihenne koronájuk árnyékában.
Az évtizedeken át tartó állandó lábdobogás a fák gyökerei fölött azt
eredményezi, hogy a talaj még tömörebb lesz. Így az esővíz túl gyorsan
elfolyik, télen nem képződhet tartalék a következő nyárra.
Már maga az ültetés hatással lesz a fa egész életére. Ugyanis ahhoz, hogy
a csemetéket a faiskolából egyáltalán eljuttathassák végleges helyükre,
éveken át előkezelésben kell részesíteniük őket. Gyökereiket az ágyásokban
minden ősszel megnyirbálják, hogy tömörek maradjanak, és majd később
könnyen ki lehessen emelni a kis fákat. A földlabda teljes mérete egy
háromméteres kis fa esetében, természetes körülmények között mintegy hat
méter átmérőjű lenne, ami így 50 centiméterre zsugorodik. Hogy a metszés
miatt a korona el ne száradjon, azt is alaposan megnyirbálják. Mindez nem
ám a kis fa egészségét szolgálja, hanem a könnyebb kezelhetőséget.
Visszavágáskor sajnos megsérülnek az agyhoz hasonló struktúrák is,
lemetszik őket az érzékeny gyökérvégződésekkel együtt. Jaj! És mintha a fa
ezzel elveszítené tájékozódási képességét, a föld alatt már nem talál le a
mélybe, lapos tányérgyökeret alkot. Vizet és tápanyagot ezzel a gyökérzettel
igencsak korlátozott mértékben képes felkutatni.
Eleinte mintha mindez egy csöppet sem zavarná a fiatal fákat. Teletömik
magukat édességgel, mert a tűző napsütésben kényükre-kedvükre
fotoszintetizálhatnak. A tápláló anya hiányán így könnyen túlteszik magukat.
Az első években a csontszáraz talaj vízellátási problémája sem igazán
érezhető, elvégre a csemetéket gyengéden gondozzák, és ha szárazság van, a
kertészek öntözik őket. A lényeg azonban: nincs szigorú nevelés! Nincs
„Csak lassan!”, nincs „Várjál türelemmel kétszáz évet!”, nincs
fénymegvonással járó büntetés, ha egy fa nem szép egyenesen nő. Az
ifjoncok azt tehetik, amit akarnak. Mintha csak versengenének, neki-durálják



magukat, és csúcsukon évről évre hosszú hajtásokat növesztenek. Ha
ellenben elérnek egy bizonyos magasságot, a gyermekbónuszt, úgy tűnik,
felélték. Húsz méter magas fák locsolása eszméletlenül sok vizet fogyasztana,
és sok időt is venne igénybe. Hogy a gyökereket alaposan átitassák, a
kertészeknek több köbméter vizet kellene szétspriccelniük a gumitömlőkből
minden egyes fára! Egy szó, mint száz: a gondoskodásnak egy szép napon
vége szakad.
A mamutfenyők ebből egyelőre vajmi keveset érzékelnek. Évtizedeken át
dúskáltak minden jóban, kedvük szerint növekedtek. Vastag törzsük akár egy
sörhas, a napsugarak biztosította tivornyákról tanúskodik. Azt, hogy sejtjeik
belül nagyon nagyok, sok bennük a levegő, és emiatt könnyű prédák a
gombák számára, az ifjú években még nemigen számít.
Oldalágaik is egészen arcátlanul viselkednek. Az őserdő illemszabálya,
amely a törzs alsó részén vékony ágakat vagy egyenesen ágnélküliséget ír
elő, a parkban ismeretlen. Az egészen a talajig lehatoló, bőséges fény
hatására a mamutfenyők erős oldalhajtásokat növesztenek, amelyek később
annyira megvastagszanak, hogy az embernek egy doppingoló testépítő jut az
eszébe róluk. Igaz ugyan, hogy két-három méteres magasságon alul a
kertészek leggyakrabban az összes ágat lefűrészelik, hogy a látogatók
számára biztosítsák a parkban a szabad kilátást, ugyanakkor az őserdővel
összevetve – ahol vastagabb ágak csak 20, sok esetben azonban csak 50
méter felett megengedettek –, ez még mindig rendkívüli.
Végső soron e fák törzse rövid és vastag lesz, efölött már minden a
koronához tartozik. Szélsőséges esetekben egyik-másik parkban álló fa olyan,
mintha csak koronából állna. Gyökerei az agyontaposott talajban alig
hatolnak valamivel mélyebbre 50 centiméternél, és így alig van valamilyen
tartásuk. Ez nagyon kockázatos, és a természetesen fejlődő, nagy példányok
számára túl ingatag lenne. Az őserdőktől távoli növekedési forma ellenére a
mamutfenyők súlypontja mégis nagyon mélyen fekszik, ami azt jelenti, hogy
a viharok nem tudják őket olyan könnyen kibillenteni egyensúlyukból, ezért
aránylag szilárdan állnak.
Ha eltelt az első évszázad (a fák ekkor lépnek iskoláskorba), lassan
felsejlik a gondtalan élet vége. A legfelső hajtások elszáradnak, és minden



arra irányuló próbálkozás ellenére, hogy mégiscsak folytatódjék a növekedés,
elkerülhetetlenül itt a vég. De a gombák elleni természetes impregnálásnak
köszönhetően a mamutfenyők a fellépő kéregsérülések ellenére is még
évtizedeken át tudják tartani magukat.
Mindez más fafajokat egészen másképpen érint. A bükkök például rossz
néven veszik minden nagyobb águk lefűrészelését. Ha legközelebb egy
parkban sétálnak, figyeljék csak meg alaposabban: alig látnak olyan nagyobb
lombos fát, amelyet valamiképpen ne igazítottak volna ki, fűrésszel vagy
valamilyen más módon ne dolgozták volna meg. Ez a „szabászat” (valójában
„mészárlás”) gyakran csak esztétikai célokat szolgál, ami például
megköveteli, hogy egy fasorban a fák kivétel nélkül ugyanazt a koronaformát
mutassák. Ha a koronát megmetszik, az bizony durva csapás a gyökérzet
számára. Méretüket tekintve a gyökerek optimálisan alkalmazkodtak a föld
feletti szervekhez. Ha mármost az ágak nagy részét eltávolítják, amelyek így
kiesnek a fotoszintézisből, akkor a föld alatti részek ugyanilyen arányban
szintén éhen pusztulnak. Ezeken a holt végeken és a törzsön található
vágáshelyeken már hatolnak is be a gombák, és a levegős, gyorsan
nevelkedett fatesttel nincs nehéz dolguk. Nem telik bele néhány évtized – ez
a fák életében szédítően gyors tempó –, és a belső korhadás már kívülről is
észrevehető. A koronából egész részek elhalnak, így aztán a városvezetés,
hogy elkerülje a látogatók veszélyeztetését, elrendeli az újbóli lefűrészelést.
Ezeken a fűrészelési helyeken újabb, hatalmas sebek keletkeznek. A rákent
sebviasz sok esetben még gyorsítja is a romlást, mert alatta megmarad a
nedvesség – és ez jó hír a gombáknak!54
Végül aztán semmi más nem marad a fából, csak egy torzó, amelyet már
nem lehet megtartani, így végül egy napon kivágják a fát. És mivel nincsen
családja, amelynek tagjai segítségére siethetnének, a tuskó is gyorsan és
végleg elpusztul. Nem sokkal később elültetnek egy újabb fát, és a dráma
kezdődik elölről.
A városi fák az erdő utcagyerekei. És némelyik olyan helyen áll, hogy a
kifejezés még inkább illik rá, magyarán: közvetlenül az utcán. Életük első
évtizedei megegyeznek a parkokban nevelt fajtársaikéval. Dédelgetik,
gondozgatják, gyakran ráadásul egy külön ebből a célból fektetett



vízvezetéken át rendszeresen öntözik is őket. Ha azonban szeretnének a
gyökereikkel kicsit távolabbra jutni, kellemetlen meglepetés éri őket. A talaj
az utak vagy a járda alatt ugyanis még sokkal keményebb, mert
döngölőgépekkel tömörítették össze. Ez húsba vágó, hiszen az erdei fák
gyökerei alapvetően nem hatolnak túl mélyen a talajba. Alig van olyan faj,
amely másfél méternél mélyebbre menne, a legtöbb esetben már ennél is
korábban megállapodnak. Az erdőben ez nem probléma, elvégre a fák szinte
határtalanul tudnak széltében terjeszkedni.
Nem így az utca szélén. Itt az úttest korlátokat szab a növekedésnek, a
járda alatt az ott húzódó vezetékek, valamint a beépítés során keményre
döngölt talaj akadályozzák. Nem csoda, hogy ilyen környezetben
elkerülhetetlenül ismétlődnek a konfliktusok. A platánok, a juhar- vagy
hársfák szívesen tapogatóznak a föld felszíne alatt előre, bele a
szennyvízcsatornákba. Hogy ezzel a rendszerben valamilyen funkcionális
zavar keletkezett, azt mi, emberek legkésőbb a következő zivatarnál vesszük
majd észre, amikor az utcák víz alatt állnak. Jönnek tehát a szakértők, és
gyökérpróba alapján megállapítják, melyik fa a dugulás okozója.
Kirándulását a járda alatti vélt paradicsomba halálbüntetéssel sújtják
kivágják a fát, utódját pedig beépített gyökértorlasszal akadályozzák meg a
rossz példa követésében.
Na de egyáltalán miért nőnek bele a fák a csövekbe? Hosszú időn át a
városi mérnökök azt feltételezték, hogy a szivárgó illesztéseknél keletkező
nedvesség az ok, vagy a csatornavízben található tápanyagok, amelyek
mágikusan vonzzák a gyökereket. A Bochumban működő Ruhr Egyetem
ugyanakkor nagyszabású tanulmányban tette közzé ettől teljesen eltérő
kutatási eredményeit. A vezetékekbe lemerészkedő gyökerek a víztükör felett
haladnak, és minden jel szerint a trágyázásban sem érdekeltek. A fákat a laza
talaj érdekli, amelyet az építési munkálatok során nem döngöltek gondosan
össze. Itt a gyökerek tudnak lélegezni, és van helyük a növekedésre. Csak
mellesleg hatolnak be a vezeték egyes szakaszainak illesztésénél a
tömítéseken át, majd ezt követően belül burjánzanak tovább.55
Végső soron a szó legszorosabb értelmében vett vészreakció, ha a fák a
lakott területeken mindenhol betonkeménységű földdel találkoznak, és végül



a lazábban feltöltött árkokban találnak kiutat. Ott aztán nekünk okoznak
gondot. Segítséget csak a csövek kaphatnak: most már nagy körültekintéssel
összedöngölt talajba ágyazzák őket, nehogy ott a gyökerek újból
megkapaszkodhassanak. És még csodálkozunk azon, hogy a nyári viharok
idején különösen sok utcai fa dől ki? Satnya föld alatti rögzítőrendszerük,
amely a szabad természetben akár 700 m2-es területre is kiterjedhet, ennek
néhány százalékára összezsugorodott felhasználható földterülettel nem képes
a tonnányi nehézségű törzsek megtartására. Ámde a szívós növényeknek még
ennél is többet kell elviselniük. A városi mikrokörnyezetet hőtároló aszfalt és
beton alakítja. Míg az erdők a forró nyarakon éjszakára lehűlnek, az utcák és
az épületek ontják magukból a meleget, magasan tartva így a hőmérsékletet.
Emiatt szélsőségesen száraz a levegő, ráadásul még szennyezi is a sok
kipufogó gáz. A fák egyes kísérői, amelyek az erdőben gondoskodnak
kellemes közérzetükről (mint a humuszlebontó, parányi élőlények), itt nem
találhatók meg. A fa gyökérzetét a víz- és tápanyag összegyűjtésében segítő
mikorrhiza gombák itt csak alacsony szinten fordulnak elő.
Így tehát a városi fáknak a legkeményebb viszonyok közepette kell egy
szál magukban boldogulniuk. S mintha mindez nem lenne elegendő, még a
kéretlen trágyával is meg kell birkózniuk. A városi kutyák minden útjukba
kerülő törzsnél a magasba emelik a lábukat. A vizelet kimarhatja a kérget, és
előidézheti a gyökerek elhalását. Hasonló károkat okoz a téli sószórás is,
amelynek mennyisége a hideg évszak keménységétől függően meglehetősen
sok lehet, akár négyzetméterenként több mint egy kilogramm is. Járulékosan
legalábbis a tűlevelűeknek, amelyeknek a tűi télen is ott ülnek az ágakon,
meg kell birkózniuk a sótajtékkal, amit az autók abroncsai vernek fel. A só tíz
százaléka így mindenképpen a levegőbe kerül, és többek közt a fákon
csapódik le, és kimaródásokat okozhat. Ezeket a fájdalmas károkat kis sárga
és barna pontocskákként ismerhetjük fel a tűkön. E sérülések a következő
nyáron csökkentik a fotoszintézis képességét, és gyengítik a toboztermőket.
És a gyöngeség első jeleire jönnek a paraziták. A pajzs- és a levéltetvek
könnyebben odacsaphatnak, hiszen az utcai fák védekezési lehetőségei
korlátozottak. Hozzájön mindehhez a városi környezetben tapasztalható
magasabb hőmérséklet is. A forró nyarak és az enyhe telek kedveznek a



rovaroknak, amelyek nagyobb számban maradnak életben. Akad azonban egy
faj, amely újra meg újra az újságok címlapjára kerül, mert fenyegeti a
lakosságot: ez a tölgy-búcsújárólepke. A pillangó onnan kapta a nevét, hogy
hernyói, miután a koronában teleették magukat, hosszú sorokban, szorosan
egymást követve vándorolnak lefelé a törzseken. Ellenségeikkel szemben
vastag fonadékkal védekeznek, amelybe a növekedés során is vedlenek. Az
elviselhetetlen kis teremtésektől az emberek a csalánszőreik miatt félnek,
amelyek érintéskor letörnek és belefúródnak a bőrbe. Ott, akárcsak a csalán,
égető, viszkető érzést és hólyagocskákat okoznak, sőt akár heves allergiás
reakciókat is kiválthatnak. Az üres burkok csalánszőrei megmaradnak a
szövedékben, és ott akár tíz éven át is hatékonyak lehetnek.
Városi környezetben ennek a rovarnak a megjelenése tönkreteheti az
ember egész nyarát, annak ellenére, hogy teljesen ártalmatlan. Ugyanis a
tölgy-búcsújárólepke természettől fogva inkább ritka. Néhány évtizeddel
ezelőtt még a veszélyeztetett fajok vörös listáján szerepelt, most meg az első
számú közellenség. Ugyanakkor tömeges megjelenésükről már vagy 200 éve
rendre beszámolnak. A német Természetvédelmi Hivatal az ilyen tömeges
elszaporodást nem a klímaváltozással és az emelkedő hőmérsékletekkel
hozza összefüggésbe, hanem a bőséges élelemkínálattal.56 A pillangók
kedvelik a meleg, napsugaraktól áthatott fakoronákat. Az erdő sűrűjében ez
egészen ritkán fordul csak elő, itt ugyanis a magányos tölgyek bükkök között
nőnek fel, és legfeljebb felső ágaik végével nyúlnak ki a fényre. De a
városban a fák a szabadban állnak, és naphosszat éri őket a nap melege – a
hernyók itt aztán fejedelmien érzik magukat. És mivel a településeken az
egész „erdő” ilyen optimális feltételeket biztosít, nincs mit csodálkozni
tömeges elszaporodásukon. Végső soron ez nem más, mint nyomatékos
utalás arra, hogy az utcán és a házak között álló tölgyeknek és más
fafajoknak kemény küzdelmet kell folytatniuk.
E megterhelések olyan súlyosak a fák számára, hogy legtöbbjük meg sem
éri az időskort. És még ha fiatalkorukban azt tesznek is, amit akarnak, ez soha
nem egyensúlyozza ki a hátrányokat. Azért társaikkal mégiscsak tudnak
kommunikálni, mert gyakran fasorként ültetik őket egyazon faj egyedeiből.
Egészen jellemzőek e tekintetben a platánok: sokszínű foltokban hámló, szép



kérgükkel tűnnek ki. Hogy vajon az utcakölykök mit mesélnek egymásnak
illatüzeneteikkel, és vajon közléseik is olyan durvák-e, mint az életük, nos,
abba egyelőre ezek az utcai galerik nem avatnak be bennünket.



Kiégés
Az utcakölyköktől megtagadják az erdő otthonos légkörét. És mivel
környezetük foglyai, nincs más választásuk. Ugyanakkor van néhány fafaj,
amely fütyül a komfortra, a gondoskodó közösségre, és különcként kereket
old. Ezek az úgynevezett pionír fafajok (így mindjárt sokkal jobban hangzik),
amelyek anyjuktól távol szeretnének felnőni. És erre minden esélyük
megvan, hiszen magjuk rendkívüli távolságokra képes eljutni. A pici magokat
vattaburok veszi körül, vagy aprócska szárnyaik vannak, úgyhogy egy erős
vihar akár több kilométer messzeségbe is elrepítheti őket. A céljuk az, hogy
az erdőn kívül érjenek talajt, hogy ott új élettereket hódítsanak meg. Egy
erőteljes hegycsuszamlás, egy nemrégiben bekövetkezett vulkánkitörés
hatalmas hamumezői, leégett térségei – minden elfogadható számára, az a fő,
hogy a területen ne legyenek magas fák. És ennek is megvan a maga oka. A
pionír fafajok ki nem állhatják az árnyékot, ami fékezné őket felfelé való
törekvésükben. Amelyik lassan nő, az veszít. Ugyanis az új telepesek között
megindul a verseny a napos helyekért. Az ilyen sietős pionírok képviselői a
különböző nyárfafélék, így a rezgő nyár, ezenkívül a bibircses nyír és a
kecskefűz. Miközben a kis bükkök vagy jegenyefenyők koronahajtásai évente
csak milliméterekben mérhetők, a pionírok esetében ezek olykor meghaladják
az egy métert is. Így aztán a szélben zúgó, fiatal erdők már akár tíz év
elteltével is benépesítik az egykor parlagon heverő területeket. Legkésőbb
ilyenkor már a korán virágzó növények többsége is megjelenik, hogy
magjaikkal megtegyék a nagy ugrást a táj új arculatának kialakításához.
Ráadásul most elfoglalhatják a legutolsó, környezetükben még megmaradt
darabka szabad földeket is. A szabad térségek ugyanakkor mindig egyfajta
vonzerőt jelentenek a növényevők számára is. Itt tudniillik nemcsak a fák
keresik szerencséjüket, hanem a fűfélék és a lágyszárúak is, ők ugyanis a zárt
erdőben a rövidebbet húzzák. Ezek a növények aztán vonzzák az őzeket és a



szavasokat, de régen odacsalogatták a vadlovakat, az őstulkokat és a
bölényeket is. A fűfélék be vannak rendezkedve az állandó lelegelésre, és
még hálásak is, hogy az állatok kiirtják a számukra veszélyes fák fiatal
nemzedékét. Sok cserje, amely szeretne a fűnél magasabbra nőni, a falánk
állatokkal szembeni védekezésként veszedelmes tüskéket növeszt. A kökény
tüskéi évekkel a növény elpusztulása után is kárt tesznek a gumicsizmában,
az autógumiban, az állatok bőrében vagy patájában.
A pionír fák másképpen igyekeznek védekezni. A gyors növekedés
következtében törzsük éppilyen gyorsan megvastagszik, és azt kemény, durva
kéregcserepek borítják. A nyírfánál ez abból látható, hogy a sima, fehér kéreg
felreped, és fekete szegélyek képződnek rajta. A kemény anyaggal a
növényevők fogazata nem képes megbirkózni, ugyanakkor az olajokkal
átitatott szövetek sem ízlenek nekik. Különben ez a kiképzés az oka annak,
miért ég zölden is remekül a nyírfakéreg, és miért igencsak alkalmas
tábortüzek meggyújtására (ehhez persze csak a külső réteget szabad lehúzni,
hogy ne sértsük fel a fát). A kéreg még egy meglepetéssel szolgál. Fehér
színe visszavezethető a betulin nevű hatóanyagra, amely a kéreg legnagyobb
része. A fehér visszaveri a napfényt, védve ezzel a törzset a leégéstől.
Mindamellett megakadályozza a túlhevülést, amikor a téli nap melegen süt,
és a védtelen fák felrepedhetnek. A pionír nyírek gyakran állnak egy szál
magukban, szomszéd fa, amely árnyékot vetne rájuk se közel, se távol – ilyen
körülmények között ez a felszereltség indokolt. A betulinnak emellett
antivirális és antibakteriális hatása is van, időközben már orvosilag is
alkalmazzák, és megtalálható sok bőrápoló termékben.57 A voltaképpeni
meglepetés azonban a mennyiség. Ha egy fa kérgének nagy részét
védekezőanyagok alkotják, állandó riadókészültségben van. Itt nincs
gondosan mérlegelt egyensúly növekedés és gyógyerő között, minden építési
területen gőzerővel folyik a munka. Vajon miért nem ezt teszi az összes
fafaj? Nem lenne észszerű úgy felvérteznie magát a támadásokkal szemben,
hogy a potenciális betolakodók már az első próbálkozásnál elpusztuljanak? A
közösségben élő fajok számára ez nem alternatíva, hiszen ott vannak
egymásnak: szükség esetén vészjelzést adnak le, betegség vagy nélkülözés
esetén törődnek egymással. Mindezzel energia takarítható meg, ami a fatestbe



és a levelekbe, valamint a termésbe fektethető.
Nem így a nyír, amely önmagára van utalva, neki egyedül kell
boldogulnia. Igen ám, de a nyír is gyarapítja faanyagát, mi több, sokkal
gyorsabban, és ő is szeretne szaporodni, és tud is. De honnan veszi ehhez az
energiát? Netán ez a faj hatékonyabb fotoszintézisre képes, mint a többi?
Nem, a titok a teljes erőkifejtésben van. A nyírek végighajszolják magukat az
életen, túlságosan nagy lábon élnek, és végső soron önmagukat szipolyozzák
ki. Mielőtt azonban szemügyre vennénk ennek következményeit, hadd
mutassak be egy másik nyughatatlan szellemet: a rezgő nyárfát. Nevét a
leveleiről kapta, amelyek már a legkisebb szellőre is megmozdulnak. És bár
ezt a tulajdonságát az ismert szólásban („reszket, mint a nyárfalevél”)
összefüggésbe hozzuk a félelemmel, a fa egyáltalán nem fél. A speciális
szárakon függő levelek rezegnek a szélben, miközben alsó és felső felüket
felváltva fordítják a fény felé. Így a levél mindkét oldalával fotoszintetizálhat
– szemben más fajokkal, amelyeknél az alsó rész a lélegzésnek van
fenntartva. A nyárfák így több energiát képesek termelni, és még a füzeknél
is gyorsabban fejlődnek. Ellenségeivel szemben a rezgő nyárfa egészen más
stratégiát alkalmaz; a konokságban és a tömegében bízik. Noha az őzek és
szarvasmarhák éveken át lelegelik, a gyökérrendszere lassan egyre jobban
szétterjed. Ebből bujtványok százai hajtanak ki, amelyek aztán az évek során
valóságos bozótossá fejlődnek. Egyetlen fa ilyen módon több száz
négyzetméternyi területre terjeszkedhet ki – vagy szélsőséges esetben még
ennél is jóval messzebb. Az USA-beli Utah államban található Fishlake
Nemzeti Erdőben az egyik rezgő nyár több évezred alatt 400 ezer km2
területet hódított meg, és ezalatt több mint 40 ezer törzset hozott létre. Ezt a
lényt, amely egy nagy erdő benyomását kelti, „Pando” névre keresztelték (a
latin pandere – „kinyújt”, „kiterjeszt”) alapján.58 Kisebb méretarányban
legalábbis, de a mifelénk őshonos erdőkben és földterületeken is
megfigyelhetünk hasonló jelenséget. Ha a bozótos kellőképpen
áthatolhatatlanná vált, az egyes törzsek fejlődése már nyugodtan megindulhat
fölfelé, amelyek húsz éven belül nagy fákká válhatnak.
Az állandó harcnak és a gyors növekedésnek azonban megvan a maga
ára. Az első három évtizedet követően a kifáradás jelei mutatkoznak a fán.



Egyre ritkulnak felső hajtásai, holott ezeken mérhető a pionír fafajok
életereje. Önmagában véve ez még nem lenne olyan nagy baj, csakhogy a
nyárfák, nyírfák és füzek lábánál nagy veszély leselkedik. Mivel sok napfényt
felhasználatlanul engednek áthatolni koronájukon a talajra, a később érkező
fajok könnyen gyökeret verhetnek alattuk. Ezek a lassúbb juharfák, bükkök,
gyertyánok vagy a jegenyefenyők, amelyek amúgy is szívesebben töltik
gyermekkorukat árnyékban. Mindezt a pionírok akaratukon kívül megadják
nekik, ezzel pedig saját halálos ítéletüket írják alá. Ekkor ugyanis
versenyfutás kezdődik, amelynek ők csak a vesztesei lehetnek. Az idegen
csemeték lassan megnőnek, és néhány évtized leforgása alatt utolérik az
árnyat adó fákat. Ezek közben teljesen kiégnek, mindent kiadnak magukból,
és növekedésük megreked, legfeljebb a 25 métert érik el. A bükk és társai
számára ez még semmi, ezért aztán átkígyóznak az idegen koronán, és gond
nélkül növekednek fölötte tovább. Mivel árnyékhoz szokott fafajként
lényegesen jobban hasznosítják a fényt, a lehagyott nyírfák és nyárfák már
nem jutnak elegendő mennyiséghez. Az egyik szorongatott helyzetbe került
fa, a bibircses nyír kialakított egy védekezőstratégiát, amivel még évekig
távol tartja magától a kellemetlen vetélytársat. Vékony, hosszú, lecsüngő ágai
ostorként viselkednek, amely már a leggyengébb szél esetén is csapkodni
kezd maga körül. A betolakodó szomszédok koronája megsérül, a nyír ágai
leverdesik a leveleit és a hajtásait, és ezzel, legalábbis egy időre, megfékezik
növekedését. Csakhogy az albérlők egyszer mégiscsak túlnőnek a nyírfákon
és a nyárfákon, és ettől fogva aránylag gyorsan megy minden. Néhány év, és
kifogynak végső tartalékaikból is, elhalnak, és humusszá esnek szét.
Életük a riválisok nélkül is rövid idő alatt véget ér, legalábbis az erdei fák
élettartamához viszonyítva. A növekedés lelassulásával ugyanis fogyatkozik
a gombák elleni védekezőképességük. Már egy letört vastag ág helyén is
megnyílik a kapu a betolakodók előtt. Mivel a fa anyaga nagy, gyorsan
növekedett sejtekből áll, amelyekben sok a levegő, a romboló gombafonal
gyorsan terjeszkedhet. A törzs hatalmas felületeken szétkorhad, és mivel a
pionír fafajok gyakran állnak szabadon és egymagukban, az első őszi vihar
kicsavarja a törzset. A faj szempontjából ez nem nagy tragédia. Célját, a
gyors terjeszkedést, a mielőbbi szaporodóképességet és az azt követő



sokasodást rég elérte.



Irány észak!
A fák nem képesek járni, ezt mindenki tudja. Ugyanakkor tény, hogy ennek
ellenére vándorolniuk kell. De hogyan lehetséges ez, ha egyszer nem tudnak
járni? A megoldás kulcsa a nemzedékek váltakozása. Minden fának azon a
helyen kell maradnia egész életében, ahol csíracsemeteként egykor gyökeret
eresztett. Szaporodni persze szaporodhat, és abban a rövidke pillanatban,
amikor a faembriók még a magba rejtve szunnyadnak, szabadok. Mihelyt
lepottyannak a fáról, indulhat az utazás. Vannak fajok, amelyeknek nagyon
sietős. Utódaikat finom kis szőrszálakkal szerelik fel, hogy pihekönnyűek
legyenek, és az első fuvallattal tovalebeghessenek. Azoknak a fajoknak,
amelyek erre a stratégiára bízzák szerencséjüket, aprócska magvakat kell
teremniük, hogy azok kellőképp könnyűek legyenek. A nyárfák és a fűzfák
ilyen pöttömnyi kis repülőszerkezeteket produkálnak, és több kilométeres
utakra is elküldhetik őket. Az előnyért, amit a nagyobb hatótáv jelent, egy
hátránnyal kell megfizetniük: a kis magvakban alig vannak tartalék anyagok.
A csíracsemetének azonnal a saját erejéből kell táplálkoznia, ezért nagyon
érzékeny a tápanyaghiányra és a szárazságra. Valamivel nehezebbek a nyírfa,
a juhar, a gyertyán, a kőris és a tűlevelűek magjai. A pihés repülés itt már
nem működik, ezért terméseiket a repülést segítő eszközökkel látják el. Egyes
fajok, így a tűlevelűek szabályos forgószárnyakat hoznak létre, ezek
számottevően lassítják a leesést. Ha még egy vihar is segít, a repülés akár
néhány kilométeres távolságig is tarthat.
A nehéz termést hozó fajok, mint a tölgy, a gesztenye vagy a bükk,
ekkora távolságot soha nem lennének képesek megtenni. Ezért lemondanak a
különféle szerkezeti megoldásokról, és az állatvilággal kötnek szövetséget.
Az egerek, a mókusok és a szajkók kedvelik az olaj- és keményítőtartalmú
magvakat, melyeket télire az erdő talajában raktároznak, és később vagy nem
találják, vagy már nem is keresik készleteiket. Olykor egy éhes



macskabagoly gondoskodik arról, hogy a sárganyakú erdeiegér maga is
élelemként végezze. Csak így járulhatnak hozzá a kis rágcsálók a
fautánpótláshoz, amely amúgy is nagyon csekély. Téli készletüket az állatok
gyakran közvetlenül a hatalmas bükk tőterpeszénél ássák el, amelynek a
makkjait összegyűjtik. A gyökérterpeszek között gyakran képződnek kicsi,
száraz odúk, ahol a rágcsálók szívesen megtelepednek. Ha valahová
beköltözik egy egér, akkor az odú előtt halmokban áll az üres
bükkmakkburok. A szabad erdei talajon is építenek raktárakat, és miután az
egér elpusztul, a készletek a következő tavasszal kicsíráznak, és megújítják az
erdőt.
A nehézsúlyúak a szajkóval jutnak a legtávolabbra. A tölgy és a bükk
makkját legalább néhány kilométer távolságra elszállítja. A mókusok csak
néhány száz méterre viszik el, míg az egerek a fától alig több mint tíz méterre
ássák el készleteiket. Vagyis a nehéz termést hozó fajokról éppenséggel nem
állítható, hogy gyorsan terjednének. De legalább a jelentős tápanyagtartalék
takaróján a magonc képes túlélni az első évet.
A nyárfák és a füzek eszerint sokkal gyorsabban képesek új életterek
meghódítására, ha például egy vulkánkitörés újrakeveri az élet kártyalapjait,
és mindent lenulláz. De mivel nem érnek meg olyan magas kort, és ráadásul
sok fényt engednek át a talajra, a később érkező fafajok szintén megtalálják
számításaikat az ő rovásukra. De miért kell egyáltalán vándorútra kelni? Nem
maradhat az erdő ott, ahol jól érzi magát és kényelmesen él? Új életterek
feltárására mindenekelőtt azért van szükség, mert a klíma folyamatosan
változik. Nagyon lassan persze, évszázadok múltán, de egyszer eljön a
pillanat, amikor a fa minden tűrőképessége ellenére egyszer csak
elkerülhetetlenül túl meleg vagy túl hideg, túl száraz vagy túl nedves lesz a
környezet egy adott faj számára. Ekkor át kell engednie a terepet másoknak,
márpedig az átengedés ugyanazt jelenti, mint a vándorlás. Erdőségeinkben
most is egy ilyen folyamat zajlik. Az ok nemcsak a jelenlegi klímaváltozás,
amely máris 1 °C-os átlaghőmérséklet-emelkedéssel „ajándékozott meg”
bennünket, hanem a legutóbbi jégkorszakról a meleg időszakra való váltás is.
Különösen a jégkorszakok nehezebbek, mint gondolnánk. Ha évszázadokon
át egyre hidegebb lesz, a fafajoknak vissza kell húzódniuk délebbre eső



területekre. Ha az átmenet szép lassan, több nemzedéken át zajlik, akkor
sikeres lesz az áttelepülés a Földközi-tenger térségébe. Ha ellenben a jég
gyorsabban nyomul előre, akkor letarolja az erdőket, és elnyeli a piszmogó
fajokat. Hárommillió évvel ezelőtt a nálunk ma is megtalálható közönséges
bükk mellett nagy levelű bükkök is éltek. Miközben a közönséges bükknek
sikerült eljutnia Dél-Európába, a lassabb nagy levelű bükk nálunk kihalt.
Ennek egyik oka az Alpok, mely természetes határt alkot és elzárja a fák elől
a menekülés útvonalát. Hogy a hegységet legyőzhessék, a bükkfáknak előbb
meg kellett volna telepedniük a magasabb helyeken, hogy aztán később újból
leereszkedjenek. Csakhogy a magasabban fekvő helyek már a meleg
időszakokban is túl hidegek, ezért sok fafaj sorsa a fahatáron
megpecsételődött. Nagy levelű bükk ma már csak Észak-Amerika keleti
felében található.59 Az ottani elődöknek sikerült a túlélés, hiszen azon a
kontinensen nincsenek az útjukat elzáró, nyugat–keleti irányban húzódó
hegyvonulatok. A fák akadály nélkül térhettek ki déli irányban, majd a
jégkorszakot követően ismét elterjedhettek az északabbra fekvő területeken.
A mi közönséges (európai) bükkünknek más fafajokkal együtt valahogy
sikerült kijátszania az Alpokat, és a hegyeket megkerülve egészen a mostani,
meleg időszakig védett helyeken életben maradnia. Ez az aránylag kisszámú
faj az utóbbi évezredekben szabad utat élvezett, és mind a mai napig nyomul
előre észak felé, mondhatni, még mindig az olvadó jég nyomában. Amint
melegebbre fordult az idő, a csíracsemeték újabb esélyt kaptak, nagy fává
növekedtek, majd elszórták az új magokat, amelyek kilométerről kilométerre
jutottak mind északabbra. Egy ilyen utazás átlagsebessége mellesleg 400
méter körül van – évente. A bükkök különösen lassúak. Termésüket a szajkók
nem szállítják olyan gyakran tovább, mint a tölgyét, más fajok pedig a szél
segítségével maguk terjednek el, és még gyorsabban elfoglalják a szabad
területeket. Amikor a kényelmes bükk kereken 4000 évvel ezelőtt visszatért
hozzánk, az erdőt már benépesítették a tölgyek és a mogyorók. De ez nem
izgatta különösebben, hiszen ismerjük a bükk stratégiáját. Más fáknál sokkal
több árnyékot visel el, így aztán gond nélkül ki tud csírázni a tövükben. Az a
kevés maradék fény, amit a tölgyek és a mogyorófák a talajra átengedtek,
elégségesnek bizonyult a kis hódítók számára, hogy folyamatosan nőjenek, és



egy napon áttörjenek versenytársuk koronáján. Aztán jött, aminek jönnie
kellett. A bükkök túlnőttek a korai fafajokon, és elvették tőlük az életet adó
fényt.
Ez a kíméletlen diadalmenet észak felé napjainkban Dél-Svédországig
nyúlik, és még messze a vége. Pontosabban még messze lenne a vége, ha az
ember nem avatkozott volna közbe. A bükk megjelenésekor elődeink kezdték
erőteljesen megváltoztatni az erdő ökoszisztémáját. Településeik körül
kivágták az összes fát, hogy helyet teremtsenek a földművelés számára.
Jószágaiknak további területeket tettek szabaddá, és mivel ez a hely még
mindig nem volt elegendő, a teheneket és a disznókat behajtották az erdőbe.
A bükk számára ez végzetes volt, hiszen utódai évszázadokon át a talaj
közelében maradnak, mielőtt növekedésük megindulhat. Ebben az
időszakban csúcsrügyeik védtelenül ki vannak szolgáltatva a növényevőknek.
Eredetileg az emlősállatok sűrűsége itt rendkívül csekély volt, mert egy ilyen
erdő alig nyújt számukra táplálékot. Azt megelőzően, hogy az ember
megjelent a színen, igen nagy volt annak az esélye, hogy a fa zavartalanul és
megrágcsálás nélkül várakozhasson kétszáz évet. De aztán megjelentek a
tehénpásztorok éhes csordáikkal, amelyek rávetették magukat az ízletes
rügyekre. A fakitermeléssel felritkított állományok közé beférkőzhettek más
fafajok, azok, amelyek korábban alárendelődtek a bükknek. Ezzel a bükk
vándorlása a jégkorszak után komoly akadályokba ütközött, és egyes
területeken mind a mai napig nem tudott elterjedni. Az utóbbi évszázadokban
mindehhez hozzájött még a vadászat is, amely paradox módon a szarvas-,
vaddisznó- és őzállomány számottevő növekedését eredményezte. A
vadászok folyamatosan táplálják az állatokat – különösen a hímnemű trófeás
vadak (szarvasbikák, őzek) elszaporodásában voltak érdekeltek, ezért az
állomány napjainkig a természetes szint ötvenszeresére emelkedett. A német
nyelvű országokban pillanatnyilag világszerte az egyik legmagasabb a
növényevők sűrűsége, úgyhogy a kis bükköknek itt nehezebb a sorsuk, mint
valaha. Az erdőgazdálkodás is behatárolja a terjeszkedést. Dél
Svédországban például csak úgy sorjáznak a lucfenyő- és erdeifenyő
ültetvények ott, ahol voltaképpen a bükk lenne honos. Néhány egyedi
példányt leszámítva bükköt alig találni arrafelé, de ott várakozik



készenlétben. Mihelyst az ember felhagy a beavatkozással, folytatja
vándorlását észak felé.
A leglassúbb vándor a közönséges jegenyefenyő, a jegenyék közül ez az
egyetlen őshonos Németországban. Német nevét („Weißtanne”, azaz „fehér
jegenyefenyő”) világosszürke kérgének köszönheti, amelynek révén erősen
különbözik a vörösesbarna kérgű lucfenyőtől. A jégkorszakot a jegenyefenyő
– akárcsak a legtöbb fafaj Dél-Európában – Olaszországban, a balkáni
országokban és Spanyolországban vészelte át.60 Onnan vándorolt vissza, igaz,
a többi fa mögött kullogva, sebessége mindössze 300 méter volt évente. A
lucfenyők és az erdeifenyők elhúztak mellette, mert magjuk lényegesen
könnyebb, és jobban tud repülni. A szajkónak köszönhetően még a bükk is
gyorsabb volt nála a maga súlyos makkjaival. Látszólag a jegenyefenyő rossz
stratégiát alakított ki, mert termései a kis vitorla ellenére sem tudnak jól
repülni, méretük pedig túl csekély a madarak általi terjesztéshez. Két faj
létezik, amely jegenyefenyőmagot fogyaszt, de ez vajmi keveset használ a
tűlevelűeknek. Ilyen például a fenyőszajkó, amely máskülönben inkább a
cirbolyafenyő magját kedveli, de begyűjti és elraktározza a jegenyefenyő
magját is. Csakhogy ellentétben a tölgy és a bükk makkját kedvelő szajkóval,
amely a terméseket bárhol hajlandó eldugni a talajban, a fenyőszajkó védett,
száraz helyeken tárolja készleteit. Még ha történetesen el is feledkezik róluk,
a kicsírázásból a vízhiány miatt semmi nem lesz. Így a jegenyefenyőknek
nagyon nehéz a dolguk. Miközben a legtöbb német földön őshonos fafaj
időközben már Skandináviában folytatja vándorútját, a jegenyefenyő
egyelőre csak a Harz hegységig jutott el. De ugyan mit számít néhány száz év
késés a fák számára? Mindenesetre a jegenyefenyők a legsötétebb árnyékot is
elviselik, és még a bükkök alatt is tudnak növekedni. Így fokozatosan majd
csak átcsempészik magukat a már meglévő nagy erdőkön, és valamikor majd
hatalmas fákká nőnek. Sebezhetővé az teszi őket, hogy ízletes csemegék az
őzek és a szarvasok számára. Pillanatnyilag ezek akadályozzák további
elterjedésüket, mivel sok helyen a teljes fenyőutánpótlást megeszik.
Tulajdonképpen miért ilyen erős konkurencia a bükk Közép-Európában?
Ha ennyire jól érvényesül a többi fajjal szemben, miért nem honos szerte a
világon? A válasz egyszerű. Erősségei csak a jelenlegi klimatikus feltételek



között, az Atlanti-óceán viszonylagos közelsége mellett érvényesülnek. A
hőmérséklet, eltekintve a hegyvidékektől (amelyek magaslatain a bükk nem
fordul elő), nagyon kiegyensúlyozott. A hűvös nyarakat enyhe telek váltják, a
csapadékmennyiség pedig 500 és 1500 milliméter között váltakozik évente,
pontosan úgy, ahogyan a bükk kedveli. A víz az erdők növekedésének egyik
kulcsfontosságú összetevője, ebben a bükk pontokat szerezhet. Egy
kilogramm faanyag létrehozásához 180 liter vizet fogyaszt. Soknak hangzik?
A legtöbb fafaj szükséglete akár 300 liter is lehet, közel a kétszerese,
márpedig ez döntő a gyors fejlődés és más fajok kiszorítása szempontjából. A
lucfenyők például természettől fogva nagyivók, hiszen az ő hideg és nedves
komfortzónájukban a messzi északi területeken a vízhiány ismeretlen
fogalom. Itt, Közép-Európában, ilyen feltételeket csak a magasabban fekvő
területek biztosítanak, nem messze a fahatártól. Errefelé sok az eső, és az
alacsony hőmérsékleteknek köszönhetően alig valami párolog el. Itt
megengedheti magának egy fa, hogy pazarolja a vizet. A legtöbb
alacsonyabban fekvő területen ezzel szemben a takarékos bükk a nyerő,
amely még a szárazabb években is jelentősen képes növelni magasságát, és
így hamar a pazarlók nyakára nő. A versenytársak új nemzedéke a sűrű,
lombos rétegekben megfullad a talajon, a bükk magoncai viszont gond nélkül
keresztül tudnak nyomulni. Szélsőségesen magas fényfogyasztásával
aminek következtében más fajoknak nem jut semmi –, valamint azon
képességével, hogy megteremti maga számára a megfelelő, nedves levegőjű
mikroklímát, a jó humuszkészletet a talajban, a leveleivel pedig vizet tud
gyűjteni, mifelénk a bükk pillanatnyilag verhetetlen. Ámde csakis a mi
éghajlatunkon. Amint a klíma jellege inkább kontinentális lesz, ennek a
fafajnak is gondjai lesznek. A forró, száraz nyarakkal és a csikorgóan hideg
telekkel már nem bír el olyan könnyedén, és át kell engednie a terepet más
fajoknak, például a tölgynek. Európa keleti felében ilyenek a feltételek.
Miközben Skandináviában a nyarak még élhetők a bükk számára, a hideg
telek már nem. A verőfényes délen csak a magasabb fekvésű területeken
képes megtelepedni, ott, ahol nem olyan nagy a forróság. A bükk tehát
klimatikus igényei miatt pillanatnyilag Közép-Európához kötődik.
Mindamellett a klímaváltozás északot is felmelegíti, így a jövőben a bükk



tovább terjeszkedhet ebbe az irányba is. Délebbre viszont egyre melegebb
lesz, így kiterjedésének egész területe észak felé tolódik.



Igencsak ellenállóak
Tulajdonképpen miért is élnek meg ilyen magas kort a fák? Olyanok is
lehetnének, mint a lágy szárú növények: a nyári fél évben teljes gőzzel
növekednének, virágoznának, magot teremnének, végül humusszá válnának.
Ennek egy döntő előnye lenne: minden nemzedékváltásban benne rejlik a
genetikai változás lehetősége. Párosodás vagy megtermékenyítés során
különösen jól kialakulhatnak mutációk, és a folyamatosan változó
környezetben az alkalmazkodás mindennél fontosabb – létkérdés. Az egerek
például néhány hetes időközökben szaporodnak, a legyek még ennél is
gyorsabbak. Az ilyen öröklésmenetek során a gének újra és újra megsérülnek,
szerencsés esetben pedig nyomukban különleges tulajdonság jelenik meg.
Röviden ezt nevezzük evolúciónak. Az evolúció segít a változó környezeti
feltételekhez való alkalmazkodásban, ezáltal a mindenkori faj túlélésének
garanciája. Minél sűrűbben követik egymást az új nemzedékek, az állatok és
a növények annál gyorsabban képesek alkalmazkodni. A fák mintha
fütyülnének erre a tudományosan megállapított szükségszerűségre. Ők
egyszerűen „megvénülnek”, átlagosan évszázadokat, némelyikük akár
évezredeket is megél. Természetesen legalább ötévente ők is szaporodnak, de
igazi öröklődésre gyakran mégsem kerül sor. Mi haszna, ha egy fa akár
százezrével hozza létre az utódokat, de azoknak az állományban nincs
betervezett, szabad helyük? Amíg saját anyjuk szinte az összes fényt
összegyűjti, alatta szinte semmi nem marad meg – erről korábban már esett
szó. Még ha a facsemetéknek zseniálisan új vonásaik vannak is, gyakran
évszázadokig kell várakozniuk, mire virágozhatnak, és továbbadhatják ezeket
a géneket. Egyszerűen minden túlságosan lassan halad. Normális esetben ezt
aligha lehetne kibírni.
Ha egy pillantást vetünk a klíma korábbi történetére, azt tapasztaljuk,
hogy rendszeresen heves változások jellemezték. Hogy mennyire hevesek,



azt Zürichben egy nagy építkezés területén is látni lehetett, ahol a munkások
néhány nem túl régi fatuskókra bukkantak, amelyeket gond nélkül
félrehajítottak. Ott talált rájuk egy kutató, aki mintát vett belőlük, és
megvizsgáltatta a korukat. A tuskók olyan erdeifenyőktől származtak,
amelyek közel 14 ezer évvel azelőtt éltek ott. Még meglepőbbek voltak
azonban az akkori idők hőmérséklet-ingadozásai. Mindössze 30 év alatt a
hőmérséklet közel 6 °C-kal csökkent, hogy nyomban ezt követően hasonló
hevességgel ismét emelkedjék. Ez pontosan megfelel a napjaink
klímaváltozásával kapcsolatos, „worst-case” (a legrosszabb lehetőségeket
latolgató) forgatókönyvekben leírt jelenségeknek, amelyek alkalmasint ránk
is várnak az évszázad vége felé. Csikorgóan fagyos 1940-es éveivel, az 1970
es évek rekordszárazságával és a túlságosan meleg 1990-es évekkel már a
múlt század is próbára tette a természetet.
A fák mindezt sztoikus nyugalommal viselik. Nagy a klímatoleranciájuk.
Így a Közép-Európában őshonos bükk Szicíliától Dél-Svédországig sokfelé
nő – ugyanakkor e két élettérnek (leszámítva a nagy „S” kezdőbetűt) nem sok
köze van egymáshoz. A nyírek, az erdeifenyők és a tölgyek is igen
rugalmasak. Ez persze még nem lenne elegendő ahhoz, hogy az összes
követelménynek megfeleljenek. Az ingadozó hőmérséklet és a váltakozó
esőzések miatt sok állat- és gombafaj délről észak felé húzódik, és fordítva.
Ez azt is jelenti, hogy a fáknak még az ismeretlen parazitákra is fel kell
készülniük. Mindamellett a klíma olyan mértékben is változhat, ami már túl
van az elviselhetőség határán. És mivel a fáknak nincsenek lábaik, hogy
elfuthatnának, és segítséget sem kérhetnek, maguknak kell megbirkózniuk
mindezzel. Az első lehetőséget legkorábbi életszakaszukban használhatják ki.
Nem sokkal a megtermékenyülés után, amikor a virágban a magok megérnek,
már reagálhatnak a környezeti feltételekre. Ha különösen meleg van és nagy a
szárazság, aktiválódnak a megfelelő gének. Így például a lucfenyőről
bebizonyosodott, hogy magoncai ilyen feltételek mellett jobban tűrik a
meleget, mint korábban. Igaz, a kis fáknak ez esetben hasonló mértékben
elvész a fagyokkal szembeni ellenálló képességük.61 Felnőtt fák is tudnak
reagálni. Ha túlélnek egy vízhiányos, száraz időszakot, akkor a jövőben
sokkal takarékosabban fognak bánni a vízzel, és nem szívják ki a talajból már



nyár elején az összes tartalékot. A levelek és a tűk azok a szervek, amelyeken
keresztül a legtöbb nedvesség elpárolog. Ha a fa észreveszi, hogy
szorongatott helyzetbe került, és a szomjúság állandó problémájává vált,
megvastagítja „bőrét”. A leveleket védő viaszréteg szintén vastagabbá válik,
a levél a fonákja felé bepöndörödik (a sejtek záródó állásba kerülnek), ezzel
szűkíti a gázcserenyílásokat, aminek szigetelő hatása van. Így a fa lényegében
lehúzza a rolót, igaz, lélegezni sem tud olyan jól, mint korábban.
Ha kimerült a fa repertoárja, akkor jut szerephez a genetika. Mint az
imént már kifejtettem, a nemzedékváltás a fáknál rendkívül hosszú ideig tart.
Ennélfogva a gyors alkalmazkodás nem jön számításba reagálási
lehetőségként. De megy az másképpen is! Egy természetes erdőben a fajok
genetikai állománya eltérő. Mi, emberek viszont genetikailag összetartozunk,
evolúciós tekintetben valamennyien rokonai vagyunk egymásnak. Ezzel
szemben egy helyi állomány bükkjei genetikailag annyira távol állnak
egymástól, mint a különböző állatfajok. Ezért egyénileg minden fának
nagyon különböznek a tulajdonságai. Egyesek jobban boldogulnak a
szárazsággal, mint a hideggel, mások erős védekezőképességgel
rendelkeznek a rovarokkal szemben, megint mások pedig lehetnek különösen
érzéketlenek azzal szemben, ha túl nedves a talaj a lábuk alatt. Mármost ha
változnak a környezeti feltételek, a változás elsőként azokat a példányokat
sújtja, amelyek a legkevésbé képesek megbirkózni az adott problémával.
Néhány öreg fa kihal, de az erdő nagy része megmarad. Ha a feltételek
szélsőségesebbé válnak, nagyon is elképzelhető, hogy a változás a faj fáinak
legnagyobb részét magával ragadja, de még ez sem tragikus. Rendszerint
még mindig marad annyi az állományból, hogy elegendő termést hozzon, és
árnyék is legyen a következő nemzedékek számára. Ami az én öreg
bükkállományomat illeti, egyszer a rendelkezésemre álló tudományos adatok
alapján kiszámítottam: ha majd egyszer itt, Hümmelben spanyol klimatikus
viszonyok uralkodnának is, a fák jelentős részének ezzel is boldogulniuk
kellene. Az egyetlen feltétele ennek, hogy ne zavarjuk meg fakitermeléssel az
erdő szociális struktúráját, hogy továbbra is önmaga tudja szabályozni a saját
mikroklímáját.



Viharos idők
Az erdőben sem mindig halad minden a tervek szerint. Még ha ez az
ökoszisztéma roppant stabil is, és gyakran sok-sok évszázadon át nem
történnek benne mélyreható változások, egy természeti katasztrófa egy
csapásra felboríthat mindent. A téli viharokról esett már szó, és ha egy ilyen
orkánban egész lucfenyvesek dőlnek ki, akkor azok rendszerint a
mesterségesen telepített lucfenyő- vagy erdeifenyő-erdők. Ezek gyakran
sérült, gépekkel összetömörített, a gyökerekkel alig áthatolható talajon állnak,
vagyis nemigen tudnak megkapaszkodni. Mindamellett ezek a tűlevelűek
nálunk sokkal nagyobbra nőnek, mint eredeti hazájukban, Európa északi
tájain, és a hideg évszakban is megtartják tűiket. Ennek következménye, hogy
nagy támadási felületet nyújtanak a szélnek, amihez hozzájön a hosszú törzs
emelőereje is. Hogy a gyenge gyökerek ennek nem képesek ellenállni, az
tehát nem katasztrofális, hanem logikus.
Vannak azonban olyan viharesemények is, amelyekben a természetes
erdők is kárt szenvednek, legalábbis helyileg. Lehetnek ezek tornádók,
amelyeknek örvénylő szelei másodpercek alatt képesek irányt változtatni, és
ezzel minden fát túlterhelnek. Mivel gyakran zivatarokkal együtt járnak,
amelyek a mi földrajzi szélességeinken szinte kizárólag csak nyáron
szokásosak, még egy tényező közrejátszhat: az, hogy ilyenkor a lombos fák
levelei még fenn vannak az ágakon. A „megszokott” viharos hónapokban,
októbertől márciusig a bükknek és társainak ágai csupaszok, és így
áramvonalasak. Júniusban vagy júliusban a fák nem számolnak hasonló
jellegű nehézségekkel. Ha tornádó söpör végig az erdőn, megragadja a
koronákat, és nyers erejével egészében lecsavarja őket. A törzs
szétforgácsolódott darabjai e légköri támadás mementójaként hosszú időn át
tanúskodnak a természet erőiről.
Ugyanakkor a tornádók ritkák, így evolúciós szempontból nyilvánvalóan



nem éri meg, hogy a fák saját elhárítási stratégiát alakítsanak ki. Ami a
viharokat illeti, sokkal gyakrabban fordul elő egy másik kárjelenség: a heves
esőzések következtében egész koronák roppannak össze. Ha néhány perc
leforgása alatt óriási mennyiségű víz kerül a levelekre, a fának tonnányi
súllyal kell megbirkóznia. Ehhez a fáknak nincsenek eszközeik, a
lombosaknak legalábbis. Fentről a súly télen hó formájában érkezik, és
szépen áthullik az ágak között, tekintettel arra, hogy a levelek ilyenkor már a
földön hevernek. Nyáron nincs ilyen probléma, a szokásos esőzéseket egy
bükk vagy egy tölgy gond nélkül átvészeli. Még egy felhőszakadás sem
okozhat nehézséget abban az esetben, ha a fa szabályosan nőtt. Baj csak
akkor van, ha a törzs vagy az ágak szerkezete nem hibátlan. Az ág tipikus és
veszélyes hibája az úgynevezett „balszerencsét hozó gerenda” – maga a név
jelzi, miről is van szó. A szabályos ág ívelten nő. Kilép a törzsből, egy ideig
felfelé tör, a továbbiakban vízszintbe hajlik, végül enyhén lefelé süllyed. Így
képes jól lecsillapítani a felülről rá nehezedő terhet anélkül, hogy eltörne. Ez
rendkívül fontos, hiszen öregebb fák esetében az ágak hossza meghaladhatja
akár a tíz métert is. Ezáltal rendkívül nagy emelőerő lép fel, amely az ág
illeszkedési helyén, a törzsön vezeti le a rángásokat. Nyilvánvaló, hogy egyes
fák mégsem akarják tartani magukat a bevált mintához. Az ő esetükben az
ágak előbb a törzstől elfelé mutatnak, és csak aztán törnek ívelten felfelé, és
ezt az irányt meg is tartják. Ha egy ilyen szerkezet meghajlik, nem jön létre a
csillapító hatás, és az ág eltörik, hiszen az alsó rostok (mintegy a külső
görbület mentén) felduzzadnak, a belsők pedig túlfeszülnek. Olykor az egész
törzs szerkezete szabálytalan ebben az értelemben, márpedig az ilyen fák
összeomlanak a zivatarban. Végső soron nem más ez, mint szigorú
kiválasztódás, amelynek révén az oktalan fák kikerülnek a versenyből.
Néha azonban egyáltalán nem magukon a fákon múlik, ha a felülről jövő
nyomás túl nagy. Leggyakrabban március és április az a két hónap, amikor a
hó könnyű pihéi komoly súllyá duzzadhatnak. Hogy mikor válik veszélyessé,
azt a hópehely nagyságán becsülhetjük meg. Ha mérete eléri egy kéteurós
pénzérme átmérőjét, akkor kritikus a helyzet. Ez esetben beszélünk nedves
hóról vagy péphóról, amely sok vizet tartalmaz, és tapadós. Megtapad az
ágakon, nem potyog le, és magas, súlyos teherré duzzad. A hatalmas nagy fák



sok águkat elveszítik ilyenkor. Tragikussá a serdülőkorúaknál válik a helyzet.
Langalétaként várakoznak kis koronájukkal, és a hótömegek vagy eltörik,
vagy annyira meghajlítják őket, hogy nem tudnak többé kiegyenesedni. Az
egészen kicsik ezzel szemben nincsenek veszélyeztetve, mert a törzsük még
túl rövid. Ha legközelebb az erdőben sétálnak, figyeljék meg: éppen a
közepes korú fák között találunk olyanokat, amelyeket egy ilyen időjárási
esemény reménytelenül meghajlított.
A fák szempontjából a romantikus látvány ellenére a zúzmara is roppant
káros. Ha a mínuszok köddel érkeznek, akkor a finom kis cseppek, amint
érintkezésbe lépnek az ágakkal vagy a tűkkel, lerakódnak. Néhány óra alatt
az egész erdő hófehér lesz, holott egyetlenegy hópehely sem hullott. Ha ez az
időjárás napokon át tart, több száz kilogramm zúzmara rakódhat le a fák
koronáin. Ha meg aztán a nap áttör a fel-felszakadó köd résein, a fák mesébe
illő módon szikráznak. Valójában nyögnek a teher alatt, és veszélyes
mértékben kezdenek meghajlani. Jaj azoknak a fáknak, amelyek nem elég
erősek. Ez esetben a száraz reccsenés úgy visszhangzik az erdőben, mint a
pisztolylövés, és az egész korona a földre zuhan.
Ilyen időjárás átlagosan tízévente fordul elő, vagyis egy fának nagyjából
ötvenszer kell megbirkóznia a zord viszonyokkal. A veszély annál nagyobb
számára, minél kevésbé integrálódik a fajtársaival alkotott közösségbe. A
maguknak valókat, akik védelem nélkül állnak a hideg ködben, lényegesen
gyakrabban éri baj, mint a közösségi hálóba jól beilleszkedett, a
szomszédjaiknál támaszra lelő fákat az erdő sűrűjében. Ugyanakkor a levegő
ilyenkor inkább a koronákat simítja végig, úgyhogy legfeljebb a csúcsok
jegesednek el.
Az időjárás azonban még mást is tartogat a tarsolyában, például a
villámot. Talán ismerjük azt a régi bölcsességet, amely arra int: „Kerüld a
tölgyet, keresd a bükköt!” A megfigyelés azon alapszik, hogy egyik-másik
göcsörtös tölgyfa törzsén több centiméter vastagságú villámcsatorna fut
végig, ahol a kéreg mélyen felrepedt. Bükk törzsén ilyesmit még sohasem
láttam. Ebből azonban azt a következtetést levonni, hogy ez utóbbi fajba soha
nem csap a villám, legalább annyira hamis, mint amennyire veszélyes is. A
magas, öreg bükkök semmiképp sem nyújtanak védelmet, mert éppolyan



gyakran éri őket is villámcsapás. Az ok, ami miatt károsodás alig marad
vissza rajtuk, mindenekelőtt sima kérgük. Zivatar esetén az eső a
barázdamentes törzsön lefolyik, és folyamatos bevonatot képez. Az
elektromosság ezen a filmrétegen, a felszínen halad végig, hiszen a víz a
fánál sokkal jobban vezeti az áramot. A tölgyek kérge ezzel szemben durva.
A leömlő csapadék kis kaszkádokat alkot, és minivízesések százaiban zúdul
alá a földre. Így a villámcsapás keltette áram megszakad, ez esetben a
legkisebb ellenállás a külső évgyűrűk nedves faanyagában van, amelynek
feladata a víz szállítása a fában. A nagy energia hatására ez durranásszerűen
szétreped, és így még évekkel később is mutatja, hogy milyen csapás érte a
fát.
A behozott észak-amerikai duglászfenyő a maga durva
kéregszerkezetével hasonló képet mutat. Ugyanakkor azonban gyökérzete
sokkal érzékenyebb. Kerületemben már kétszer is megfigyeltem, hogy
villámcsapást követően nemcsak a villám sújtotta fa halt el, hanem 15
méteres környezetében tíz fajtársa is ugyanarra a sorsra jutott. Nyilvánvaló,
hogy a föld alatt összekapcsolódtak a zivatar áldozatával, és ezúttal nem
cukoroldatot kaptak, hanem halálos áramütés érte őket.
A heves kisülésekkel kísért zivatarok esetében még valami más is
történhet: tűz üthet ki. Magam is tapasztalhattam ilyet egy éjszakán, amikor a
tűzoltóság is kiszállt a településhez tartozó erdőgazdaságba, hogy
megfékezzen egy kisebb tüzet. A tűz áldozata egy öreg, üreges lucfenyő volt,
amelynek belsejében a szakadó eső sem oltotta el a lángokat, a korhadt fát
nyaldosták egyre feljebb. A tüzet gyorsan eloltották, de külső segítség nélkül
sem történt volna semmi különös. Körös-körül csuromvizes volt az erdő, igen
csekély valószínűsége lett volna, hogy a tűz átterjed az állomány többi
részére. Erdőtüzek természettől fogva nincsenek betervezve honi erdeinkben.
Az egykor itt egyeduralkodó lombos fák nem fognak lángot, mert faanyaguk
nem tartalmaz gyantát vagy illóolajokat. Következésképpen egyik fafaj sem
fejlesztett ki olyan mechanizmusokat, amelyekkel a hőségre reagálna. A
Portugáliában vagy Spanyolországban honos paratölgyeket viszont vastag
kérgük védelmezi a talajtüzek okozta hőségtől, és az alatta szunnyadó rügyek
később új hajtásokat hozhatnak.



A mi szélességi fokunkon csak a monoton lucfenyő- és erdeifenyő
ültetvények válhatnak tűz martalékává, amelyek lehullott tűlevelei nyáron
csontszárazak. De egyáltalán miért raktároznak el a tűlevelűek a kérgükben
és a leveleikben ennyi éghető anyagot? Ha természetes elterjedési területükön
napirenden lennének a tüzek, nehezebben éghetőnek kellene lenniük. Olyan
magas kor, mint amit az egyértelműen nyolcezer évnél idősebb, a svédországi
Dalarna megyében élő lucfenyők értek el, aligha lenne lehetséges, ha
legkésőbb kétszáz évenként tűz söpört volna végig rajtuk. Úgy hiszem, már
évezredek óta figyelmetlen emberek rombolják az erdőket, sokszor
akaratukon kívül – például szabadtéri sütés-főzés következtében. Az a kevés
villámcsapás, amely valóban okozott néhány kis, helyi tüzet, olyan ritka,
hogy az európai fafajok nem is alkalmazkodtak hozzá. Ha legközelebb
erdőtűzről hallanak a híradóban, figyeljék meg, hogy leggyakrabban emberek
okozták, akik után nyomoznak a hatóságok.
Kevésbé veszélyes, ugyanakkor sokkal fájdalmasabb az a jelenség,
amelyről hosszú ideig magam sem tudtam. Erdészlakunk közel 500 méter
magasan áll egy hegyháton, és a körülötte mély medrekben csordogáló
patakok semmilyen károkat sem okoznak az erdőnek, épp ellenkezőleg. A
nagy folyóknál persze ez másként van. Rendszeresen kilépnek a medrükből,
ezért a partvonalaik mentén egészen különös ökoszisztémák alakultak ki: az
ártéri ligeterdők. Hogy milyen fajok tudnak ott megtelepedni, az az árvíz
jellegétől és gyakoriságától függ. Ha a víz sodrása gyors, és évente több
hónapon át tart, akkor a fűz- és a nyárfa határozza meg a tájat. Ők
megbirkóznak a hosszas vízben állással. Leggyakrabban ilyen
körülményekkel a folyópart közelében találkozunk, itt alakul ki később a
puhafás ártéri erdő. Kissé távolabb – és gyakran néhány méterrel magasabban
– ritkábban van árvíz, és ha tavasszal, a hóolvadás után érkezik, nagy tavakat
alkot, amelyekben csak lassan folyik a víz. A tó lombfakadásig rendszerint
leapad, s a tölgyek és a szilfák igen jól megbirkóznak az ilyen
körülményekkel. Ők alkotják a keményfás ártéri erdőt, azt az ökoszisztémát,
amely – ellentétben a füzekkel és a nyárfákkal – nagyon érzékenyen reagál a
nyári árvizekre. Ilyenkor az amúgy életerős fák elhalhatnak, mert
gyökérzetük nem jut levegőhöz.



Komoly károkat és sérüléseket azonban télen okoz nekik a folyó. Amikor
egyszer az Elba középső folyásánál kirándultam egy keményfás ártéri
erdőben, feltűnt, hogy az erdő összes fájának lepattogzott a kérge.
Valamennyi károsodás ugyanabban a nagyjából kétméteres magasságban
volt. Ilyesmit még nem láttam, és törtem a fejem, mi lehet az oka. A
kirándulás többi résztvevője szintén tanácstalan volt, mígnem a bioszféra
rezervátum munkatársa megoldotta a rejtélyt. A sérülések a jégre voltak
visszavezethetők. Amikor az Elba a különösen hideg teleken befagy, vastag
jégtáblák képződnek rajta. Amikor aztán tavasszal a levegő és a víz is
felmelegszik, a jégtáblák az árvízzel a tölgyek és a szilfák közé sodródnak, és
nekiütköznek törzsüknek. Mivel a víz mindenhol egyforma magas, a sebek is
ugyanabban a magasságban éktelenkednek.
A klímaváltozás következtében a jégzajlás az Elbán egyszer majd a múlt
homályába vész, de az öregebb fák, amelyek a 20. század eleje óta tűrik az
időjárás mindenféle szeszélyét, törzsükön viselt hegeikkel regélnek majd az
utókornak a múltról.



Jövevények
A fák vándorlásával az erdő folyamatosan változik. És nem csak az erdő – az
egész természet. Sok esetben ezért sem sikeresek az emberek bizonyos tájak
megőrzésére tett próbálkozásai. Amit mi látunk, az mindig a látszólagos
nyugalmi állapot egyetlen röpke epizódja. Az erdőben ez az illúzió szinte
tökéletes, hiszen környezetünkben a fák a leglassúbb szerzetek közé
tartoznak, így aztán a természetes erdő változásai csak sok emberi generáció
során válnak megfigyelhetővé.
E változások egyike az új fajok megjelenése. Az egykori világjáró
tudósok révén, akik ritka növényeket hoztak magukkal hazájukba, de még
inkább a modern erdőgazdálkodás nagyszabású betelepítései révén olyan
fafajok jutottak el hozzánk, amelyek amúgy soha nem találták volna meg az
utat errefelé. Olyan elnevezések, mint a „duglászfenyő”, a „japán
vörösfenyő” vagy az „óriás jegenyefenyő”, nem bukkannak fel egyetlen
népdalban vagy versben sem, hiszen még nem vertek gyökeret társadalmi
emlékezetünkben. A jövevényeknek különleges helyük van az erdőben.
Ellentétben a természetes úton-módon vándorló fafajokkal, jellegzetes
ökoszisztémájuk nélkül érkeztek hozzánk. Többnyire csak a magvaikat
hozták be, ami azzal a következménnyel jár, hogy a legtöbb gomba és az
összes rovar az óhazában maradt. A duglászfenyők és társaik teljesen új életet
kezdhettek itt. Ennek mindenképpen vannak előnyei. A paraziták okozta
betegségek – legalábbis az első évtizedekben – teljesen hiányoznak.
Akárcsak a Déli-sarkon. Ott a levegő közel teljesen csíra- és pormentes
eszményi hely allergiásoknak, csak ne lenne annyira félreeső ez a kontinens!
A fák szinte újjászületnek, amikor némi emberi közreműködéssel
kontinenst váltanak. Gomba partnereket a gyökereik számára találnak azok
között a fajok között, amelyek nem specializálódtak meghatározott fákra. Az
egészségtől majd kicsattanva növekednek hatalmassá az európai erdőkben,



ráadásul rövid idő alatt. Nem csoda, hogy azt a benyomást keltik, mintha
fölényben lennének az őshonos fajokkal szemben. Legalábbis bizonyos
környezetben. Természetesen a vándorló fafajok csakis ott tudnak
megtelepedni, ahol minden tekintetben jól érzik magukat. Nemcsak az
éghajlatnak, hanem a talaj jellegének és a páratartalomnak is megfelelőnek
kell lennie ahhoz, hogy az erdő korábbi uralkodóival szemben érvényesülni
tudjanak.
Azoknak a fáknak a számára, amelyeket mi telepítünk az erdőbe, mindez
valamiféle szerencsejátékhoz hasonlít. A kései virágzó meggy Észak
Amerikából származó lombos fa, amely ott csodálatos törzset fejleszt, és a
legjobb minőségű faanyagot adja. Nem kérdés, valami ilyesmit szerettek
volna elérni erdeikben az európai erdészek is. Néhány évtized után azonban
jött a kijózanodás: új hazájukban ezek a fák görbén és torzan nőnek, alig érik
el a 20 méteres magasságot, és az erdeifenyők alatt, mindenekelőtt Kelet- és
Észak-Németország erdeiben satnyán tengetik életüket. Ámde megszabadulni
sem igen lehet már a kegyvesztett növényektől, mert az őzek és a szarvasok
kerülik keserű hajtásaikat. Ehelyett inkább a bükköt, a tölgyet és szükség
esetén az erdeifenyőt rágcsálják meg. Ezzel a kései meggyet megszabadítják
kellemetlen konkurenciáitól, és a jövevény fa egyre jobban terjeszkedhet.
A duglászfenyő is mesélhetne a bizonytalan jövőről. Egyes helyeken több
mint száz év erdősítés után impozáns óriások lettek belőlük. Ezzel szemben
más telepített erdőket idő előtt teljesen le kellett tarolni, mint azt magam is
tapasztalhattam szakmai gyakorlatom évében. Egy kicsi, alig 40 éves
duglászfenyőerdő máris kezdett elhalni. Hosszasan töprengtek a kutatók, mi
lehet az oka. Sem a gombák, sem a rovarok nem jöhettek szóba. Végül is a
talaj volt a ludas mangántöbblete miatt. Ezt a duglászfenyők szemlátomást
nem viselik el. Voltaképpen „duglászfenyőről” mint olyanról, nem is igen
beszélhetünk, elvégre Európába is különböző, teljesen eltérő tulajdonságokat
mutató alfajait hozták be. A legmegfelelőbb a Csendes-óceán partvidékén élő
fenyő volt. Csakhogy a magja elkeveredett a kontinens belsejében, a tengertől
messze élő duglászfenyőmagokkal. Hogy azonban a dolog még bonyolultabb
legyen, a két alfaj gond nélkül kereszteződött, és olyan utódokat hozott létre,
amelyeknél előre egyáltalán nem látható módon ütköznek ki a váratlan



tulajdonságok. Az, hogy a fák jól érzik-e magukat, sajnos gyakran csak
negyvenesztendős korukban derül ki. Ha igen, megtartják élénk kékeszöld
tűiket és sűrű, átláthatatlan koronájukat. Azoknak a keverékeknek, amelyek
túl sok gént tartalmaznak a szárazföld belsejéből származó fajtából, gyantázni
kezd a törzsük, és tűik is egyre jobban gyérülnek. A természet részéről végső
soron nem más ez, mint kissé kegyetlen kiigazítás. Ha valami genetikailag
nem stimmel, azt a természet kiiktatja, még ha ez a folyamat sok-sok
évtizeden át húzódik is.
A mi őshonos bükkjeink ugyanakkor bármikor gond nélkül ki tudnák
túrni ezeket a betolakodókat. Ennek során ugyanabban a stratégiában bíznak,
mint amit a tölgyek ellen alkalmaznak. Mindenekelőtt azon képességük, hogy
a nagy fák alatt még a legsötétebb félhomályban is tudnak növekedni,
évszázados távlatokban a bükköt teszi nyertessé a duglászfenyővel szemben.
Az észak-amerikai jövevény utódainak ugyanis sokkal több fényre van
szükségük, és az őshonos lombos fák csemetéinek óvodájában pusztulásra
vannak ítélve. A duglászfenyőknek csakis akkor van esélyük, ha az ember
segít nekik, és újra meg újra kivág egyes fákat, amivel több fényt juttat a
talajra.
Veszélyessé akkor válik a helyzet, ha olyan idegenek bukkannak fel az
erdőben, amelyek genetikailag egészen közel állnak a helyi állományhoz.
Ilyen a japán vörösfenyő, amely itt összetalálkozik az európai vörösfenyővel.
Ez utóbbi gyakran görbén nő, ráadásul nem különösképpen gyorsan, amiért is
a múlt század óta gyakran helyettesítik japán rokonával. A két faj könnyen
kereszteződik, és alkot keverék formákat. Ennek az a nagy veszélye, hogy a
távoli jövőben egyszer eltűnnek az utolsó, fajtiszta európai vörösfenyők. Az
én kerületemben is megfigyelhető ez az egymás mellett élés és keveredés
igaz, itt, az Eifel hegyen természettől fogva egyik faj sincs otthon. Van még
egy fafaj, amelyre hasonló sors vár, és ez a fekete nyár, amely a hibrid
nyárfákkal keveredik, olyan ültetett, nemesített fajtákkal, amelyeket kanadai
nyárfajokkal kereszteztek.
Ezzel együtt a legtöbb faj inkább veszélytelen az őshonos fákra nézve. Ha
nem segítünk nekik, egyik-másik legkésőbb két évszázad alatt eltűnik a
színről. De hosszú távon a mi segítségünkkel is kérdéses a jövevények sorsa.



Mert a hozzájuk tartozó paraziták szintén kihasználják a globális
áruforgalmat. Aktív importról persze nincs szó, mert ugyan ki szeretne káros
organizmusokat magával cipelni? De azért szép lassan a gombáknak és a
rovaroknak is sikerül a faszállítmányokkal együtt áthajózni az Atlanti- vagy a
Csendes-óceánon, és a mi tájainkon is megvetni a lábukat. Gyakran
csomagolóanyagokon, például a raklapokon jönnek, amelyeket nem az
előírásoknak megfelelően forrósítottak fel, hogy elpusztítsák bennük a
kártékony organizmusokat. Mint azt magam is tapasztalhattam, olykor a
tengerentúlról érkező magánküldeményekben is megbújnak élő rovarok.
Indián használaticikk-gyűjteményembe szereztem egy régi mokaszint. Az
újságpapírba betekert bőr lábbeli kicsomagolása során apró barna bogarak
másztak felém. Szélsebesen elkaptam, szétnyomtam és a szemetesbe
hajítottam őket. Ez megdöbbentően hangzik egy természetvédő szájából,
ugye?
A behurcolt rovarok, ha egyszer sikerül megtelepedniük mifelénk,
nemcsak az új fafajok, de az itt őshonos fajok számára is halálos fenyegetést
jelentenek. Ilyen rovarfaj az ázsiai hosszúcsápú cincér. Vélhetően
csomagolóanyagban tette meg az utat Kínából hozzánk. A bogár három
centiméteres, csápjai hat centiméter hosszúak. Sötét teste a fehér foltos
szalagmintákkal igazán szép látvány. Lombos fáink számára ugyanakkor
kevésbé vonzó, ugyanis kérgük kis hasítékaiba rakja le petéit. Ezekből falánk
lárvák másznak elő, amelyek hüvelykujj vastagságú lyukakat fúrnak a
törzsbe. Utóbbit gombák támadják meg, és végül eltörik. Eddig ezek a
bogarak a városi térségekre koncentrálódtak, ami újabb problémát jelent az
utcagyerek fáknak. Hogy egyszer vajon zárt erdős területek felé is
terjeszkednek-e majd, azt még nem tudjuk pontosan, mert e bogarak nagyon
lomhák, legszívesebben születésük helyének százméteres körzetében
maradnak egész életük során.
Egy másik, Ázsiából újonnan érkező kártevő mindezt egészen másképpen
csinálja. A kőrishajtás-pusztulást okozó gombáról van szó, a Hymenoscyphus
pseudoalbidusról, amely Európa-szerte éppen készül végleg padlóra küldeni
az összes kőrist. Termőtestei ártalmatlannak és kedvesnek, leesett
levélnyeleken növő, egyszerű, aprócska gombáknak tűnnek. A voltaképpeni



gombafonalak ugyanakkor a fák belsejében tombolnak, és egyik ágat a másik
után pusztítják el. Egyes kőrisfák mintha túlélnék a támadási hullámot,
kérdéses viszont, hogy a patakok és a folyók mentén lesznek-e még a jövőben
kőriserdők. Ezzel kapcsolatban olykor eltöprengek azon, hogy mi, erdészek,
nem járulunk-e magunk is valamiképpen hozzá a betegség elterjedéséhez.
Magam is jártam sérült dél-németországi erdőkben, majd ezt követően megint
a saját kerületemben mászkáltam. Ugyanabban a cipőben! Miért ne lehettek
volna a talpamon apró gombaspórák, amelyek potyautasként elvitették
magukat az Eifel-hegységbe? Bárhogy történt is, időközben az első kőriseket
már Hümmelben is megtámadta a gomba.
Erdeink jövőjére gondolva mégsem aggódom. Hiszen éppen a nagy
kontinenseken (és az eurázsiai a legnagyobb valamennyi közül) mindegyik
fajnak állandóan meg kellett küzdenie a jövevényekkel. A költöző madarak
és a heves orkánok folyamatosan új magokat, valamint gombaspórákat és
parányi állatkákat hoznak magukkal. Egy 500 évet betöltött fának bizonyára
volt már jó néhány hívatlan vendége. A fafajok genetikai sokféleségének
köszönhetően mindig akad elegendő példány, amelynek van válasza az új
kihívásra. Ilyen „természetes” jövevényeket, amelyek emberi beavatkozás
nélkül jelentek meg mifelénk, talán önök is felfedeztek már a madarak között.
Ilyen a balkáni gerle is: csak a múlt század harmincas éveiben jutott el a
Földközi-tenger térségéből német földre. A fenyőrigó, egy barnásszürke,
fekete pöttyös madár 200 éve vándorol északkelet felől egyre nyugatabbra, és
időközben elérte már Franciaországot is. Hogy a tollazatában mi mindent
hozott magával, még nem derült ki.
Az őshonos erdei ökoszisztémáknak az ilyen változásokkal szembeni
védekezőképessége szempontjából döntő jelentőségű érintetlenségük. Minél
sértetlenebb a fák társas hálózata, minél kiegyensúlyozottabb közöttük a
mikroklíma, annál nehezebben vetik meg lábukat rajtuk az idegen
betolakodók. Klasszikus példák erre az olyan növények, amelyek még az
újságok címlapjára is felkerülnek, mint például a kaukázusi medvetalp.
Eredetileg a Kaukázusból származik, és ott több mint három méter magasra
nő. Mivel közel félméteres, fehér ernyővirágzata annyira jól mutat, a növényt
már a 19. században behozták Közép-Európába. Itt aztán elszabadult a



botanikus kertekből, és azóta gond nélkül terjeszkedik a réteken. Mivel nedve
a bőrre kerülve, az UV-sugarak hatására égési sérülésekhez hasonló sebeket
okoz, a medvetalp igen veszélyes növénynek számít. Évente milliós
nagyságrendben költenek irtására, mérsékelt sikerrel. Az évelő növény
azonban csakis azért tud terjeszkedni, mert a patakok és folyók völgyeiből
hiányoznak az eredeti ártéri ligeterdők. Ha visszatér az erdő, a koronák alatt
annyira sötét lesz, hogy a növények újra eltűnnek. Hasonlót mondhatunk az
Indiából érkezett bíbor nebáncsvirágról vagy az ártéri japánkeserűfűről,
amelyek a fák helyett népesítik be a vízpartokat. Amint a gazdálkodó ember
átengedi a problémát a fáknak, azok nyomban meg is oldják azt.
Olyan sok szó esett a nem őshonos fajokról, hogy felmerülhet bennünk a
kérdés, mit is fed voltaképpen az „őshonosság” fogalma. Hajlamosak
vagyunk őshonosnak nevezni egy fajt akkor, ha az természetes körülmények
között fordul elő országhatárainkon belül. Jellemző példa erre az állatok
világából a farkas, amely az 1990-es évek óta ismét megjelent Közép-Európa
legtöbb országában, és azóta a fauna állandó alkotóelemének számít.
Ugyanakkor Olaszországban, Franciaországban és Lengyelországban
korábban hosszabb ideje megtalálható volt. Eszerint a farkas már nagyon
régen őshonos Európában, de nem minden országban. Vajon nem szabtuk túl
nagyra a térbeli egységet? Ha arról beszélünk, hogy a disznódelfin őshonos
Németországban, akkor vajon a Rajna felső folyásánál is az? Belátható,
mennyire értelmetlen meghatározás lenne ez. Az „őshonos” fogalmát sokkal
kisebb terekre kell korlátoznunk, és a természetes térségeket kell szem előtt
tartanunk, nem az ember húzta mesterséges határokat. Az ilyen természetes
térségeket a táj jellege (víz, talaj fajtája, topográfia) és a helyi klíma
határozza meg. Ahol ezek a körülmények egy meghatározott fafaj számára
optimálisak, ott a fa meg is telepszik. Ez jelentheti azt, hogy mondjuk a
lucfenyő a Bajor-erdőben 1200 méter magasan természetes körülmények
között fordul elő, de 400 méterrel lejjebb és mindössze egy kilométerrel
odébb már nem tekinthető őshonosnak – itt a bükk és a jegenyefenyő veszi át
a kormányrudat. A szakemberek ezért bevezették a „termőhely-őshonosság”
fogalmát, ami semmi egyebet nem jelent, mint azt, hogy egy faj egy bizonyos
helyen természettől fogva megtelepedhet. Nagy térségeket felölelő



államhatárainkkal ellentétben az e fajok elterjedését jelölő határvonalak a
„kisállamiságra” emlékeztetnek. Ha az ember túllép ezeken a határokon, és a
lucfenyőt, valamint az erdeifenyőt leviszi a meleg alföldre, akkor ezek a
tűlevelűek ott jövevények lesznek.
És ezzel már el is érkeztünk kedvenc esetemhez, az erdei
vöröshangyákhoz. A természetvédelem ikonikus alakjainak számítanak:
feltérképezik, védelmezik és konfliktus esetén nagy ráfordítással átköltöztetik
őket. Ezzel nem lehet vitatkozni, hiszen fenyegetett állatfajról van szó.
Fenyegetett? Szó sincs róla, ugyanis az erdei vöröshangya is újonnan
megtelepedett faj. A fenyőgazdálkodás kísérőjelenségeként követte a
lucfenyőt és az erdeifenyőt, bizonyos mértékben ugyanis a tűlevelektől
függnek. A vékony, szúrós kis levelek nélkül nem képesek felépíteni
bolyaikat, ami azt bizonyítja, hogy az eredendően őshonos, lombos
őserdőben nem fordulnak elő. Mindamellett kedvelik a napfényt is, naponta
legalább néhány órán át sütnie kell otthonukat. Különösen tavasszal és ősszel,
amikor árnyékban már érezhetően hideg van, néhány meleg napsugár
pótlólagosan biztosít néhány napot, amikor a kis állatkák még
munkálkodhatnak. Élettérként így a sötét bükkerdők nem jönnek számításba,
és az erdei hangyák biztosan örökre hálásak az erdészeknek, hogy nagy
területeken ültettek luc- és erdeifenyőket.



Egészséges erdei levegő?
Az erdei levegő az egészség megtestesítője. Aki szeretné jól átszellőztetni a
tüdejét, vagy különösen jó környezetben akar sportolni, az kimegy az erdőbe.
Minden oka megvan rá. A fák alatt a levegő valóban sokkal tisztább, hiszen
hatalmas szűrőberendezésként működnek. A leveleket és a tűket állandóan éri
a légáramlás, így kihalásszák belőle a kisebb-nagyobb lebegő részecskéket.
Évente és négyzetkilométerenként ez elérheti akár a 7 ezer tonnát is.62 Ennek
oka a koronák alkotta óriási felület. A rétekkel összehasonlítva ez a felület
százszor nagyobb, ami már önmagában következik a fű és a fa közötti
méretkülönbségből. A levegőből kiszűrt ballasztanyagok nemcsak olyan
káros anyagokból állnak, mint a korom, de felkavart talajporból és
pollenekből is. Mindamellett az ember által létrehozott károsanyag-rész
különösen veszélyes. Savak, mérgező szénhidrogének és nitrogénvegyületek
koncentrálódnak a fák alatt, hasonlóan ahhoz, ahogyan konyhánk szagelszívó
filterében a zsírok.
A fák azonban nemcsak megszűrik a levegőt, hanem adnak is hozzá
valamit. Az illatüzeneteket, no meg természetesen a fitoncidokat, amelyekről
már volt szó. Ebben persze az erdők fafaj szerint nagyon különböznek
egymástól. A tűlevelű erdők számottevően csökkentik a levegő
csíraterhelését, ami különösen az allergiások számára kellemes érzés. Igaz,
erdősítés révén a lucfenyőt és az erdeifenyőt olyan területekre is eljuttatták,
ahol természettől fogva egyáltalán nem őshonosak. Márpedig itt ezeknek az
ember által terjesztett fajoknak komoly nehézségekkel kell szembenézniük.
Leggyakrabban a mélyen fekvő területek azok, amelyek a tűlevelűek számára
túl szárazak és túl melegek. Ennek következménye, hogy a levegő porosabb,
ezt a tűző nap ellenfényében önök is megfigyelhetik. S mivel a lucfenyőket és
az erdei fenyőket folyamatosan fenyegeti a szomjhalál, odasereglenek a szúk,
hogy megtámadják a könnyű prédát. Ekkor zaklatott illatüzenetek indulnak a



koronák közt, a fák valósággal „üvöltenek” segítségért, és mozgósítják
kémiai védekezőképességüket. Mindezt mi magunk is a tüdőnkbe szívjuk,
minden lélegzetvételnyi erdei levegővel. Lehetséges, hogy tudattalanul mi is
érzékelni tudjuk a riadókészültséget? A veszélybe került erdők végső soron
instabilak, nem alkalmas életterek az ember számára. És mivel kőkori őseink
folyamatosan keresték a legmegfelelőbb hajlékot, észszerű lenne, ha
környezetünk állapotát képesek lennénk intuitíve érzékelni. Megfelel ennek
egy tudományos megfigyelés is, mely szerint az erdőlátogatók vérnyomása a
tűlevelű fák alatt emelkedik, míg a tölgyesekben ellazulva csökken.63
Végezzék csak el önök is a tesztet, és figyeljék meg, melyik erdőtípusban
érzik különösen jól magukat!
Hogy a fák nyelve valamiképpen hatással van ránk, az nemrégiben még a
szaksajtóban is téma volt.64 Koreai kutatók vizsgáltak ennek kapcsán idősebb
nőket, akik kérésükre az erdőben és a városban is tettek egy sétát. Az
eredmény: az erdei kirándulás alatt a vérnyomás, a tüdőkapacitás és az erek
rugalmassága kedvezőbb értékeket mutatott, míg a városban tett séták nem
jártak semmilyen változással. Talán a fitoncidok, csíraölő hatásuk révén,
szintén kedvezően hatnak az immunrendszerre. Személy szerint mégis az a
véleményem, hogy a fák vibráló nyelvi koktélja az egyik oka annak, amiért
annyira jól érezzük magunkat az erdőben. Legalábbis az érintetlen erdőkben.
Kirándulók, akik kerületem egyik régi lomboserdő-rezervátumát felkeresték,
újra meg újra arról számoltak be, hogy boldogság tölti el őket, és valósággal
otthon érzik magukat az erdőben. Ezzel szemben ha tűlevelű erdőben
kirándulnak – amely Közép-Európában tudvalévőleg a leggyakrabban
telepített erdő, és mint ilyen betegségekre fogékony, mesterséges
képződmény –, ilyen érzések nem támadnak a látogatókban. Talán az az oka
ennek, hogy a bükkerdőkben kevesebb a „segélykiáltás”, ezzel szemben a fák
között több a komfortérzettel kapcsolatos üzenetváltás, ami orrunkon
keresztül az agyunkhoz is eljut. Meg vagyok győződve arról, hogy
ösztönösen mi is érzékelni tudjuk az erdők egészségi állapotát. Próbálják ki
egyszer!
A közkeletű felfogással ellentétben az erdei levegőnek nem mindig kell
különösképpen oxigéndúsnak lennie. A létfontosságú gáz a fotoszintézis



terméke, a szén-dioxid elbontása során szabadul fel. Négyzetkilométerenként
a fák minden nyári napon kereken 10 ezer kilogrammot bocsátanak belőle a
levegőbe. Ez napi alig egy kilogramm egyéni felhasználást alapul véve
ugyanennyi embernek elegendő. Így minden erdei séta valóságos
oxigénzuhannyal ér fel. Igaz, csak nappal. A fák ugyanis sok szénhidrátot
termelnek, nemcsak azért, hogy elraktározzák a faanyagban, hanem éhségük
csillapítása végett. A sejtekben történő felhasználás során a cukor – akárcsak
minálunk – energiává és szén-dioxiddá alakul vissza. Napközben ez a levegő
szempontjából nem játszik szerepet, mert összességében a már említett
oxigéntöbblet megmarad. Éjszaka azonban nincs fotoszintézis, így szén
dioxid-elbontás sem – épp ellenkezőleg. A sötétben csak fogyasztás van, a
sejtek erőműveiben a cukor elbomlik, és nagy mennyiségben szabadul fel
szén-dioxid. Semmi aggodalom! Azért még nem fogunk mindjárt
megfulladni, ha éjszaka indulunk sétára egy erdőben. Ugyanis állandó
légáramlat gondoskodik arról, hogy az összes jelen lévő gáz folyamatosan jól
keveredjen egymással, úgyhogy az oxigénmennyiség csökkenése a talaj
közeli rétegekben nem jelentős.
Tulajdonképpen hogyan is lélegeznek a fák? „Tüdejük” egy része látható:
ezek a tűk és a levelek. Fonákjukon apró gázcserenyílások vannak, amelyek
olyanok, mintha apró szájacskák lennének. Itt adja le a fa az oxigént, és itt
veszi fel a szén-dioxidot – éjszaka fordítva történik. A levelektől a törzsön át
a gyökerekig hosszú az út, így ez utóbbiak is tudnak lélegezni. Máskülönben
a lombos fák télen elpusztulnának, hiszen ilyenkor föld feletti tüdejüket
mintegy levetik. Mivel takaréklángon a fa továbbra is él, sőt gyökérterében
még növekszik is, ehhez elraktározott anyagai segítségével energiát kell
termelnie, amihez oxigénre van szüksége. Ezért annyira tragikus a fa
számára, ha törzse körül a talajt annyira összetömörítik, hogy a kis
légzőcsatornák eltömődnek. A gyökerek – legalábbis részben
megfulladnak, úgyhogy a fa megbetegszik.
Térjünk vissza az éjszakai légzéshez! Nem csak a fák bocsátanak ki a
sötétben erőteljesen szén-dioxidot. A lombok közt, a holtfában és egyéb,
korhadásnak indult növényrészekben a nap huszonnégy órájában parányi
állatok, gombák és baktériumok munkálkodnak valóságos „tivornya”



közepette, hogy minden hasznosíthatót megemésszenek, majd humuszként
kiválasszák magukból. Márpedig télen még szorongatóbb a helyzet: hiszen
ekkor a fák téli álmot alszanak, és az oxigénkészlet még nappal sem frissül
fel, miközben a föld alatt, a talajban az élet gondtalanul nyüzsög tovább,
méghozzá olyan buzgón, hogy még kemény mínuszokban sem fagy be öt
centiméternél mélyebben. Veszélyessé tenné ez a téli erdőt? A globális
légáramlatok megmentenek bennünket: folyamatosan friss tengeri levegőt
szállítanak a kontinensek belseje fölé. A sós tengervízben
megszámlálhatatlanul sok alga él, amelyek az év minden szakában erőteljesen
áramoltatják a vízből a levegőbe az oxigént. Olyan mértékben egyenlítik ki a
hiányt, hogy akár behavazott bükkök és lucfenyők alatt is mélyeket
lélegezhetünk.
Apropó, alvás, feltettük már magunknak valaha is a kérdést, hogy valóban
szükségük van-e a fáknak alvásra? Mi történne, ha merő jóakaratból éjszaka
megvilágítanánk őket, hogy még fokozottabb legyen a cukortermelésük?
Tudásunk jelen állása szerint ez nem lenne jó ötlet. A jelek szerint a fáknak
éppolyan nagy szükségük van nyugalmi állapotokra, mint nekünk, ennek
megvonása pedig végzetes következményekkel járhat. A Das Gartenamt
című folyóirat már 1981-ben beszámolt arról, hogy a tölgyelhalás egy
amerikai városban legalább négy százalékban az éjszakai fényre volt
visszavezethető. És a téli álom hosszú időszaka? Ezt a vizsgálatot lelkes
erdőjárók akaratukon kívül maguk is elvégezték, mint erről a „Téli álom”
című fejezetben már beszámoltam. Fiatal tölgyeket vagy bükköket vittek
haza, hogy ott cserépben, az ablakpárkányon neveljék őket. A meghitt
nappaliban a tél természetesen elmarad, ezért a legtöbb fiatal fa
lélegzetvételnyi szünethez sem jutva egyszerűen tovább növekszik. Az
alváshiány azonban egyszer csak megbosszulja magát, és a látszólag életerős
növény tönkremegy. Felhozhatnánk ezzel szemben, hogy akadnak telek,
amelyek nemigen nevezhetők annak, és ilyenkor – legalábbis a mélyebben
fekvő területeken – alig vannak fagyos napok. Csakhogy a lombos fák
ilyenkor is lehullatják leveleiket, és csak tavasszal hajtanak ki újra, hiszen,
mint említettük, a napok hosszát is figyelembe veszik. Vajon nem így kellene
ennek működnie az ablakpárkányra helyezett kis fáknál is? Feltehetően



minden rendben lenne, ha lekapcsolnánk a fűtést, és a téli estéket sötétben
töltenénk. Ám a kellemes 21 °C-os hőmérsékletről és a meleg, sárgás
villanyfényről aligha mondana le bárki, hiszen mesterséges nyarat
varázsolnak házainkba. Az örök nyarat azonban egyetlen közép-európai erdei
fa sem vészeli át.



Miért zöld az erdő?
Miért sokkal nehezebb számunkra a növények megértése, mint az állatoké?
Az evolúciós történet az, ami nagyon hamar elválasztott bennünket a
növényvilágtól. Összes érzékünk egészen másképpen működik, úgyhogy
alaposan meg kell dolgoztatnunk képzelőerőnket, hogy legalább valami
halvány fogalmunk legyen arról, mi zajlik a fákban. Színlátásunk jó példa
erre. Kedvelem a facsúcsok mélyzöldjének és felette a sugárzóan kék égnek a
kombinációját. Ez maga a természeti idill, mindamellett remekül pihentet is.
Így látják ezt a fák is? A válasz talán ez lehetne: is-is. Kék ég, vagyis sok
napsütés, nos, ez a bükkök, a lucfenyők és más fajok számára is biztosan
kellemes. Ugyanakkor számukra ez a szín nem annyira romantikus vagy
megnyugtató, ellenkezőleg, ez a startjelzés: „Kinyitott a büfé!” A
felhőmentes égbolt nem jelent mást, mint a legnagyobb fényintenzitást, ezzel
pedig optimális feltételeket a fotoszintézishez. Lázas csúcsra járatás
következik most, a kék tehát sok munkát jelent. A szén-dioxidot és a vizet a
fa most dolgozza fel cukorrá, cellulózzá és egyéb szénhidrátokká, amiket el is
raktároz: a fák jóllaknak.
A zöldnek ellenben egészen más a jelentése. Mielőtt a legtöbb növény
jellegzetes színére rátérnénk, először egy további kérdés merül fel:
„Egyáltalán, miért színes a világ?” A nap fénye fehér, és ha visszatükröződik,
szintén fehér. Tulajdonképpen tehát egy optikailag tiszta, klinikai
viszonyokra emlékeztető környezetben kellene élnünk. Hogy ez mégsem így
van, annak az az oka, hogy minden anyag más és más módon nyeli el vagy
alakítja át más sugárzássá a fényrészecskéket. Csak a megmaradó
hullámhosszak verődnek vissza, amelyeket például a szemünk fog fel. Az
élőlények és a tárgyak színét tehát a visszavert fény színe határozza meg. A
növények esetében ez a zöld. De miért nem a fekete, miért nem nyelik el a
növények az összes fényt? A levelekben a fény átalakítása klorofill



segítségével történik, és ha a fák mindent optimálisan hasznosítanának, akkor
alig maradna belőle valami – az erdő ez esetben nappal is koromsötétnek
látszana. Mindamellett a klorofillnak van egy hátrányos tulajdonsága. Egy
bizonyos színtartományt nem tud hasznosítani – ez az úgynevezett
„zöldhézag” –, és ezt felhasználatlanul visszaveri. Ez a gyengeség okozza,
hogy láthatjuk a fotoszintézis maradékait, ezért tűnik szinte az összes növény
mélyzöldnek. Végső soron ez fényhulladék, a selejt, amit a fák nem tudnak
hasznosítani. Nekünk szép, az erdőnek haszontalan. Ez hát a természet, amely
azért tetszik nekünk, mert visszasugározza a fényhulladékot? Hogy a fák is
így érzik-e ezt, azt nem tudom, egy dolog azonban biztos: a kék égnek az
éhes bükkök vagy lucfenyők éppúgy örülnek, mint én.
A klorofillban mutatkozó színhézag egy másik jelenségre is magyarázatot
ad, ez a zöldárnyék. Ha például a bükkök legfeljebb a napfény három
százalékát engedik át a talajra, akkor ott nappal szinte teljesen sötétnek
kellene lennie. Erről azonban szó sincs, miként azt erdei sétájuk során önök is
tapasztalhatják. Mégis, alig van növény, amely itt növekedni tudna; ennek az
az oka, hogy az árnyék színenként más és más. Miközben sok színárnyalat
már fent, a koronában kiszűrődik, és például a vörös és a kék alig hatol
lejjebb, ugyanez nem érvényes a „hulladékszínre”, a zöldre. Mivel a fák nem
tudják hasznosítani, egy része egészen a talajig áthatol. Ezért borítja az erdőt
zöldes félhomály, ami mellesleg nyugtatóan hat az emberi lélekre.
A kertünkben áll egy magányos bükk, amely ragaszkodik a vörös színhez.
Egyik elődöm ültette, és időközben nagy fává terebélyesedett. Nekem nem
tetszik, mert a levelei érzésem szerint betegnek néznek ki. Vörös lombú
fákkal a parkokban találkozhatunk, azért ültetik őket, hogy változatosságot
hozzanak az egyhangú zöldbe. A szakzsargon vérbükknek vagy vérjuharnak
(olykor bordó levelű juharnak) nevezi az ilyen fákat, amitől persze nem
lesznek rokonszenvesebbek. Voltaképpen inkább sajnálnom kellene őket,
mert szokatlan megjelenésük miatt hátrányos helyzetűek. A jelenséget
anyagcserezavarok okozzák. A fiatal, éppen kihajtó levelek gyakran az
egészséges fáknál is enyhén vörösesek, mert a zsenge szövet amolyan
napkrémféleséget, antociánokat is tartalmaz, amelyek blokkolják az UV
sugárzást, védve ezzel a kis leveleket. A levelek növekedése során ezek az



anyagok egy enzim segítségével lebomlanak. Egyes bükkök és juharok
ellenben genetikailag eltérnek az átlagtól, mert belőlük hiányzik ez az enzim.
Nem tudnak megszabadulni a vörös színanyagtól, és megtartják kifejlett
leveleikben is. Ezek erőteljesen visszaverik a vörös fényt, amivel a
fényenergia egy jelentős részét is elpocsékolják. A fotoszintézishez még
megmarad ugyan nekik a kék árnyalatok spektruma, de zöld rokonaikkal
összehasonlítva ez nem elég. A természetben újra meg újra felbukkannak
ilyen vérvörös fák, de mivel zöld társaiknál lassabban növekednek, nem
tudnak érvényesülni, és valamikor újra eltűnnek. Mi, emberek, ellenben
kedveljük a különlegeset, ezért kelendőek a vörös színű változatok, sőt
tudatosan szaporítjuk is őket. „Ami az egyiknek öröm, a másiknak bánat”,
tartja a mondás, de ebben az esetben sokan talán átértékelhetnék
vonzódásukat a vérvörös fákhoz.
Megértési nehézségek azonban mindenekelőtt egy másik okból adódnak:
a fák végtelenül lassúak. Gyermek- és ifjúkoruk tízszer tovább tart, mint a
miénk, és körülbelül ötször tovább élnek nálunk. Az aktív mozgásformák,
mint például a levelek kibontása vagy a hajtások növekedése heteket,
hónapokat vesznek igénybe. Ezért tűnik úgy, mintha a fák merev lények
lennének, alig valamivel mozgékonyabbak a köveknél. Ezzel szemben a
koronák zúgása a szélben, ágaik és törzsük recsegése miközben hajladoznak,
oly elevenné teszik az erdőt, pedig ezek mindössze passzív, hintázó
mozgások, a fák számára pedig még kellemetlenek is. Nem csoda, hogy
embertársaink közül sokan alig látnak a fákban többet tárgyaknál. Pedig
egyes folyamatok a kéreg alatt lényegesen gyorsabban zajlanak. Így például a
víz és a tápanyagok, vagyis a fa „vére”, másodpercenként közel egy
centiméteres sebességgel áramlanak a gyökerektől fel a levelekhez.65
A természetvédők és sok erdész is optikai csalódások áldozata az erdőben
– nem csoda, hiszen az ember „szemének rabja”, látásérzékelése különösen
erőteljesen befolyásolja. Ezért tűnnek az őserdők a mi szélességi fokunkon
első pillantásra lehangolónak és fajokban szegénynek. Az állati élet
sokrétegűsége gyakran mikrokozmikus szinten zajlik, ám ez az erdő látogatói
előtt rejtve marad. Csak a nagyobb méretű fajokat vesszük észre, mint a
madarak és az emlősök, igaz, őket is csak nagy ritkán, hiszen a tipikus erdei



állatok gyakran csöndesek és félénkek. Ezért kérdik tőlem gyakran a
kerületembe látogatók, akiknek megmutatom a régi bükkrezervátumokat,
hogy miért hallani ennyire kevés madarat.
A szabadföldi fajok gyakran sokkal többet lármáznak, és nemigen
fáradoznak azon, hogy ne kerüljenek a szemünk elé. Ismerős lehet ez a saját
kertünkből is, ahol a cinegék, a feketerigók és a vörösbegyek gyorsan
hozzánk szoknak, és mindössze néhány méteres távolságot tartanak tőlünk.
Az erdei pillangók leggyakrabban barnák és szürkék, és pihenés közben
kéregnek álcázzák magukat a fa törzsén. A szabadföldi fajok ezzel szemben
egymást szárnyalják túl a színek és a csillogó effektusok kavalkádjában, így
aztán aligha kerülhetik el a figyelmünket. A növényeknél sincs ez másként.
Az erdei fajok rendszerint kicsik, és hasonlítanak egymásra. A mohák több
száz parányi faja esetében már jómagam is elveszítettem az áttekintést,
ugyanez érvényes a zuzmók sokaságára is. Mennyivel tetszetősebb ezzel
szemben a füves puszták növényvilága! A ragyogó, két méter magasra is
megnövő gyűszűvirág, a sárga aggófű, az égszínkék nefelejcs – ez a
tündöklés megörvendezteti a kirándulók szívét. Nem csoda, hogy az erdő
ökoszisztémájának zavarai, amelyek során viharok vagy az erdőgazdálkodás
révén nagy szabad területek keletkeznek, egyes természetvédőknél viharos
lelkesedést váltanak ki. Valóban azt hiszik, hogy ilyenkor nő a fajok
sokfélesége, miközben nem veszik észre, mennyire drámai a helyzet. Néhány
szabadföldi fajért cserébe, amely remekül érzi magát a tűző napsütésben,
parányi lények százai halnak ki lokálisan, velük szinte senki sem törődik. Így
például az Ecological Society of Germany, Austria and Switzerland
(Németország, Ausztria és Svájc Ökológiai Társasága) egyik tudományos
kutatása is azzal az eredménnyel zárult, hogy az erdőgazdálkodás
növekedésével emelkedik ugyan a növényfajok száma, ez azonban nem ad
okot üdvrivalgásra, inkább a természetes ökoszisztéma zavarának fokát
mutatja.66



Megszabadulva a láncoktól
A környezetünket érintő drámai átalakulások láttán nő az érintetlen természet
iránti vágyunk. A sűrűn lakott Közép-Európában az erdő az emberek utolsó
menedékének számít, ahol szeretnének érintetlen körülmények között
megnyugodni és feltöltődni. Csakhogy mifelénk szinte semmi sem érintetlen.
Az őserdők évszázadokkal ezelőtt eltűntek elődeink fejszéi, majd ekevasai
által, ők ugyanis még éhínségtől szenvedtek. A települések és földek mellett
ugyan újra vannak erdő borította nagy területek, csakhogy ezek inkább
ültetvények, amelyeket egyetlen faj azonos korú egyedei népesítenek be.
Hogy az ilyet aligha nevezhetjük erdőnek, időközben már a politikában is
beszédtéma lett. Így a német pártok között egyetértés alakult ki a tekintetben,
hogy a telepített erdőknek is legalább öt százalékát engedni kell szabadon
növekedni, hogy kialakulhassanak belőlük a jövő őserdői. Ez roppant
kevésnek hangzik, és a trópusi országokkal összehasonlítva egyenesen
megszégyenítő, holott örökösen szemrehányásokat teszünk nekik amiatt,
hogy nem védik kellőképp esőerdeiket. De ez legalább valaminek a kezdete!
Még ha Németországban az erdőknek egyelőre alig két százaléka nyerte is
csak vissza szabadságát, ez mégiscsak több mint 2000 négyzetkilométer.
Ezen a területen megfigyelhetjük az erők szabad játékát, és ellentétben a
természetvédelmi területekkel, amelyeket mindenkor nagy odaadással
gondoznak, itt a „semmittevést” védelmezik, amit tudományosan
„folyamatvédelemnek” is neveznek. És mivel a természet fütyül
elvárásainkra, a fejlődési folyamatok nem mindig olyan irányt vesznek, mint
amilyet szeretnénk.
Elvileg az a helyzet, hogy a visszaalakulás őserdővé annál hevesebben
zajlik, minél messzebb esik a védett terület a természetes egyensúlytól. A
legszélsőségesebb ellentét egy szántó lenne üres talajjal, amit őshonos gyep
követ, amelyet hetente lekaszálnak. Nálunk az erdészháznál is felfedeztem a



fűben tölgyek, bükkök és nyírek csíracsemetéit. Ha nem kerülne sor állandó
nyírásra, öt éven belül ismét fiatal, kétméteres faállomány állna ott, amely kis
idillünket sűrű levélzet mögé rejtené.
Az erdős területeken a luc- és erdeifenyő-ültetvények teszik különösen
látványossá a visszatérést az őserdő felé. És gyakran épp az ilyen ültetett
erdők részei újonnan kijelölt nemzeti parkoknak, mert az illetékeseknek nem
sikerül megállapodniuk az ökológiailag értékesebb lombos erdőterületekben.
Mindegy, hiszen a leendő őserdő szívesen startol akár monokultúrákban is.
Ha az ember nem ártja bele magát, az első drasztikus változások már pár év
múlva megfigyelhetők. Főleg rovarok, aprócska szúk szaporodhatnak és
terjeszkedhetnek immár akadálytalanul. Az egykor parádés rendben, gyakran
túl meleg és száraz területeken ültetett tűlevelűek ilyen körülmények között
nem tudnak védekezni a támadókkal szemben, és néhány hét leforgása alatt
elpusztulnak, mivel a rovarok elfogyasztják teljes kéregállományukat. A
rovartámadás futótűzként söpör végig az egykori erdőgazdaságokban, és egy
halottnak tűnő, sivár tájat hagy maga után, amelyet a csupasz facsontvázak
látványa jellemez. A helyi fűrésztelepen dolgozók szíve majd meghasad,
hiszen ők legszívesebben hasznosítanák a törzseket. Érvként gyakran
hozakodnak elő a turizmussal is, amelynek ez a vigasztalan látvány nem
igazán kedvez. Ez érthető is, ha a kirándulók felkészületlenül indulnak útnak
ezekbe a tudomásuk szerint érintetlen erdőkbe, és ott egészséges zöld helyett
egész hegyvonulatnyi elhalt fákat találnak. Így pusztult ki egyedül a Bajor
erdő Nemzeti Parkban 1995 óta 50 négyzetkilométer lucfenyőerdő, a park
teljes területének kereken egynegyede.67
A holt fatörzsek látványa egyes látogatók számára szemlátomást
nehezebben elviselhető, mint a csupasz szabad területek. A legtöbb nemzeti
park elfogadja a kritikát, és tényleg eladja a fűrésztelepeknek a fákat,
amelyeket a szú leküzdésére kivágnak és elszállítanak. Súlyos hiba! Az elhalt
luc- és erdeifenyők ugyanis az új lombos erdő születésénél bábáskodnának.
Élettelen testükben vizet tárolnak, és ezzel segítenek elviselhető szintre
hűteni a forró nyári levegőt. A kidőlt törzsek áthatolhatatlan torlaszt
képeznek, ami természetes kerítésként rekeszti ki az őzeket és a szarvasokat.
Így a kis tölgyek, madárberkenyék vagy bükkök szabadon növekedhetnek,



nem rágják meg őket az állatok. Ha egy napon aztán a holt tűlevelűek
elkorhadnak, értékes humusz lesz belőlük. Őserdő ebben az időszakban
azonban még mindig nem alakul ki, ugyanis a kis fáknak hiányoznak a
szülők. Nincs senki, aki visszafogná a kicsinyeket a növekedésben, aki
védelmezné, vagy a kritikus pillanatokban cukoroldattal táplálná őket. Ezért
az első természetes fanemzedék a nemzeti parkban inkább úgy nő föl, mint
egy utcakölyök. Eleinte még a fafajok összetétele sem természetes. Az
egykori ültetvény tűlevelűi búcsúzóul még alaposan széthintik magvaikat,
úgyhogy a bükkök, tölgyek és jegenyefenyők között luc-, erdei- és
duglászfenyők is nőnek. A hivatalokban ilyenkor már gyakran
türelmetlenkednek. Nem kérdés, ha az immár kegyvesztett tűlevelűket
kivágnánk, az őserdő fejlődése valamivel gyorsabban haladna előre. Ha
ellenben tudjuk, hogy az első fanemzedék amúgy is túl gyorsan nő, ezért nem
érhet meg magas kort, és így az erdő szilárd szociális hálója csak sokkal
később alakul ki, akkor kissé higgadtabban szemléljük a fejleményeket. Az
egykori ültetvényfajok felnövekvő képviselői legkésőbb 100 év múlva búcsút
intenek, mert a lombos fák feje fölé nőnek, és akkor már védtelenül állnak a
viharban, amely kíméletlenül kidönti őket. Az első réseket meghódítja a
nemzeti park második lombfa-generációja: ők most már védetten nőhetnek
fel szüleik lombsátra alatt. Még ha ezek a szülők nem is érnek meg nagyon
magas kort, arra ez mindenképpen elegendő, hogy csemetéik indulása lassú
legyen. Mire aztán ez a nemzedék is eléri a nyugdíjaskort, addigra az őserdő
annyira beállt a maga stabil, egyensúlyi állapotába, hogy a későbbiekben már
alig fog változni.
Ekkorra a nemzeti park alapítása óta eltelt 500 év. Ha egy olyan öreg
lombos erdőt helyeztek volna nagy területen védelem alá, amelyet eddig csak
mérsékelten használt az erdőgazdaság, akkor ehhez a folyamathoz elegendő
lett volna 200 év. De mivel bárhova tekintünk is, gyakran természetidegen
erdőket választanak ki a védett térségek számára, valamivel több időt kell
szánnunk a folyamatra (a fák szempontjából nézve), az első évtizedekre pedig
be kell kalkulálnunk egy különösen heves átalakulási szakaszt.
Sokan tévesen ítélik meg, hogyan is kellene festenie egy európai
őserdőnek. A laikusok talán azt feltételezik, hogy a táj trópusi őserdővé



alakul át, és mindenfelé áthatolhatatlan bozótosok nőnek majd. Ott, ahol ma a
többé-kevésbé bejárható erdők vannak túlsúlyban, holnapra eluralkodik a
káosz. Azok a rezervátumok, amelyeket már több mint 100 éve nem érintett
emberkéz, ennek az ellenkezőjét bizonyítják. A sötét árnyék miatt a
lágyszárúaknak és a cserjéknek alig van esélyük, úgyhogy a természetes erdei
talaj esetében a barna szín dominál (a régi lomb miatt). A kis fák rendkívül
lassan és nyílegyenesen nőnek, oldalágaik rövidek és vékonyak. Az öreg
anyafák uralják a terepet, hibátlan törzseik úgy hatnak, akár egy
székesegyház oszlopai.
Ezzel szemben a gazdaságilag hasznosított erdőkben sokkal több a fény,
mert ott állandóan fákat vesznek ki az állományból. Az egyik helyen fű nő és
bozót, a másik helyen tüskés szeder akadályozza az áthaladást. A kivágott
törzsek szanaszét heverő koronái további akadályokat képeznek, az összkép
pedig nagyon nyugtalan, sőt egyenesen rendezetlen benyomást kelt. Az
őserdők ellenben elvben könnyen bejárhatók. Mindössze itt-ott láthatunk a
földön néhány vastag, elhalt törzset, ezek természetes padok, leülve rájuk kis
pihenőt tarthatunk. Mivel a fák magas kort érnek meg, csak ritkán fordul elő,
hogy holt példányok teljes egészében kidőlnek. Máskülönben alig valami
történik az erdőkben. Egy emberöltő alatt nagyon kevés változás figyelhető
meg. Azok a védett területek, ahol a kultúrerdőknek lehetőséget adunk, hogy
őserdőkké alakuljanak át, megnyugtatják a természetet, és a felüdülést
keresők számára jobban átélhetővé teszik azt.
És a biztonság? Nem olvasunk talán havonta olyan veszélyekről, amelyek
az öreg fák részéről fenyegetnek bennünket? Letörő ágak vagy teljes fák,
amelyek turistautakra, menedékházakra vagy parkoló autókra dőlnek? Igen,
ez is előfordulhat. Ámde azok a veszélyek, amelyek a gazdaságilag
hasznosított erdőkben fenyegetnek, összehasonlíthatatlanul nagyobbak. A
viharkárok 90 százalékát tűlevelű fák okozzák, amelyek instabil
ültetvényeken nőnek, és már a 100 km/h körüli széllökések esetén is
kidőlnek. Nem tudok egyetlen olyan esetről sem, hogy egy öreg és
gazdaságilag már régen érintetlen lombos erdő áldozatul esett volna egy ilyen
időjárási eseménynek. Így hát nyugodtan kiadhatjuk a jelszót: „Több
bátorságot az ősi természethez!”



38912644



Biorobotok?
Ha ember és állat közös történetét vesszük szemügyre, akkor az utóbbi
években kedvező kép rajzolódik ki. Igaz ugyan, hogy még mindig van
tömeges állattartás, folynak állatkísérletek, és léteznek más, kíméletlen
kihasználási formák, mégis egyre jobban elismerjük állati „társaink”
érzelmeit, és ezzel jogokat is biztosítunk számukra. Így például
Németországban 1990-ben lépett hatályba az „Állatok jogállásának
kiigazítása a polgári jogban” címet viselő törvény, amelynek célja, hogy az
állatokat ne tekintsék többé tárgyaknak. Idővel egyre több ember mond le a
húsfogyasztásról, vagy vásárol tudatosabban, hogy ne okozzon felesleges
szenvedést az állatoknak. Üdvösnek tartom ezt a fejlődést, mert időközben
kiderült, hogy az állatok sok esetben hasonlóan éreznek, mint mi. Ez
nemcsak a hozzánk közel álló emlősökre igaz, hanem még a rovarokra,
például a muslicára is. Kaliforniai kutatók kiderítették, hogy ezek a parányi
lények álmodnak. Együttérzés a legyekkel? Ilyen messzire azért az ember
még nem jutott, de ha mégis, az erdőkhöz vezető érzelmi utat még messze
nem tette meg. A legyek és a fák között ugyanis van egy számunkra aligha
áthidalható gondolati akadály. E nagy méretű növényeknek ugyanis nincs
agyuk, nagyon lassan tudnak csak mozogni, egészen más dolgok érdeklik
őket, és mindennapjaikat szélsőségesen lassított tempóban élik. Nem csoda,
hogy bár minden iskolás gyerek tudja, hogy a fák élőlények, mégis tárgyként
kezelik őket. Amikor egy tűzifahasáb vidáman ropog a kályhában, az egy
egykori bükk vagy tölgy holtteste, ami éppen tüzet fog. Ennek a könyvnek a
papírja, amelyet most épp a kezünkben tartunk, kimondottan ebből a célból
kivágott (és ezzel meggyilkolt) lucfenyők és nyírek fájának reszelékéből áll.
Túlzónak tűnik mindez? Nem hiszem. Ugyanis ha mindazt szem előtt tartjuk,
amit a korábbi fejezetekből megtudtunk, akkor nagyon is jogos a párhuzam a
bécsi szelettel és a sertésekkel. Élőlényeket használunk, amelyeket saját



céljaink érdekében megölünk – ezen nincs mit szépíteni.
Másfelől viszont felmerül a kérdés, hogy e cselekedetünk valóban
elítélendő-e. Elvégre mi magunk is a természet alkotórészei vagyunk, és
testünk felépítése olyan, hogy csakis más fajok szerves anyagainak
segítségével tudunk életben maradni. E szükségszerűségben osztozunk az
összes állattal. A kérdés csak az, hogy a szükséges mértéken túl is ellátjuk-e
magunkat az erdőnek nevezett ökoszisztémából, és hogy eközben
hasonlóan az állatok hasznosításához – nem okozunk-e a fáknak felesleges
szenvedést. Itt is az az elv érvényes, mint az állatoknál, vagyis hogy a fa
anyagának hasznosítása rendben van, ha a fák előzőleg a faj igényeinek
megfelelő életet élhettek. Ez annyit jelent, hogy igazi erdei klímában,
társadalmi igényeik szerint, érintetlen talajon növekedhetnek, és tudásukat
továbbadhatják a következő nemzedékeknek. Legalább egy részüknek
méltóságban kellene megöregedniük, hogy végül természetes halállal
végezhessék be életüket.
Ami az élelmiszer-termelésben a bio-mezőgazdaság, az az erdőben a
„szálalásos” gazdálkodás. Ennek során a fák minden korosztálya és
méretfokozata bensőségesen keveredik egymással, úgyhogy a facsemeték
anyafáik alatt növekedhetnek. Csak itt-ott vágnak ki óvatosan egy-egy
törzset, amelyet aztán lovak húznak ki a legközelebbi útig. És hogy az öreg
fák joga se csorbuljon, a terület öt-tíz százalékát védelem alá helyezik. Az
ilyen fafajhoz igazodó „fatartású” erdőkből származó fát aggály nélkül
felhasználhatjuk. Sajnos Közép-Európában a jelenlegi gyakorlat 95
százalékban másképpen fest, leggyakrabban nehézgépek dolgoznak a
monoton ültetvényeken. Az irányváltás szükségességét a laikusok sokszor
intuitíve jobban felismerik, mint az erdészek. Egyre gyakrabban avatkoznak
bele a nyilvános erdőterületekkel folytatott gazdálkodásba, és sokszor a
hatóságokkal szemben érvényesítenek magasabb szintű környezeti normákat.
Így például a Königsdorfi Erdőbarátok Köre Köln közelében az erdészet és a
minisztérium közötti közvetítő eljárásban elérte, hogy nehézgépeket már nem
alkalmazhatnak, magasabb kort megért lombos fákat pedig egyáltalán nem
vághatnak ki.68 Svájcban az állam gondoskodik minden zöld teremtmény
fajának megfelelő életéről. A szövetségi alkotmány kimondja, hogy „az



állatokkal, növényekkel és más organizmusokkal való érintkezésben
tekintettel kell lenni az élőlény méltóságára”. Így például értelmes ok nélkül
megengedhetetlen az út menti virágok letépése. Ez a szemléletmód a világban
inkább fejcsóválást váltott ki, én mégis messzemenően üdvözlöm az állatok
és a növények közötti morális határok lebontását.
Ha ismerjük a növényvilág képességeit, ha elfogadjuk, hogy van érzelmi
életük, és elismerjük szükségleteiket, akkor lépésről lépésre meg kell
változnia a növényekkel való bánásmódunknak is. Az erdők nem főként
fagyárak és nyersanyagraktárak, és csak mellékesen komplex életterek fajok
ezrei számára, mint azt a jelenlegi erdőgazdálkodás gyakorlata tükrözi.
Ellenkezőleg. Mert a fák akkor látják el különösen jól azokat a funkciókat,
amelyeket jogilag sok erdőtörvény a faanyagtermelés fölé helyez, a védelmet
és a pihenést, amikor fajuk sajátosságainak megfelelően fejlődhetnek. A
jelenlegi viták a környezetvédő szervezetek és az erdőt hasznosító cégek
között, valamint az első biztató eredmények – mint amilyen a königsdorfi is
reményt ébresztenek a jövőt illetően arra, hogy az erdők titkos élete továbbra
is megmarad, és még a mi utódaink is álmélkodva sétálhatnak majd a fák
között. Hiszen ez az, ami ezt az ökoszisztémát alkotja: az élet teljessége,
fajok tízezrei, amelyek összefonódnak egymással és függenek egymástól. És
hogy az erdőknek a természet más tereivel való globális összefonódása
mennyire fontos, azt jelzésszerűen egy kis történet érzékelteti Japánból.
Macunaga Kacuhiko, a Hokkaidói Egyetem tengervegyésze fedezte fel, hogy
a lehullajtott lombokból a patakokon és a folyókon keresztül savak sodródnak
a tengerbe, melyek serkentik a tápláléklánc első és legfontosabb
építőköveinek, a planktonoknak a növekedését. Több hal az erdő révén? A
kutató arra buzdította a hatóságokat, hogy ültessenek több fát a tengerpart
közelébe, ami aztán valóban magasabb hozamokat eredményezett a
halászatban és az osztrigatenyészetekben.69
Ugyanakkor nem csak az anyagi haszon indokolja a fákkal kapcsolatos
aggodalmainkat. Vannak olyan kis rejtélyek és csodák, amelyeket szintén
érdemes megőrizni. A lombsátor alatt nap mint nap drámák és megindító
szerelmi történetek zajlanak, kapunk előtt terül el a természet utolsó darabja,
amelyben még kalandokat élhetünk át és titkokat fedezhetünk fel. És ki tudja,



egy szép napon talán tényleg sikerül megfejteni a fák nyelvét, és ez anyagot
szolgáltat majd további hihetetlen történetekhez. Addig azonban legközelebbi
erdei sétáik során engedjék szabadjára képzeletüket, mely sok esetben
egyáltalán nem is jár messze a valóságtól!



Köszönetnyilvánítás
Ajándék számomra, hogy ilyen sokat írhatok a fákról, mert a forrásmunkák
kutatása, a tűnődés, a megfigyelés és a kombinálás során nap mint nap
tanulok valami újat. Feleségem, Miriam ajándékozott meg, aki a sok-sok
beszélgetés során türelemmel és figyelemmel hallgatta, mi a pillanatnyi
helyzet, átolvasta a kéziratot, és olykor javításokra tett javaslatot.
Munkaadóm, Hümmel község nélkül nem lett volna módom a kerületemhez
tartozó, csodaszép öreg erdő védelmére, amelyben oly szívesen sétálgatok, és
amely inspirál. A Ludwig Kiadónak köszönöm a lehetőséget, hogy
gondolataimat a széles olvasóközönség számára hozzáférhetővé tehettem, és
nem utolsósorban köszönet illeti a könyv olvasóit, akik velem együtt lettek
részesei a fák egyik-másik titkának – hiszen csak aki ismeri a fákat, az képes
védelmezni őket.
1 Marcus Anhäuser: Der stumme Schrei der Limabohne. In: MaxPlanck
Forschung 2007/3, 64–65.
2 Uo.
3 http://www.deutschlandradiokultur.de/die-intelligenz-der
pflanzen.1067.de.html?dram:article_id=175633 (utolsó megtekintés: 2014.
december 13.).
4 https://gluckspilze.com/faq (utolsó megtekintés: 2014. október 14.).
5 http://www.deutschlandradiokultur.de/die-intelligenz-der
pflanzen.1067.de.html?dram:article_id=175633 (utolsó megtekintés: 2014.
december 13.).
6 Monica Gagliano et al.: Towards understanding plant bioacoustics. In:
Trends in Plants Science, 954. köt., 1–3.
7 Az egy levélre számított cukortermelés összehasonlítása félrevezető lehet,
ugyanis egészen más következtetést vonnánk le, ha faegyedekre számítanánk
a cukortermelést. Egy ötször akkora koronájú fán ötször annyi levél van,



tehát ötször annyit termel. Ilyen értelemben nincs egyenlőség. – A szaklektor
8 Vitatható állításról van szó, ugyanis a gyérítések során rendszerint éppen a
gyengébb egyedeket távolítják el az erdőből. – A szaklektor
9 Neue Studie zu Honigbienen und Weidenkätzchen. Bayreuthi Egyetem,
Pressemitteilung, Nr. 2014/098, 2014. május 23.
10 „Kedvezőtlen” feltételek alatt ez esetben azt értjük, hogy zárt erdőről van
szó, ahol a csemeték csak akkor tudnak felnőni, ha a felettük álló idős fa
elpusztult. – A szaklektor
11 http://www.rp-online.de/nrw/staedte/duesseldorf/pappelsamen
reizenduesseldorf-aid-1.1134653 (utolsó megtekintés: 2014. december 24.).
12 „Lebenskünstler Baum”, a Quarks & Co című sorozat forgatókönyve,
WDR (Westdeutscher Rundfunk),13, Köln, 2004. május.
13 http://www.ds.mpg.de/139253/05 (utolsó megtekintés: 2014. december 9.).
14 A kambium az a vékony rétegű osztódó szövet a kéreg alatt, amely lehetővé
teszi a fa vastagodását. – A ford.
15 http://www.news.uwa.edu.au/201401156399/research/move-over
elephants-mimosas-have-memories-too (utolsó megtekintés: 2014. október
8.).
16 http://www.zeit.de/2014/24/pflanzenkommunikation-bioakustik
17 http://www.wsl.ch/medien/presse/pm_040924_DE (utolsó megtekintés:
2014. december 18.).
18 http://www.planet
wissen.de/natur_technik/pilze/gift_und_speisepilze/wissensfrage_groesste_lebewesen.jsp
(utolsó megtekintés: 2014. december 18.).
19 Mónica Fajardo López: Sugar Uptake and Channeling into Trehalose
Metabolism in Poplar Ectomycorrhizae. Opponensek: dr. Uwe Nehls és dr.
Rüdiger Hampp. Disszertáció. Szóbeli védés: 2011. április 27. Tübingeni
Egyetem.
20 http://www.scinexx.de/wissen-aktuell-7702-2008-01-23.html (utolsó
megtekintés: 2014. október 13.).
21 http://www.wissenschaft.de/archiv/
/journal_content/56/12054/1212884/Pilz-t%C3%B6tet-Kleintiere-um-Baum
zu-bewirten/ (utolsó megtekintés: 2015. február 17.).



22
http://www.chemgapedia.de/vsengine/vlu/vsc/de/ch/8/bc/vlu/transport/wassertransp.vlu/Pa
(utolsó megtekintés: 2014. december 9.).
23 Kathy Steppe et al.: Low-decibel ultrasonic acoustic emissions are
temperature-induced and probably have no biotic origin. In: New Phytologist,
2009, 183. sz., 928–31.
24 http://www.br-online.de/kinder/fragen-verstehen/wissen/2005/01193/
(utolsó megtekintés: 2015. március 18.).
25 Zoë Lindo – Jonathan A. Whiteley: Old trees contribute
bioavailablenitrogen through canopy bryophytes. In: Plant and Soil, 2011.
május, 141–48.
26 Nálunk az erdészek a „szétterülő korona” kifejezést használják. – A ford.
27 „Fülkéjét”, azaz a környezeti tényezők által behatárolt életterét. – A ford.
28 Az Akadémiai Kiadó Magyar értelmező kéziszótára szerint a fa „kemény,
vastag törzsű, ágakat csak bizonyos magasságban fejlesztő, fás szárú növény”.
– A ford.
29 Helge Walentowski: Weltältester Baum in Schweden entdeckt. In: LWF
aktuell, 2008/65. sz., 56, München
30 Karin Hollricher: Dumm wie Bohnenstroh? In: Laborjournal 2005/10. sz.,
22–26.
31 http://www.spektrum.de/news/aufbruch-in-den-ozean/1025043 (utolsó
megtekintés: 2014. december 9.).
32 http://www.desertifikation.de/fakten_degradation.html (utolsó megtekintés:
2014. november 30.).
33 Dipl.-Biol. Klara Krämer szóbeli közlése. RWTH Aachen Egyetem, 2014.
november 26.
34 Andreas Fichtner et al.: Effects of anthropogenic disturbances on soil
microbial communities in oak forests persist for more than 100 years. In: Soil
Biology and Biochemistry, 70. köt., 2014. március, 79–87, Kiel.
35 Markus Johann Mühlbauer: Klimageschichte. Szemináriumi dolgozat.
Wetter und Klima. 2012/13-as téli szemeszter, 10. Regensburgi Egyetem.
36 Annette Mihatsch: Neue Studie: Bäume sind die besten
Kohlendioxidspeicher. In: Pressemitteilung, 2014/008, Lipcsei Egyetem,



2014. január 16.
37 Ha feltételezzük, hogy az erdőben minden fa azonos magasságú, akkor az
egy méter átmérőjű fa térfogata úgy aránylik a fél méter átmérőjű fa
térfogatához, ahogy a törzsek keresztmetszeti körlapfelületei viszonyulnak
egymáshoz. A T = r2π képlet alapján bárki kiszámolhatja, hogy az egy méter
vastag törzs körlapja (és ezáltal térfogata is) éppen négyszerese a fél méter
vastag törzs körlapjának (és térfogatának). Ehhez képest a háromszoros
teljesítmény nem sok, hanem kevés! A szerző által említett összefüggés
érvényes a faegyedekre, viszont nem érvényes az azonos területnagyságú
faállományokra. Egyhektárnyi fiatal erdőben sokkal több (kis koronájú) fa
van, mint egyhektárnyi idős erdőben. Így fordulhat elő, hogy az egyedenként
kisebb teljesítményű fiatal fácskák együtt többet növekednek, mint az idős
erdő. – A szaklektor
38 Lothar Zimmermann et al.: Wasserverbrauch von Wäldern. In: LWF
aktuell, 2008/66, 6.
39 Anastassia M. Makarieva – Victor G. Gorshkov: Biotic pump of
atmospheric moistureas driver of the hydrological cycle on land. Hydrology
and Earth System. Sciences Discussions, Copernicus Publications, 2007/ 11
(2), 1013–33.
40 David Adam: Chemical released by trees can help cool planet, scientists
find. In: The Guardian, 2008. október 31.
http://www.theguardian.com/environment/2008/oct/31/forests-climatechange
(utolsó megtekintés: 2014. december 30.).
41 Vagyok, vagyok, vagyok, ugye szép tábornagy vagyok? Magyar
ornitológusok leírásában ez olvasható: „Zitt-zitt-zitt-zitt-szett-szett-szett
csatt-csiterída.” – A ford.
42 http://www.deutschlandfunk.de/pilze-heimliche-helfershelfer-desbor
kenkaefers.676.de.html?dram:article_id=298258 (utolsó megtekintés: 2014.
december 27.).
43 Georg Möller: Großhöhlen als Zentren der Biodiversität.
http://biotopholz.de/media/download_gallery/Grosshoehlen_
_Biodiversitaet.pdf, 2006 (utolsó megtekintés: 2014. december 27.).
44 Martin Goßner et al.: Wie viele Arten leben auf der ältesten Tanne des



Bayerischen Walds. In: AFZ-Der Wald, 2009/4. sz., 164–65.
45 Georg Möller: Großhöhlen als Zentren der Biodiversität.
http://biotopholz.de/media/download_gallery/Grosshoehlen_
_Biodiversitaet.pdf, 2006 (utolsó megtekintés: 2014. december 27.).
46 http://www.totholz.ch (utolsó megtekintés: 2014. december 12.).
47 http://www.wetterauer-zeitung.de/Home/Stadt/Uebersicht/Artikel,-Der
Wind-traegt-am-Laubfall-keine-Schuld
_arid,64488_regid,3_puid,1_pageid,113.html
48
http://tecfaetu.unige.ch/perso/staf/notari/arbeitsbl_liestal/botanik/laubblatt_anatomie_i.pdf
49 Hugues Claessens: L’aulne glutineux (Alnus glutinosa): une
essenceforestière oubliée. In: Silva belgica 97 (1990), 25–33.
50 Julia Laube et al.: Chilling outweighs photoperiod in preventing
precociousspring development. In: Global Change Biology, Wiley Online
Library (közzétéve: 2013. október 30.).
51 http://www.nationalgeographic.de/aktuelles/woher-wissen-die-pflan
zenwann-es-fruehling-wird (utolsó megtekintés: 2014. november 24.).
52 Christoph Richter: Phytonzidforschung – ein Beitrag zur Ressourcenfrage.
In: Hercynia N. F., Leipzig 24 (1987) 1, 95–106.
53 Paolo Cherubini et al.: Tree-life history prior to death: two fungal root
pathogens affect tree-ring growth differently. Journal of Ecology, 90 (2002),
839–50.
54 „A beteg fa” című fejezetben szó esett arról, hogy a gombák nem kedvelik
a túl sok nedvességet. Ez igaz, de a túlzott szárazságban se tudnak működni,
ezért jó nekik, ha a korhadófélben lévő törzset kívülről „lezárják”, így
állandósítva a számukra éppen ideális nedvességtartalmat. – A szaklektor
55 Thomas Stützel et al.: Wurzeleinwuchs in Abwasserleitungen und Kanäle.
Studie der Ruhr-Universität Bochum, Gelsenkirchen, 2004. július, 31–35.
56 Thomas Sobczyk: Der Eichenprozessionsspinner in Deutschland. BfN
Skripten 365, Bundesamt für Natirschutz, Bonn–Bad Godesberg, 2014.
május.
57 Sandra Ebeling et al.: From a Traditional Medicinal Plant to a Rational
Drug: Understanding the Clinically Proven Wound Healing Efficacy of Birch



Bark Extract. In: PLoS One 9 (1), 2014. január 22.
58 USDA Forest Service: http://www.fs.usda.gov/detail/fishlake/home/?
cid=STELPRDB5393641 (utolsó megtekintés: 2014. december 23.).
59 Ezért is nevezzük ma „amerikai” bükknek. – A ford.
60 Georg Meister: Die Tanne. A Schutzgemeinschaft Deutscher Wald (SDW),
kiadványa (Bonn), 2. pdf-formátumban: http://www.sdw
nrw.de/cms/upload/pdf/Die_Tanne.pdf.
61 Reiner Finkeldey – Hans H. Hattemer: Genetische Variation in Wäldern
wo stehen wir? In: Forstarchiv 81, 123–28. M. & H. Schaper GmbH, 2010.
július.
62 Frank Harmuth et al.: Der sächsische Wald im Dienst der Allgemein
heit. Staatsbetrieb Sachsenforst, 2003, 33.
63 Albert von Haller: Lebenswichtig aber unerkannt. Verlag Boden und
Gesundheit, Langenburg, 1980.
64 Jee-Yon Lee – Duk-Chul Lee: Cardiac and pulmonary benefits of forest
walking versus city walking in elderly women: A randomised, controlled,
open-label trial. In: European Journal of Integrative Medicine 6 (2014), 5
11.
65
http://www.wilhelmshaven.de/botanischergarten/infoblaetter/wassertransport.pdf
(utolsó megtekintés: 2014. november 21.).
66 Steffen Boch et al.: High plant species richness indicates management
relateddisturbances rather than the conservation status of forests. In: Basic
and Applied Ecology 14 (2013), 496–505.
67 http://www.br.de/themen/wissen/nationalpark-bayerischer-wald104.html
(utolsó megtekintés: 2014. november 9.).
68 http://www.waldfreunde-koenigsdorf.de (utolsó megtekintés: 2014.
december 7.).
69 Jim Robbins: Why trees matter. In: The New York Times, 2012. április 21.
http://www.nytimes.com/2012/04/12/opinion/why-trees-matter.html?_r=1&
(utolsó megtekintés: 2014. december 30.).