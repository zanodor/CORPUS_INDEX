---
master_file: "[[@FoldesPeterVallanak]]"
---
# Index for Földes Péter – Vallanak az ősi krónikák.pdf

FÖLDES PÉTER
Vallanak az ősi krónikák
A 900 ÉVES ŐSFORRÁSOK
KOZMOSZ KÖNYVEK



ISBN 963 211 709 3
Kozmosz Könyvek, Budapest Felelős kiadó: Sziládi János igazgató Szedte a Nyomdaipari Fényszedó Üzem (868204/8) Felelős szerkesztő: Székely Ida Szakmailag ellenőrizte: Bartha Antal Műszaki vezető: Szakálos Mihály Képszerkesztő: Gáspár Imre Műszaki szerkesztő: Deák Ferencné 15400 példány Terjedelem: 23,37 (A/5) ív. IF 5623



A fedelet és az illusztrációkat Gyurcsek Ferenc készítette
Földes Péter, 1986



I. rész
NYOMOZUNK, HOGY REKONSTRUÁLHASSUNK



ELSŐ FEJEZET
Terv, módszer, „tényállás”
MIÉRT KELL A KRÓNIKÁT VALLATNI?
895-ben volt a honfoglalás. Kerek száz év múlva kezdődött nálunk a kereszténység diadalútja. Alig több mint újabb fél évszázad múltán megszületett a legelső krónikás mű. Pogánylázadások jelzik, elevenen éltek, nem felejtődhettek még el a pogány hagyományok: a legrégibb krónika létrejötte idején a magyarság múlt és leendő világa még érintkezett. Megvolt tehát rá a történeti lehetőség, hogy e híradás ősi üzenetet is közvetítsen. Élt-e, élhetett-e vele, nem tudhatjuk, mert a mű eltűnt, elveszett. S nemcsak ez. Legelső gesztáinkat – a régebbi krónikákat gesta (lat.: cselekedetek) néven hívták – csak két-háromszáz esztendővel későbbi fogalmazásukban tudjuk utolérni. Van, aki úgy véli, ennél jóval rövidebb idő alatt a tiszta víz is összezavarodik. Képzeljük el, történik valami igen nagy horderejű dolog, esemény, mindenáron tudnunk kellene, hogyan történt, és – szerencsére! – van rá tanú, de – szerencsétlenség! – csak írott beszámolójával rendelkezünk, az pedig korántsem egyértelmű. Most hát mit tehetünk? Ha nem hiszünk a tanúnak, a helyzet olyan, mintha tanú se volna. Viszont hogyan higgyünk neki, ha ugyanazt többféleképpen mondja el? Marad az a szegényes megoldás, hogy hiszünk is a tanúnak, meg nem is. Mint ahogy tudományunk teszi krónikai műveinkkel. Hisz is nekik, meg nem is. Pontosabban: olykor igen, általában nem. Ez kínos, zavaró bizonytalanság. És kellemes, kényelmes gyakorlat. Ki-ki arra a krónikás helyre hivatkozhat, amely fedi elképzelését, vagy rádöbbentette valamely problémára, a többire rá se hederít, még ha felfogásának ellentmond is, hiszen krónikáink, úgymond: megbízhatatlanok. Ezért is járunk még mindig süppedékes zsombékokon őstörténetünket illetően. Keresnünk kell tehát a módját, hogy tanúnkat megvallassuk. Hogy megismerhessük ősi krónikáink közül – minden krónikánk ősi, maga a műfaj is régen letűnt – a legősibbeket. Azokat, amelyek legkorábban, tehát a legnagyobb hitellel fogalmazták meg mondanivalóikat a honfoglalás, a pogány kor és első királyaink történetéről. XIII., XIV. és XV. századi krónikáinknak az említett időről szóló részei valami módon szoros



kapcsolatban állnak az eltűnt, elveszett korábbi művekkel. Azok itt hagyták igen bőséges, de nehezen kivehető nyomaikat. E rendelkezésre álló késői krónikaváltozatok nagyjából azonos tartalmúak, ezért a „krónikáknak” vagy még egyszerűbben: a „krónikának” szokták nevezni együttesüket. Az úgynevezett krónika legteljesebb és legkönnyebben megközelíthető reprezentánsa a Képes Krónika. Noha ugyanarról a tőről fakad, nem sorolják a „krónikához” Kézai gesztáját, mert a teljesebb krónikák anyagát valamelyest rövidítve adja elő. Továbbá van benne egy nevezetes részlet, ami a krónikában eredetileg nem szerepelt (később azonban átvette), ez az úgynevezett hun történet. E Kézai teremtette résznek nincsen közvetlen köze az általunk keresett ősi krónikatartalmakhoz, szerzőjük a XIII. században állította össze különféle, zömében nem magyar hagyományból származó elemekből. Erről a maga helyén még beszélünk. A krónikának kevéssé hangsúlyozott, érdekes és igen fontos tulajdonsága, hogy korántsem egyértelmű szövegében bizonyos következetesség nyilvánul meg. A szó szoros értelmében kétarcú. Jóformán minden dologról, amit előad, kétféleképpen beszél. Nem egyféleképpen és sohasem háromféle változatban, hanem úgyszólván mindig: kétféle módon. Egy, a magyar öntudatnak jobban megfelelő és egy másik, egyháziasabb szemléletű formában. Ebben is eltér tőle az a gesztánk, amelyet szintén nem sorolnak a krónikához: Anonymus műve. Ez tartalmában, szemléletében egyöntetű. S amennyiben van – mert van – összefüggése a krónika bizonyos tartalmaival, a krónikának csak egyik, a magyar öntudatnak jobban megfelelő arcával érintkezik. Vagyis az egész krónikairodalom – Anonymust is beleértve – nem mutat fel harmadik változatot. A rendelkezésre álló krónikák tehát – legalábbis részben – tartalmazzák, ám el is fedik a valaha volt tényeket. De miért ne tudhatnánk meg, hogy e régi-régi historikus művek mit őriztek meg igazában? A krónikák ellentmondása és annak következetessége nyújt némi reményt. Szellemi tornára hív. Olyan kiindulópont, amelyen lábunkat megvetve, a logika, a következtetés eszköze alkalmazható. Mindjárt itt egy következtetési lehetőség: Anonymus elég késői műve egy homogén ősi forráson alapulhat; egyik-másik híradása egybeesik a krónikáéval, tehát a krónika is támaszkodik ugyanarra az ősi forrásra, de még inkább egy másik, hasonlóképpen ősire, s épp ez okozza kétarcúságát, íme, a nyomozási stratégia (ami azonban még erőteljes megalapozásra szorul). De ha nyomozunk, hát nyomozzunk együtt. Mármint mi ketten: jómagam, aki regényíró létemre tettem már hasonló regényen kívüli kitérőt, és az olvasó. Feltéve, hogy a nagyra becsült utóbbi



szintén szereti következtetőkészségét próbára tenni. Továbbá, hogy tisztában van vele: bár módszerünk, a nyomozás – sőt magánnyomozás szórakoztatónak ígérkezhet, komolyabb felismerésekért több-kevesebb fáradsággal, összpontosított figyelemmel is fizetni kell. Legutóbb, Ha az ősi krónikák igazat mondanak címú könyvem logikai játékának segítségével már sikerült olyan magánnyomozásba fogni, amelynek kacskaringós fordulataiban számosan követtek, azaz együtt nyomoztak velem. Sajátos krimit ütöttünk akkor nyélbe csendes nyomozótársammal, az olvasóval együtt. Azért mondom, hogy sajátosat, mert több volt kriminél: valóságos ügyben, valóságos tétért, valódi nyomozást folytattunk. Igaz, nem bűnügyit, hanem történetit. Egy kísérlet erejéig akkor arról igyekeztünk meggyőződni, igazat akartak-e mondani a krónikások, vagy képzeletükre avagy alaptalan mendemondákra hagyatkoztak. Saját elképzelésük szerint állították-e össze például a vezérnévsorokat, vagy az ősi emlékezetből merítették őket? Valóban létezett-e olyan hagyomány, hogy Árpád Attilától származott, vagy ez csak későbbi kitalálás? Olyan volt-e a pogány kori magyarság politikai berendezkedése, amilyenre a krónikákból következtethetünk? És így tovább. Úgy találtuk: a krónikások a maguk igazságát írták. Természetesen elfogultságaik, érdekeik befolyásolták tudatukat, de ezek a tényezők nyomon követhetők, tanúvallomásuk nyomán a valóság felderíthető. Akkori magánnyomozásunk során, vagyis a „H”-ban (Ha az ősi krónikák igazat mondanak hosszú című könyvünket ezután röviden így fogjuk nevezni) figyeltünk fel arra is, amit az imént kifejtettünk. Hogy tudniillik az egész magyar krónikai anyag régi időkre vonatkozó részében a sorra kerülő témáknak véges-végig kétféle, egymással ellentétes szemléletű és tartalmú változata található1. Következtetésünket ott így foglaltuk össze: legrégibb, ősi hagyományokat is fenntartani akaró „ősgesztánkat” még ugyanazon az emberöltőn belül – nyilván az erősödő egyházi szemlélet befolyására – egy ellentétes felfogású geszta követte, az „ellenősgeszta”. Egy újabb emberöltőnél alig hosszabb idő múlva pedig a kétféle ősgesztát igen alapos történeti okok folytán, megrostált tartalommal egyetlen műben szerkesztették össze, így jött létre az az „egyesített krónika” (anyagát rárakódott későbbi kiegészítésekkel együtt például a Képes Krónika 3-6. és 26-99. fejezete tartalmazza), amelyet az egyház mintegy végleges magyar krónikaként kanonizált. A két ősforrást ekkor érvénytelennek nyilvánították, hiszen éppen az volt a cél, hogy ezután a két eredeti mű válogatott tartalmát egyesítő – és még ki is egészített – krónika legyen az egyedül irányadó. A „H”-ban lejegyzett magánnyomozás során idáig jutottunk. Most pedig arra gondolunk, hogy amit egyszer összetettek, az elvileg megint szétválasztható. A kérdés az: találunk-e hozzá megfelelő módszereket?



Az ősi, eredeti geszták szerencsére nem úgy vesztek el, mint egy lepattant és elgurult gomb az utcán. Romba dőlt ősi épületek módjára tűntek el, amelyek alapzatát, alsó falrészeit a pusztulás után befedte a föld és az aláhullott tetőzet törmeléke; ezek nagy részét azután kiásták, s beépítették ma is meglévő házakba. A mi esetünkben a „házak” a krónika, Kézai és Anonymus. A hajdanvolt épületeket régészek, restaurátorok úgyszólván törmelékekből is össze tudják állítani. Nekünk azonban nem földben, hanem a régi híradások rétegei között kell kutatnunk, és ritka kivételektől eltekintve, nem törmelékekkel, szövegrészekkel, egyes szavakkal lesz dolgunk, nem a mozaikszerű összeállító munkával. Olyan feltételek járnak a kezünkre, mint amikor mikroszkópos vizsgálatnál egysejtűek két csoportját kell különválasztani, noha azok sem egymástól, sem az oldattól, amelyben úsznak, nem megkülönböztethetők, ám rendelkezésünkre áll a festőanyag, mely csak a baktériumokat színezi meg, mégpedig a kétféle csoportot kétféleképp, s így a megfigyelés tárgyai máris láthatók. Az ősgeszta és az ellenősgeszta eltérő jegyeit motívumaik tartalma, célja, szemlélete felismerhetően magán viseli. Ez a mi „festőanyagunk”. Dolgunk tehát részben az lesz, hogy az egyesített krónika „oldatában úszó”, megkülönböztető jegyeik által egymástól elkülöníthető motívumokat szétválasszuk, s így ismét napvilágra hozzuk a két eredeti forrásnak a krónikában felhasznált alkotóelemeit. De az sem pótolhatatlan, amit a krónika nem használt fel. Ennek feltárása lesz másik feladatunk. Az összeszerkesztéskor az ősgesztát érték nagyobb tartalmi veszteségek, mivel az egyesítők célkitűzéséhez az ellenősgeszta szelleme állt közelebb. Minden reményünk megvan, hogy e kihagyott részek zömét megleljük Anonymus művében. A Névtelen Jegyzőt ugyanis a „H”-ban részletesen kifejtett véleményünk szerint az ősgeszta átmentésének célja vezette2, amit egyébként a mostani magánnyomozás is igyekszik majd sokoldalúan kimutatni. Ám az ellenősgeszta szintén szenvedett veszteségeket. Kézai ismerte az ősgesztát és az ellenősgesztát is, és mindkettőből pótolt valamit. Az ősgesztából egy-két adatot, az ellenősgesztából néhány részletet. (Az ellenősgesztának egy, a krónikában elhomályosult mondáját majd egy más tekintetben nem nagyon megbízható forrásból fogjuk rekonstruálni.) Le kell szögezni azonban: 1. Az egyesített krónika csak nagyjában-egészében maradt fenn a Képes Krónika jelzett fejezeteiben. E műnek a XIV. század közepén, Nagy Lajos idején dolgozó szerzője a régmúltra vonatkozó részt a krónikások szokásának megfelelően ugyanúgy kimásolta a korábbi krónikából, mint elődei. Stiláris változtatásokon kívül hozzátoldások azonban időközben és ekkor is történtek. Ám ezek a módosítások – kísérletünkben bizonyos hibahányadot



szükségszerűen vállalva – az egyesített krónika tartalmaitól általában elkülöníthetők. Ezzel a figyelemmel és ellenőrzéssel használjuk majd tehát az eltűnt egyesített krónika – mondhatjuk úgy is: a krónika ősszövege – helyett a belőle kifejlődött Képes Krónikát. 2. Anonymusnak az ősgesztát átmenteni akaró műve nem helyettesíthető be egyszerűen az ősgesztával. A Névtelen Jegyző az ősidőktől Géza fejedelem születéséig kíséri végig az eseményeket, míg az ősgeszta első királyaink történetét is tartalmazta. Ennél is nagyobb különbség, hogy Anonymus csak kivételesen vesz fel művébe olyan ősgesztarészletet, amely a krónikában megtalálható (az ő korában az egyesített krónika, sőt annak már egy vagy két folytatása is létezett). Talán azért járt el így, hogy munkája ne csak „modern” formájával – valóban nagyon korszerű formát adott neki – üssön el eredeti forrásától, hanem látszólag tartalmilag is különbözzék tőle. Hiszen mindkét ősforrás apokrifnak minősült, titkolnia kellett, hogy tilos mű mondanivalóit igyekszik megközelíthetővé tenni. De Anonymus szerepeltet ősgesztán kívüli elemeket is. Olyan mondák, regösénekek tartalmát, amelyek főforrásában nem voltak jelen. Azzal is eltért az eredetitől, hogy egyes eseményeket a maga következtetése szerinti összefüggésekbe csoportosított, egyéni koncepciói voltak. Végül, amit az ősgesztából átvett, azt elképzeléseinek megfelelően ki is színezte. Tehát minden esetben elemző munkával kell eldöntenünk, vajon Anonymus közlése valóban az ősgesztára támaszkodik-e. De hát egy nyomozásnál a tanúvallomások szavahihetőségét mindig mérlegre kell tenni. Az ősi krónikák históriájának ezeket az összefüggéseit a jobb oldali ábra igyekszik áttekinthetően érzékeltetni. Vessünk rá egy pillantást, mielőtt folytatnánk.
Akad még sok más tanúnk. És bőséggel szolgáltathat majd nyomokat az, hogy a krónikás adatokat egybevethetjük a történelmi körülményekkel, illetve azokkal a társadalmi érdekekkel, amelyek a kétféle ősforrás szerzőit, később meg az összeszerkesztőt – és természetesen megbízóikat – e munkákra ösztönözték. A „bűnügyi nyilvántartónak” a rendőri nyomozásnál annyira nélkülözhetetlen adattára pedig nekünk is rendelkezésünkre áll majd, persze korántsem a „bűnügyi” jelzővel, minthogy nem vétkesek tettei, hanem egy elsüllyedt történeti korszak tényei után nyomozunk. Problémáinknál ilyen tekintélyes „nyilvántartó”-ként keressük majd meg a szaktudomány képviselőit. Véleményük persze nem mindig egyezik, amin nem csodálkozhatunk, hiszen a tudományos haladásnak nélkülözhetetlen előrelendítője a vita. A szemben álló érvek közül természetesen azt fogjuk elfogadni, amelyeket saját nyomozásunk megfigyelései, tapasztalatai



támogatnak. Sőt, az is előfordulhat, hogy ugyanez okból hivatásos kutatóknak még általánosan elfogadott nézeteivel is vitába szállunk. Mi saját felfogásunk és sajátos módszerünk nzomozunk. Éppen ezért nevezzük szellemi tornánkat magánnyomozásnak, amelynek eredménye is magánvélemény, hiszen a végső szót e téren csak a szaktudomány mondhatja ki. Ezzel el is indíthatjuk nyomozásunkat... – És ennek érdekében tehát, hogy megkíséreljük rekonstruálni az elveszett, de alkotóelemeiben szétszórtan meglévő ősgesztát és ellenősgesztát. No de úgy, hogy számomra is valóban érthető lesz minden? Máris jelentkezik nyomozótársam, az olvasó, aki létével, figyelmével, idegeimben érzett reagálásával pótolhatatlan segítséget nyújt munkámban. Módszerünk alkalmazása – felelhetem neki – most még aligha elég érthető annak, aki csak az imént csöppent bele ebbe a világba. Az elvi felvázolásnál ezerszer szívderítőbb néhány közvetlen példa.
MÓDSZERÜNK GYAKORLÁSA
Első példa: A mélyen vallásos középkorban az egyes népek származását az özönvízből megmenekült bibliai Noéig igyekeztek visszavezetni. Hiszen a hit szerint ő és családja akkor egyedül maradt meg a Földön. De nem volt mindegy, hogy Noé melyik fiát tekintették ősatyának. A megbecsült keresztény népeket Jafettól eredeztették, míg mélyen elítélőnek számított az atyja által elátkozott Khámtól való származtatás. A magyarok történetéről író legelső krónikásnak igazolnia kellett, hogy népe jó házból való. Anonymus a magyarokat Jafet fiától, Magógtól eredezteti, akit a keresztény szerzők a szkíták ősének tartottak, s akinek a neve hasonlít a latinban Magornak írt Magyarhoz. Ezzel szemben a krónika Nimródot jelöli meg a magyarok őseként. Márpedig Nimród a bibliai nemzedékrend szerint Kusnak a fia, akinek apja éppen a rossz emlékű Khám volt. Kiválasztására eredetileg éppen azért kerülhetett sor, mert a Magyarországon működő legelső papok e nép pogányságát és a keresztény Nyugatot sanyargató kalandozásait tartva szem előtt, meg voltak győződve a magyarok sötét származásáról. Csakhogy egy krónikaváltozat tanúsága szerint az írott forrás Khám népszerűtlen nevét már elkerülte. Az egyesített krónika pedig a Magógtól való helyett a nimródi eredeztetést fogadván el, a magyar öntudat érdekében erőszakot tett a Biblián, s egyenesen Jafet fiának jelentette ki Nimródot. (Csak évszázadok múlva a



Képes Krónika szerzője hozta helyre a bibliai nemzedékrenddel ellentétben álló eredeztetést, mondván: a magyarok nem származhatnak Nimródtól, hiszen akkor Khám ivadékai volnának, tehát Magóg, Jafet fia volt az ősük.) Egy másik példa: Krónikáink hitelét látszólag nem nagyon öregbíti, hogy két honfoglaló vezérnévsorunk van – az egyik Anonymusnál olvasható, a másik az egyesített krónikán alapuló krónikában –, s a kétféle vezérnévsor a hét név közül csupán egyetlenegynél fedi egymást. A „H”-ban kimutattuk, hogy a két névsor valójában nem azonos természetű.3 Anonymusé az etelközi vérszerződést megkötő törzsfők nevét tartalmazza, valóban honfoglaló vezérnévsor tehát, míg a krónika listája a törzsfők törzsszövetségi tisztségeit, vagyis méltóságneveiket sorolja fel. A közös „Kend” személynévként is használt méltóságnév, és e két különböző minőségében van jelen a két eltérő természetű lajstromon. Most hát azt gondolhatnánk: két vezérnévsor lévén, és két ősgeszta, az egyik az egyikből, a másik a másikból való. De végtére logikai játékot játszunk, s mi volna ebben a logika? Lett légyen a két ősforrás egymással ellentétes felfogású, ebből még nem következik, hogy az egyik névsort, a másik pedig címlistát adjon. Sőt a „H”-ban kinyomoztuk, hogy a két névsorban egy név (Szabolcsé) helyet cserélt a hozzá tartozó méltóságnévvel (az előddel)4, ami pedig csak úgy történhetett meg, ha eredetileg mindkét névsor együtt szerepelt, vagyis ugyanabban a forrásban. A másik ősforrásban egyáltalán nem volt vezérnévsor. A Képes Krónikában azt olvassuk, hogy nem a hét vezért hívták hét magyarnak, hanem az eisenachi vereségből fületlenül hazaküldött hét gyászmagyart. S hogy ez az ősgeszta vagy az ellenősgeszta beállítása volt-e, azt könnyű megállapítani. Kitűnik a másik, tehát a korábbi állásponttal vitázó fogalmazásból. A két vezérnévsort tehát a korábbi mű, az ősgeszta tartalmazta, a későbbi, az ellenősgeszta pedig igyekezett velük szembeállítani a gyászmagyarokat. Egyébként ugyanez a munka, tehát az ellenősgeszta, azt is állította, hogy csak Pannónia királyának leverése után, e hazában szerveztek a honfoglalók hét sereget, s választottak azok élére katonai vezetőket. Az egyesített krónika az ősgesztából átvette a két vezérnévsor közül az egyiket, mégpedig a másodikat, a méltóságnévsort, s azt az ellenősgeszta e seregvezetőinek névsoraként tüntette fel. Magukat a seregvezetőket pedig már egy későbbi krónikás nevezhette (úgy, ahogy a Képes Krónikában olvashatjuk) „kapitányok”-nak, mivel az egyesített krónika keletkezésekor ez a kifejezés még aligha volt elterjedve. Ha most az ellenősgeszta itt tapasztalt, a pogány hagyományokat megvető (hétmagyar = hét gyászmagyar) megnyilvánulásából eszünkbe jut megint a



Khám unoka Nimródtól való származtatás, ugyanarra a – nemrégi pogányság bűnét felrovó – szellemre és törekvésre ismerünk. Aligha lehet kétségünk afelől, hogy ez is az ellenősgesztából való, míg az Anonymus által közvetített, magyar öntudatot kifejező Magóg-Jafet eredeztetés az ősgesztából. Az egyesített krónika pedig – inkább az ellenősgeszta felé hajolva – mindkét esetben a „józan kiegyenlítő” szerepét igyekezett játszani: a két vezérnévsor közül átvette az egyiket, és szándékos tévedéssel a bibliai Nimródot Jafet leszármazottjának tette meg. Már ezekből a példákból is felsejlik, hogy az ősgeszta a magyarság presztízsének folyamatosságát hirdette, amelyet az áttérés az új hitre, szerinte, nem tört meg. Az egyházias szellemű ellenősgeszta pedig ennek az öntudatos, világias – az egyház értelmezésében: pogány ízű – szemléletnek hitvédő reakciójaként jelentkezett. Még egy utolsó példa. Mint az előbb mondtuk, a Képes Krónika a honfoglalás kori vezérekről „kapitányok”-ként beszél. Anonymus „vezérek”-nek nevezi őket, és megjegyzi róluk, hogy „fejedelmi személyek”. Felmerül tehát a kérdés: mi lehetett az elnevezésük az ősgesztában? Hogy a pogány kori magyar törzsfők valóban fejedelmek voltak, s így Anonymus megjegyzése az ősi hagyományból való, azt Bíborbanszületett Konstantin műve igazolja. A 948 körül Konstantinápolyban járt magyar követségtől nyert hiteles értesülés alapján áll ott, hogy a magyar „törzsek fejei is mind fejedelmek”. Az sem lehet kétséges immár, hogy fejedelem voltuk hagyományát csakis az ősgeszta tarthatta fenn, abban tehát honfoglaló „fejedelmek”-ről volt szó. A pogány kori berendezkedés említésétől irtózó mű, az ellenősgeszta tette őket seregvezetőkké, pusztán katonai kötelékek parancsnokaivá. Anonymus pedig, mivel a már említett okból óvatosan kellett eljárnia, és fejedelmekről szólva arra is gondolnia kellett, hogy dinasztikus érdeket sérthet – ha írása alapján például egy Csák-nembeli előkelő (Szabolcs vezér leszármazottja) vagy egy Kaplony-nemzetségből való (Kend kende ivadéka) azt hangoztathatná: ő is egy egykori magyar fejedelem utóda-; ezt a kényes címet a „vezérek” elnevezéssel kerülte meg, s mintegy a hátsó ajtón lopta be annak eredeti értelmét, a „fejedelmi személyek” utalással. Példáink felfedtek néhányat a két ősforrást megkülönböztető jegyekből, az egyesített krónika karakteréről és Anonymus gyakorlatáról is sikerült valamit megtudnunk. Elsősorban azonban arról nyerhettünk benyomást, miként tájékozódhatunk az ellentmondó motívumok között, mint válik be nyomozói módszerünk. Két ősgeszta volt, s így nekünk mindkettőt rekonstruálnunk kell, ami megkönnyíti dolgunkat, mivel a két ősforrás jól elválasztható



különbözőségével kölcsönösen segíti egymás meghatározását. Az újjáélesztés azonban csak a két mű tartalmaira, bekezdésről bekezdésre nyomon követhető mondanivalóira korlátozódhat. Tartalmuk, szellemük és szerkezetük felidézhető. Hangulatuk is. Pontos szövegük, stílusuk azonban többé nem támasztható fel. Latinul írt szövegeiket jóval későbbi krónikák nyilván nem is szó szerinti továbbadásában és csak fordításban közvetíthetjük. Némely részleteket – Anonymus túldíszített textusát például csaknem mindig egyszerűsítenünk, tömörítenünk kell. (Ehhez járul még az, hogy bizonyosan voltak olyan szövegrészek, amelyeknek nyomuk sem maradt.) Az elveszettet sohasem lehet teljesen visszanyerni. Minden rekonstrukciónak tulajdonsága, hogy azonos is az eredetivel, meg nem is. Pompei hamuesőjének elégett áldozatait a lávában maradt űr kitöltésével rekonstruálni lehetett, ám csak az alakjukat, nem a testüket magát. – De hát mikor, miért, hogyan jött volna létre ilyen ősgeszta, olyan ellenősgeszta, amolyan egyesített krónika? A „H”-ban ezt nyomozva az őskrónikák története mellékesen vetődött fel5, most pedig elkövetkező operációink vezérfonala lesz. Igaza van nyomozótársamnak, erősen alá kell támasztanunk, reálissá és megalapozottá kell tennünk feltevésünket, hogy „tényállásnak” tekinthessük, nyomozásunk megbízható kiindulópontja legyen. Hiszen könyvünk műfaját ezúttal is úgy határozzuk meg: „egy magánnyomozás jegyzőkönyve”.
AZ ÚJ REND KEZDETEI (TÉNYÁLLÁS I.)
1. Kultúrtörténeti tapasztalat, hogy az állam létrejötte, az írásbeliség kezdete idején írásba foglalják az ősi szájhagyománynak azt a részét, amely nem sérti az új társadalmi rend érdekeit. Egy nép vagy vezető rétegének identitásigénye fejeződik ki ebben. Nem mindenütt, nem azonnal s nem is csupán önmagában, egyéb érdekek híján ható törvényszerűség ez. Nálunk érvényesült; írásban fennmaradt pogány kori mondák jelzik, hogy az ősgeszta vállalta ezt a feladatot. De aligha a magyar kora feudális állam létrejöttével egyidejűleg. Szent István uralkodása alatt teremtődött ugyan irodalom (kormányzásbölcseleti mű – az Intelmek –, törvénykönyv, Gellért püspök teológiai művei), a pogány múlt felemlegetése azonban az új rend számára veszélyt hordozott magában. 2. Az új rend csak részben nyilvánult meg a kereszténység felvételében,



amit leginkább szokás emlegetni. A „kereszténység felvétele” egyáltalán nem fejezi ki a lényeget, hiszen ez a hit már jó ideje jelen volt az országban (itt talált keresztény szlávok, avarok, onogurok, a kalandozások során behurcolt nyugati és déli keresztények, de még a honfoglalóknak a krími térítő püspökség erőfeszítéseinek eredményeként megtért némely csoportjai révén is), és vagy fél évszázad óta bizánci kezdeményezésre tudatos térítés folyt a görög rítus jegyében, ha nem is átfogó szervezettséggel. Az új hitre térés belső feltételei szintén megértek, hiszen a magyarság tudatvilágában már a keleti pusztákon átalakulás indult meg, s az anyagi és szellemi fejlődés meg a fejlett kultúrákkal (Bizánc, arab világ, frankok, Itália) való érintkezés hatására jelentkező új tudattartalmak és az ősközösségből örökölt tudati elemek között mind nagyobb feszültség keletkezett.6 3. Az osztálytársadalom kibontakozása sem elsősorban jelentette az István kori új rendet. A magyar nemzetségi társadalom is már rég kettészakadt bőkre és ínekre; a nép tagjainak szabadsága, egyenjogúsága a honfoglalás előtt se volt teljes, a honfoglalás óta pedig mind szűkebbre szorult a vezető rétegbeliek egyre növekvő hatalma és a magántulajdon terjeszkedése folytán. E megállíthatatlan folyamat következményeképpen a törzsszövetség megszűnésével az állam valószínűleg már a pogány kor végén, Taksony fejedelemsége idején kialakult, egyrészt a fejedelem, másrészt a vezető rétegbeliek fegyveres kíséreteinek erőszakszervezetére támaszkodva. Ez pedig eleve több belső hatalmi terület kialakulásának veszélyét hordozta magában. A korai államot a szomszédaitól való fenyegetettség tartotta össze, valamint – de már csak ideig-óráig – a leghatalmasabbak és a legelőkelőbbek közötti rokoni szálak számítottak kohéziós erőnek. A pogány kori államalakulat közel fél évszázados létezésekor azt látjuk, hogy legalább hárman a fejedelemével vetekvő hatalomra tettek szert: a) Koppány, Somogyország ura, Tormás Árpád-házi herceg ivadéka, Árpád elsőszülött fiának leszármazottja; b) az erdélyi Gyula; c) Ajtony, a Maros mente és Dél-Erdély feje. Valamennyien keresztények, és valamennyien a görög rítus szerint. Az első kettő már két vagy három nemzedék óta, bizánci térítés nyomán, a harmadik nemrégen, bolgár kapcsolatai révén lett keresztény. Keresztény voltuk nemcsak hitbeli hovatartozásuk miatt lényeges, legalább annyira vagyont és hatalmat gyarapító összeköttetéseik és neveltetésük művelődési lehetőségei szempontjából. Nyilván már Géza fejedelem is arra kényszerült, hogy elismerje őket legalábbis tartományuraknak. Uralma fenntartásához Taksony tekintélyi többlete is alighanem „örsúri” méltóságából származó táltosfejedelmi voltában rejlett.7 A nép többsége még mindig a pogány szellemekkel szövetségben álló fejedelmet tisztelte és félte benne. Úgy látszik azonban, még saját másodszülött fia is



felvette a görög rítusú keresztséget, nyilván házassággal szerzett külföldi fejedelmi rokonságának befolyására, mint a Taksony e fiának ágán használt, a görög kereszténységben közkedvelt Mihály, Vazul (Vaszili) és László (Vladiszláv) nevek sejtetik. Győrffy György szerint Mihály talán Sámuel bolgár cár lányát vette feleségül. 4. Taksony elsőszülöttje és utóda, Géza is táltosfejedelemként kezdi, de belátja, hogy elszigetelődött helyezetéből ki kell törnie, és hogy országának jövőjét is csak a Nyugat felé való közeledés, az Európába való beilleszkedés révén keresheti (quedlinburgi béke). Ő az első a magyar nagyurak közül, aki a nyugati kapcsolatok érdekében a római rítusú kereszténységre tér. Közben – a kazár állam története is mutat erre példát – egy ideig még megmarad a nép táltosfejedelmének is („két istent szolgál”). De mert a régi hiedelmek egyre jobban kopnak, s mert a „tartományurak” a népnek egyre nagyobb tömegei felett gyakorolnak mind feltétlenebb hatalmat, s azért is, mert a nyugati harcos egyház aligha tűrheti hitbeli kettősségét, döntő lépésre szánja el magát. Örsúri tisztét leteszi, illetve egy hívére ruházza át (Örsúr-nemzetség), és a római rítusú kereszténységnek országában való elterjesztését tűzi ki céljául, amihez a Nyugat nemcsak papokat bocsát rendelkezésére, hanem fegyveres szolgáik élén beköltöző, harcedzett, hitterjesztő elszántságú lovagokat is. Kíséretén s a fejedelmi családhoz mindvégig hű kabarokon kívül ez utóbbiakra, valamint a görögkeletieknél sokkal mozgékonyabb katolikus egyházi szervezésre támaszkodva erősíti meg hatalmát belső vetélytársaival szemben, és saját hatalmi területén hozzáfog a feudális berendezkedés következetes felépítéséhez. Az új hitben és a feudális eszmék jegyében nevelt Istvánra (nemzetségbeli neve szerint: Vajkra) a vetélytársak végleges megtörése, az ország egyesítése és a feudális államrendbe való – csakugyan egyedüli kiutat jelentő – belekényszerítése vár. 5. Egy emberöltővel az egyházszakadás előtt a kereszténység még elvileg egységes. István király nem tanúsít türelmetlenséget a görög rítusú egyházzal szemben, olykor támogatja is. A görög vagy a római egyházhoz tartozás az ő szemében sem a pogányság vagy a kereszténység kérdése, inkább a politikai orientációé. S ahol a különbség így vetődik fel, ott kérlelhetetlen. Idehaza a görög rítust követő nagyurakat majdhogynem a pogányok közé sorolja, teljességgel bizalmatlan irántuk. Nyilván nincs ínyére, hogy családi kapcsolataik, egyházuk révén déli és keleti hatalmak támogatására számíthatnak. Ezért, ha sikerül római rítusra téríteni őket, azon nyomban teljesen megváltozik irányukban. E magatartásának más oka is van. Az új rendet elfogadni nem akarók – hithez tartozásuktól függetlenül – a Taksony kori berendezkedést sírják vissza, s a tényleges, sőt a legmegrögzöttebb pogányok is az ő előkelő ellenfelei mögött állnak, mit sem törődve vele, hogy



azok görög rítusú keresztények. Az országban diadalmaskodó katolikus egyház az 1054-es egyházszakadás után kizárólag magának követeli a magyar nép megtérítésének érdemét; a jóval korábban megindult görögkeleti térítést, az innen eredő kereszténységet igyekszik elfelejteni. Amikor olyasmit olvasunk a krónikában vagy a legendákban, hogy a Bizáncban megkeresztelkedett és új hitéhez bizonyítottan hűséges Gyulának unokaöccse, a „kisebbik” Gyula „keresztény lenni átallott”, ez tulajdonképpen csupán azt jelenti, hogy a római rítusra nem akart áttérni, és amikor Géza feleségével (a Bizáncban megtért Gyula lányával) együtt felveszi a keresztséget, akkor valójában az történt, hogy pogány férjének megkeresztelkedésekor Sarolt a görög rítust a rómaira cserélte fel.8 E krónikai jelenség felismerése révén máris rendelkezésünkre áll egy évszám, amelynél korábban az ősgeszta nem keletkezhetett, ez a szkizma 1054-es dátuma. 6. Az igazán, a teljesen újat a feudális új rend szempontjából maga a „rend” jelentette. Az a rend, amely a királyt tekinti minden földtulajdon és minden jog birtoklása forrásának. Az a szigorú kötöttség, amely a királytól lefelé minden ember helyét pontosan megszabja, amely a szabad parasztokon kívül akiknek viszont védelmet nem nyújt – mindenkit alárendel valakinek vagy valaminek, a föld ősi birtoklóitól pedig azt követeli, hogy javaik egyharmadát adják a királynak, másik egyharmadát a várnak, vagyis a közigazgatást gyakorló ispánságnak, és eddigi földtulajdonuknak és az ott lakó alávetett népnek csupán harmadik harmadát tarthassák meg, azt is úgy, mint a király adományát. Az ellenkezésnek, ellenszegülésnek ez az igazi oka – nem pedig általában a kereszténység vagy a római rítusú kereszténység felvétele avagy a magántulajdon megszilárdulása. Ez az, ami húsába vág a társadalom jóformán minden rétegének. Viszont a feudalizmus, ha más módon is, nem hagyja érintetlenül a tartományurak országrészeit sem, az alsóbb rétegek itt is a réginél kiszolgáltatottabb helyzetbe kerülnek, esetleg rosszabba is, mint Géza vagy István fejedelmi körzetében. Elsősorban a tartományurak és előkelőik, a birtokokkal rendelkezők miatt kell véres erőszakot alkalmazni. Az ősi vezető réteg tagjainak többsége megpróbálja kivárni, hogyan alakulnak a dolgok: Koppány, majd Ajtony győzelmére számítanak. De aki nem hódol be időben és önként, az személyes szabadságán kívül mindenét elvesztve (elvben), a két kezük munkájára utalt közrendbeliek, szabad parasztok sorsára jut. Olyanok fosztatnak meg vagyonuktól és fényes születésüknek kijáró, előkelő helyzetüktől, akiknek elődeiről országszerte ismert, kedvelt regösénekek, hősi mondák szólnak, és olyanok is, akiknek családja keresztény templomokat alapított akkor, amikor Géza még pogány



volt. Aki pedig ősi jogaira hivatkozva egyenesen ellene szegül az új rendnek, az elveszti életét is. Az ősi vezető réteg hatalomból kiesett részének tagjait a továbbiakban nevezzük „régiek”-nek, ellentében a fejedelmi család feltétlen híveivel és a behódolókkal, akik a külföldről jött lovagokkal együtt most az „új” vezető réteget alkotják. Géza a „latin hitet” talán országszerte igyekszik terjeszteni, de az új rendre csak a saját hatalmi területén birtokló főembereket szorítja rá. A tartományurakkal még nem kockáztathatja meg a szembefordulást. A legtöbbjükhöz rokoni kötelék is fűzi, s ez visszatartja, mivel azok még szintén tisztelik benne a magasabb rangú és idősebb rokont. Az ő halála után azonban a szakadás e túlfeszített helyzetben végképp elkerülhetetlen.
NEHÉZ KIBONTAKOZÁS (TÉNYÁLLÁS II.)
1. Az új renddel szemben állók mennek át először támadásba. Géza halálakor Koppány a levirátus jogát szeretné érvényesíteni. Ősi szokás, hogy az elhunyt férj közeli férfi rokona vagy nemzetségének új feje feleségül veheti az özvegyet, s ezzel megszerzi a volt férj vagyona, hatalma feletti rendelkezést. Koppány tehát magának követeli Géza özvegyét, hogy megkaparinthassa az uralmat István elől. Annak a számára nincs is más kiút, mint hogy máris megvívjon a nagy hatalmú tartományúrral. Hívei és idegenből jött lovagjai segítségével, akiket a német Vencellin vezet, sikerül legyőznie a fél Dunántúl urát, s még a népét is szolgaságra veti. Koppányt vagy csak a tetemét – felnégyelik, és a részeket négy vár fokára tűzik. Három ezek közül a fejedelem hatalmi területén áll, a negyedik Erdélyben, a kisebbik Gyula országában. Ide István nyilván azért küldi el a véres csonkot, mert anyja, Sarolt, akinek Koppány a kezére áhítozott, a gyulacsalád lánya. Gyula, ha teljesíti a kitűzésre a parancsot, legilletékesebb rokonként az ő igazát tanúsítja, ha nem, háborúra szolgáltat ürügyet. De ha talán Gyula teljesítette is, másodjára őrá került a sor a leszámolásban, mert ezt kívánta az ország egységének, a római típusú kereszténységnek és a nyugati jellegű feudalizmusnak az érdeke. De erről később. A tartományurak közül Ajtony a legerősebb, leghatalmasabb. Vele csak akkor lehet végezni, amikor Bizánc megszorítja a vele szövetséges bolgárokat, tehát harmadikként. Tudomásunk szerint Ajtony nem állt rokonságban az Árpádokkal, de valami házassági kapcsolata mégis lehetett velük, hiszen



fóembere, hadvezére, Csanád, unokaöccse István királynak. De ha Doboka fia Csanád éppen Ajtonynak – Géza, majd István vetélytársának – volt a jobb keze, akkor ezt a két embert egyvalami köthette össze: ugyanaz, ami Csanádot elválasztotta nagybátyjától: a görög rítushoz tartozás. (Ajtony Marosvásáron görögkeleti kolostort alapított.) Csanádnak tehát fiágon vagy leányágon Mihály görög rítusú ágához kellett tartoznia. Koppány, majd Gyula végzetéből Csanád előre láthatta saját ura sorsát. De látta maga Ajtony is, és ha hihetünk a legenda elfogulatlanságában, nem bízott többé leendő ellenfele unokaöccsében, el is akarta tétetni láb alól. Csanád erről tudomást szerezve, Istvánhoz pártolt. A király először alighanem a legnagyobb gyanakvással fogadta, aztán meg egyenesen őrá bízta az Ajtony elleni háború vezetését; ki ismerhette volna jobban a Maros mente urának és seregének gyengéit? Hogy István egyszerre csak nem tartotta kockázatosnak ezt az elhatározást, annak megint csak egy dolog adhatja magyarázatát: „megkeresztelte Csanádot”, mint a legenda mondja: vagyis Csanád a római rítus felvételével bebizonyította készségét: vállalja az új rendet. Az új hadjáratnak az volt az ürügye, hogy Ajtony vámolja a királynak az ő „országán” át szállított sóját, pedig ezt Géza fejedelem idején bízvást ugyanúgy megtette. Ajtonyt leverik, és meg is ölik a csatában vagy talán utána. Magánnyomozásunk számára a „kisebbik” Gyula története a legfontosabb, ezért hagytuk utoljára. Detronizálásának – a krónikák és a legendák szerinti magyarázata nemcsak az, amit ilyen formában István még aligha hangoztatott, hogy tudniillik „keresztény lenni átallott”, arra is hivatkoznak: sokszor zaklatta a magyarországi magyarokat. De Gyula ekkor még ezt sem tehette. István, nem tudni, mire hivatkozva, sereggel ment ellene Erdélybe, Gyula pedig nem szállt szembe vele, behódolt. A krónika közli: „Szent István király elfogta Gyulát, feleségével és két fiával együtt, és átküldte őket Magyarországba”, s arról is hírt ad, hogy István megkereszteltette Gyulát és családját. Vagyis „országát” Gyula ugyan elvesztette, s családjával együtt valóban a Dunántúlra vitték, de itt minden bizonnyal megkaphatta az erdélyi javai egyharmadának megfelelő birtokokat és helyét az ország előkelői között. A Gellért nagy legendájában megőrzött Ajtony-monda szerint részt vett az Ajtony elleni hadjáratban is. A legenda azt állítja, hogy a győztes Csanád éppen Gyulával küldte István táborába a Maros mente urának levágott fejét. Gyula ott azt lódította: ő maga szerezte ezt a szomorú trófeát, s így a csata hősének hitték. A másnap érkező Csanád azonban leleplezte hazugságát. A valóságban az történhetett, hogy István az ő rítusára térített Gyulának is egy seregrészt bízott a kezére, de az reménykedve a Maros mente urának



győzelmében, a csatában nem mutatta magát. Az ütközetnek számára kedvezőtlen kimenetele után másvalamit tett, ami az alamusziság hírébe keverte. Thietmar ugyanis megírja, hogy Boleszló lengyel herceghez menekült, évek múltán pedig, amikor István király háborúba keveredett a lengyelekkel, egy lengyel kézre került magyar határvár parancsnokaként még harcolt is a magyar sereg ellen.9 A krónika állítása tehát Gyula zaklatásairól, amiért Erdélyből elhurcolták a Dunántúlra, olyan mondái tömörítése a valóságnak, amely az okozatból csinál okot. 2. Minket most tulajdonképpen az érdekel, mi történhetett ezek után Gyula vagyonával, családjának eddig még kitüntetett helyzetével, Magyarországon maradt fiaival, Bolyával és Bonyhával. Erre István király törvénye válaszol, amely szerint a) a király halálára összeesküvő, az országáruló és az idegen országba menekült javai a király birtokába jutnak, b) a király halálára összeesküvő és országáruló büntetése halál, de javai ártatlan gyermekeire szállnak, akiknek nem történhet bántódásuk.10 Ne kerülje el figyelmünket, hogy a második eset az idegen országba menekültre nem vonatkozik. A főemberek örökléséről rendelkező törvényből tehát az derül ki, hogy e korban a legnagyobb bűnhődés a vagyon elvesztése, s elvben még főbűnök esetében is ez a legsúlyosabb megtorlás. Ezért az ártatlan gyermekeket nem szabad vagyonelkobzással sújtani, öröklésük érdekében a bűn megtorlása „csak” halálos ítélet. Az idegen országba menekültre azonban – természetesen – ezt nem lehet alkalmazni, viszont élőtől sem lehet örökölni, így ebben az esetben a vagyonvesztés a gyermekekre is kiterjed. A krónika egyik helyéből kiderül, hogy István csakugyan elvette Gyula vagyonát, mert az áll ott: kincseinek egy részét a székesfehérvári bazilikának adta. Bolya és Bonyha tehát nem részesültek apjuk javaiból, így előkelő helyzetüket, nemességüket is el kellett veszteniük. Elvileg közrendűekké lettek, más szóval: nemtelenné; társadalmilag a szabad parasztok szintjére süllyedtek. E „hivatalos” helyzetük ellenére számos vezető ember és az ország népe előtt oly nagy maradt a tekintélyük, hogy Péter király idején egy, az egész országra kiterjedő – és kínhaláluk után győztes – összeesküvésnek lehettek vezérei. 3. István király következetesen, kemény kézzel vitte tovább s fejezte be azt, amit Géza fejedelem – a krónika szerint nem kevésbé kemény kézzel elkezdett. S amit – tegyük hozzá – az ország jövőjének érdekében mindenáron meg is kellett tennie. Uralma alatt a keresztény feudális állam hatalma kiterjedt az ország egész területére. Működött az ispáni szervezet, az egyház hierarchiája, és szilárd volt a király uralma, jól megtámasztva az új hit erkölcsi ereje, a királyi birtokok hozama és a ruszokból, németekből és olaszokból álló



királyi sereg fegyverei által. De ebben a még meg nem szokott, múlt nélküli, kényszerekkel átitatott berendezkedésben a királyon és a püspökökön kívül tekintélyt még kinekkinek csak hivatala adhatott. Változatlan személyes tekintélyük – mint Bolya és Bonyha esetében is láthatjuk – azoknak volt, akiknek egyedül ez maradt meg az ősi arisztokrácia és a köznép által is dicsőségesnek tekintett és visszavágyott múltból, tehát a „régiek”-nek. Mit sem változtatott ezen, hogy birtokukat, hatalmukat vesztett, úgyszólván paraszti sorba taszított emberek lettek. Nyilván az „újak” közé tartozó közeli rokonaik birtokain húzódtak meg, s azok vezetésében segítettek. Sőt e helyzetük miatt a nép elfelejtette, hogy tegnap még fokozni igyekeztek alávetettségét, és őket tekintette „mindigvolt”, „természetadta” urainak. Tőlük várt fordulatot még a kényszerből behódolt főemberek, az „újak” tekintélyes része is. István király tudta, hogy alkotásának látszólag erős épülete a hagyományok szívós gyökérzetével sűrűn behálózott talajon áll, s hogy ezek a sűrű, kemény és vastag gyökerek áttörhetik az alapzatot. Ezért nem lehettek a legkevésbé sem kedvesek az ő szemében az ősi múlt legszebb emlékei sem. Ezért kerülhetett csak jóval István után sor arra, hogy az ősgeszta megszülessen. 4. 1030 táján az új rend helyzete megnyugtatónak látszik, legalábbis jól meg van támasztva. A királyi sereg élén ekkor István fia és kiszemelt trónörököse, Imre herceg áll. Hitében szilárd ifjú, nyilván az élet és a kormányzás világi dolgaiban is jártas, mindenesetre egy későbbi szenttől kevéssé várhatóan, vadkanvadászaton fogja életét veszteni. (Amikor is feltűnik az országban Orseolo Péter, a nemrég hatalmát vesztett velencei dózse fia, nyugati műveltségű, a német császári udvarba bejáratos férfi. Egyébként unokaöccse a királynak: István nénjének gyermeke, vagyis Géza fejedelem unokája. Ráadásul nőtestvérének házassága folytán a bajor származású Gizella királynénak is rokona. Kiválóan alkalmasnak látszik arra Imre elhalálozása után, hogy a királyi sereg élén ő váltsa fel a herceget, és még többre is.) Ugyancsak megbízható rokoni kezekben van a király udvartartása, amelynek vezetéséhez az együttesen derekas, országrész nagyságú királyi birtokok irányítása szintén odatartozik, márpedig ez a királyi hatalom egyik fő gazdasági alapja. A „nádorispán” – ez a tisztség ekkor még udvarispánt jelent – Aba Sámuel, kabar főember. A krónika szerint István nőtestvérének férje, a király sógora, Györffy szerint viszont István nénjének a fia, tehát Géza fejedelem unokája. Aba Sámuel a kabar néprész nagyura lehet, ha apja vagy éppenséggel ő maga beházasodhatott a királyi házba. A krónika elmondja, István ekkor egyenesen azon gondolkodik, hogy koronáját letéve kolostorba vonul. Öregember lévén érthető, ha most már



elsősorban lelki üdvével szeretne törődni, elég világi vétke gyülemlett fel ahhoz, hogy bűnbocsánat kieszközlésére fordítsa utolsó esztendeit. Az is valószínű, hogy a bolgárok kereszténységre térítőjének, Borisz kánnak a példájára gondol, aki öregkorában kolostorba vonulva, államának ügyein rajta tartotta szemét, s amikor szükség volt rá, bele tudott avatkozni az ország, a trón sorsába, méghozzá igen keményen. Felmerülhet még, hogy István ekkor már – uralkodásának negyedik évtizede közelében járva – aligha akarhat olyan megrázkódtatást, amely akkor következhet be, ha ellenfeleit Koppány levirátusi akciójához hasonlóan most még egy ősi szokás alkalmazására készteti. A kazár kultúrkörben ugyanis, ahonnan a nép a Kárpát-medencébe költözött, a kiöregedett, súlyosan beteg, csatát vesztett vagy negyven esztendeje uralkodó fejedelemről azt tartották: meggyengült uralkodói varázsereje, a nép jósorsát immár nem képes szavatolni, s ezért „szent halállal” átsegítve őt a túlvilágra, uralmát átadták utódának. 5. Nem volt azonban ideje rá, hogy ezt megelőzze. 1031-ben Imre herceget halálos baleset kiragadta az élők sorából, s ez a váratlan eset felborítja a vajúdó társadalom kényes egyensúlyát. Az utódlás ezzel a király Mihály nagybátyjának ágán való unokatestvérére, Vazulra vár, a görög rítusú ág tagjára, akit az új rend minden ellenzője vezérének, leendő igazi urának tekint. Óriási csapás ez István király elképzeléseire, szó sem lehet róla, hogy félrevonuljon. A merénylet kétségtelenül megtörtént. István kis legendája is tud róla, az Altaichi Évkönyvek összeesküvésről beszél. István leveri a megmozdulást, Vazult megfosztja szeme világától és hallásától, s ezzel alkalmatlanná teszi a trónra, három fiát pedig száműzi az országból. A hercegek trónra való jogosultságát is sommásan kétségbe vonják azzal a váddal, hogy „nem származtak igaz házasságból”, s így nemességük csak anyjuk Tátonynemzetségétől való, értsd: nem az Árpádoktól. E korban valóban elterjedt szokás volt még a magyar keresztények között, hogy csak hagyományos (az ősi, pogány szokás szerinti) esküvőt tartottak, így aztán a trón betöltésére képes fiági leszármazott hiányában István Orseolo Pétert – mint Árpád házának leányági ivadékát – jelölhette ki örököséül. Aggodalmai ugyan nem voltak alaptalanok, de e lépésével féltett új rendjét nemhogy megerősítette volna, egy évtized viharait zúdította rá. Amíg él, további éveken át, még semmi sem rezdül. A puszta léte, tekintélye, személyisége csendet parancsol. 1038-ban hunyja le a szemét, Orseolo Péter l. Péterként ekkor lép trónra. S megint olyan kiélezett a helyzet, mint Géza fejedelem halálakor. De most az ellentét sokkal bonyolultabb. Akkor az új fejedelem és a



vetélytárs tartományurak szembenállása mögött a régi rend és a keresztény feudalizmus ellentéte húzódott meg. Most a feudalizmusellenesség a nép mélyrétegeiben lappang, s ennek nyomása emeli, támogatja a régi vezető réteg hatalomból kiesett tagjait, akiket pedig valójában egyre kevésbé érdekel a múlthoz való visszatérés, mindinkább a jelenlegi feudális uralkodó osztályba szeretnék magukat visszavívni.
AZ ÖSGESZTA SZÜKSÉGES LESZ (TÉNYÁLLÁS III.)
Még a múlt században Toldy Ferenc vetette fel, hogy a legelső krónika I. Endre idejében jöhetett létre. Azóta több kitűnő tudósunk helyezkedett ugyanerre az álláspontra. Egyéb érvek mellett e kutatók – legutóbb Horváth János – a krónika egyik részletét, az úgynevezett királykronológiát tekintették bizonyító erejűnek. A krónika e helyén arról van szó, mennyi idő telt el István király halálától I. Endre uralkodásának első évéig, és hogy hány évig uralkodtak a közbenső királyok. Olyan összefoglaló időrendi áttekintésnek tetszik ez, amelynek egy krónikás mű befejezésében volna a helye. Vagyis arra lehet következtetni belőle, hogy a magyarok történetét előadó legelső krónika (az ősgeszta) Endre király uralkodásának első évével zárult; ami utána olvasható, az már a rákövetkező krónikások munkája. Láttuk, István király kora semmiképpen sem volt alkalmas ősi hagyományok írásba foglalására. Olyan korszaknak kell eljönnie, amikor az uralkodó osztálynak 1. nem feltétlen érdeke ellenére való a hagyományok egy részének átmentése, 2. valami okból fontos is, hogy bizonyos hagyományokat írásban rögzítsenek. E körülmények Péter uralomra lépte után kezdtek formálódni, s majd meglátjuk, vajon Endre idejére értek-e meg. 1. István király halálával a hatalom főpillére dőlt ki. Péter idegen volt, mindössze hat esztendeje élt itt. Nyilván fülébe jutott annak hánytorgatása, hogy hamis módon került uralomra, s ez is bizalmatlanná és türelmetlenné tette a magyarokkal szemben. A krónika szerint az országot „ádáz törvényekkel és adókkal sújtotta” – a feudális átalakulást akarhatta siettetni velük, de idegen létére nem érzékelte eléggé a magyar viszonyok által megszabott határt. Nyilván főembereinek gárdája, az „újak” sem akarták e törvényeit végrehajtani, s ezért helyezett számára megbízható németeket és olaszokat fontos, köztük ispáni tisztségekbe, és új püspököket is kinevezett. Mint a krónika mondja: „Magyarország nemeseit megvetette.” Uralkodásának



harmadik évében az új vezető réteg többsége, köztük egyházi személyiségek, elhatározták, hogy megszabadulnak tőle. Már ekkor felmerülhetett a trón jogos örököseinek, Vazul száműzetésben lévő fiainak visszahívása, hiszen a Péter elleni felkeléskor elsőnek Vazul megkínzóin álltak kegyetlen bosszút. Ám az újak többsége alighanem veszélyesnek tartotta István emlékének ilyen nyílt megsértését, s e keresztény urak szemében még mindig kétséges lehetett, vajon Vazul fiai valóban Árpádházi hercegeknek tekinthetők-e az új hit szellemében, így aztán egyedül lehetséges kompromisszumként választották meg István rokonát, hívét, bizalmas főemberét, Aba Sámuelt. A kétarcú krónika egy helyütt azt mondja: gondosan kutatták az erre alkalmas embert, és így emelték István sógorát királlyá, másik helyén meg azt: választottak maguk közül egy ispánt, Aba nevezetűt, azt tették királlyá. Nem vitás: az egyik fogalmazás az egyik, a másik a másik ősforrásból való. Nem lévén kéznél fiági leszármazott, Aba Sámuel a szeniorátus alapján lett Péter utóda, s tudva, hogy ennek megfelelően úgysem örökölhetik tőle a trónt saját utódai, uralkodásával a jogos fiági utód Vazul-fiak hazatérését igyekezett előkészíteni. A krónika ugyanis megnevezve Viskét, Tojszlánt és Peszlit, mint Aba király elképzeléseinek végrehajtóit, azt mondja róluk: „nemzetük szabadságát keresték, és hívséggel törekedtek arra, hogy az országot visszaszerezzék a királyi magnak”. A „nemzet” itt a számon tartott, vagyis előkelő nemekből eredők összességét jelenti, amelynek ezek szerint a szabadságát kellett keresni, s ezzel az ősforrás alighanem a régiek problémájára céloz, a mondat másik fele pedig nyíltan utal a Vazul-fiak rehabilitálására. 2. Az elűzött Péter azonnal Henrik császárhoz futott, felajánlotta neki Magyarországot hűbérül, ha visszahelyezi trónjára. Aba Sámuelnak a császár első támadását sikerült kiállania, de az újak hamarosan már ővele is elégedetlenek voltak. „Megvetette az ország nemeseit”- mondják a krónikában most őróla is. De mi már értjük: az egyik ősforrás Pétert vádolta ezzel, az ellentétes szemléletű meg Péter híveit idézi, akik ezt a vádat Aba Sámuel ellen fordították vissza azon a címen, hogy: „úgy ítélt: mindenki egyforma, az urak a szolgákkal; mindig a parasztokkal, nemtelenekkel tartott...”. A nemzetségi társadalomnak az az egyenlősége, amelynek újjáélesztési kísérletére gondoltak némelyek ebből a fogalmazásból, már Géza előtt sem létezett, sőt a honfoglalást is jóval rétegzettebb társadalom vitte véghez. Sámuel király monostort alapító keresztény, büszke nagyúr, és már csak István király iskolájából kikerülve is az új rend feltétlen híve: esze ágában sem lehetett ennyire visszafordítani az idők kerekét. Csak a vádaskodás általánosít; nem általában a parasztok, nemtelenek azok, akiknek a pártjára állt, hanem



bizonyos „parasztok”, „nemtelenek”, akik korántsem voltak mindig azok. Aba Sámuel Péter hívein kívül a császárral állt szemben, ez is sürgethette, hogy szabaduljon az alulról jövő nyomástól, rendezze a régieknek a nép többsége által támogatott ügyét. Különösen, hogy azok jó része már hajlandó volt alávetni magát az új rendnek, ha egykori birtokai harmadát visszakapja, és visszakerülhet az előkelők sorába. (Rehabilitálásuk különben hozzátartozott a Vazul-fiak visszatérésének előkészítéséhez, hiszen azoknak a régiek voltak legfőbb híveik.) Az újak legszélsőségesebb rétege azonban a régiek benyomulásában az új rend bástyáinak megbontását látta, attól tartott, hogy ez az első lépés visszafelé, amelyet gyorsan követnek majd a továbbiak, s ezért összesküvést szőtt az új király meggyilkolására. Amikor pedig ez keményen rajtaütött a lázongókon, aki csak közülük ép bőrrel tehette, visszafutott a Henrik császár udvarában tartózkodó Péterhez, és annál hangosabb vádaskodással igyekezett rávenni a császárt a nemrég maguk választotta Aba Sámuel elkergetésére. „Az esküszegést semmibe veszi...” Hogy miféle esküszegésről van szó, kiderül a mondat folytatásából: „...megveti a nemeseket, akik királlyá emelték maguk fölé.” Vagyis a visszapártoltak szerint nem őket részesíti előnyben, akik királlyá tették, holott koronázásakor Aba Sámuel nyilván esküt tett a nemesek jogának megvédelmezésére, ami várható is Péter idegenpártoló politikájának felváltásakor. Csakhogy a király a régieket szintén nemeseknek tekinti, s a vádból: „nemtelen parasztokkal lakomázik, lovagol és társalog mindszüntelen”, az is kiderül: a régiek legelőkelőbbjeit visszafogadta udvarába. Éppen ez keserítheti el az újak még szélesebb rétegét, olyanokat, akik Gézától vagy Istvántól szolgálataik jutalmaként a most visszafogadottak birtokaiból is részesültek, és mindazokat, akiknek nincs ínyére, hogy ilyen tekintélyes új versenytársakkal kelljen osztozniuk a hatalomban. A Henrik császár hadaival vívott ménfői csatát az dönti el a németek javára, hogy a magyar nemesek egy része ütközet közben átáll az ellenséghez. Ha Sámuel király általában a parasztokkal, a nemtelenekkel, a szolgákkal tartott volna, akkor nem hű és hűtlen nemesek harcolnak az oldalán, hanem az alávettetésből általa szabadultak élethalálharcra elszánt tömegei. 3. A megvert és utána orvul meggyilkolt Aba Sámuel ügye nem vész el akkor sem, amikor Henrik császár Pétert hűbéreseként visszahelyezi a trónra. A „királyi mag”, a Vazul-fiak hazahívására és Péter újabb elűzésére esküszik össze a krónika tanúsága szerint Viska, Aba Sámuel politikájának említett fő intézője, továbbá Bolya és Bonyha, akiknek megnevezése most igazolja is, kik voltak a megölt király dédelgetett „nemtelen parasztjai”, lám, például Gyula két fia, a pogány korszakbeli „második fejedelem” leszármazottai. Mögöttük pedig kétségtelenül ott áll a régi vezető réteg meg mindenki, akit csak annak



befolyása, tekintélye mozgósítani tud. Amikor ezt a mozgalmat is elárulják, és fő vezetőit Péter kivégezteti, a régiek végső eszközként a néptömegeket állítják csatasorba, szabadjára engedve még a pogányság visszaállítására áhító szenvedélyeket is. A kirobbanó lázadás elsöpri Pétert, ispánokat, püspököket gyilkol, templomokat, kolostorokat rombol le, úgy tetszik, az új rend egész épülete belerendül. 4. A három Vazul-fiú – ahogy a krónika elsorolja: Endre, Béla és Levente közül Endre és Levente érkezik haza a felkelők hívására. Jaroszlav kijevi nagyfejedelemnek, Endre apósának egyik serege van velük. A krónika két elejtett megjegyzése Leventéről: 1. Együgyűen átengedte a koronát Endrének, 2. „ha tovább élt volna, és hatalmat nyer az országon, kétségtelenül egész Magyarországot megrontja a pogány bálványozással”. A legidősebb testvér s így a trónkövetelő tehát nem Endre, hanem Levente volt. Csakhogy Levente megérkezve, a pogánykodó népmozgalom élére állt. Ezt a tényt akarta elsinkófálni az egyesített krónika, amikor az ősforrásokkal szemben „Endre, Béla és Leventét” írt a testvérek valóságos életkori és rangbeli sorrendje, a Levente, Endre és Béla helyett. Endre későbbi melléknevei: „Fehér” és „Katolikus”. A „fehér” az ősi szent fém, az ezüst színe, helyneveknél vezéri központot, elnevezésben a legelőkelőbbet jelenti. Itt nyilván azt, hogy utóbb Levente helyett őt tekintették István király trónján igazi utódnak, mert a keresztény államot állította helyre. A „katolikus” jelző egyértelmű: hű maradt hitéhez. A krónika következetes kétarcúságával néhány szövegrész mégis azzal vádolja, hogy hazatérésükkor Leventével együtt ő is jóváhagyta a pogánykodást, mert különben a nép nem harcolt volna értük Péter király ellen. A vádból sokat elvesz Levente elsőszülött volta. A tényleges trónkövetelővel Endre csak leendő trónörökösként jött haza (Béla meg távol maradt, mert mint legifjabbnak, végleg nem lehetett szerepe). Nem az ő parancsait lesték, Levente volt az uralomra hivatott. Amikor Gellért püspököt és egyházfői kíséretét megrohanják és lemészárolják a pogánykodó magyarok, az egyik püspököt ő maga menti ki a kezükből, majd 1047-ben a három megmaradt püspökkel megkoronáztatja magát, utána elrendeli, hogy fejvesztés terhe alatt mindenki térjen vissza a kereszténységre. Abból, hogy Levente átengedte neki a koronát, arra következtethetünk: Endre kezdettől fogva a keresztény feudális állam megmentésére törekedett Levente formátlan pogány rendszerével szemben, s bátyja végül kénytelen volt elismerni irányzatának felülkerekedését. Hogy békésen vagy összeütközés után-e? A krónikából csak azt tudni, hogy Levente meghalt, és éppen ekkor. 5. De hát beszélhetünk-e arról, hogy a hazatért trónkövetelő, Levente, miután a felkelők Pétert megvakítva alkalmatlanná tették az uralkodásra, ha



ideig-óráig is, elfoglalta – éspedig pogány fejedelemként – annak helyét? A legrégibb krónika végének gyanított krónikarészlet, az említett királykronológia szerint Péter uralkodásának két szakasza együtt öt és fél esztendeig tartott, Aba Sámuel pedig három évig volt hatalmon. Ez nyolc és fél év. Mégis azt állítja: „István király halála óta tizenegy esztendő és négy hónap telt el András (értsd: Endre) király uralkodásának első évéig.” Kutatóink felvetették annak valószínűségét, hogy a krónikában a római számú IX-et írták el XI-nek. De ha István király elhunytától kilenc évről és négy hónapról van szó, és a közben levők nyolc és fél évig ültek a trónon, akkor Endre uralma előtt tíz hónapig interregnumnak kellett lennie. Péternek a trónról való eltávolítása és Endre trónra lépte messze nem esett egybe, több hónapi űr tátongott közte. Ha azonban hónapokon át anarchia uralkodik, a hűbéresét, Pétert megbosszulni akaró német császárnak csekély erőfeszítéssel ölébe hullhatna a zűrzavarba süllyedt Magyarország, de még egy csapatot se küld, hogy kipuhatolja az ellenállást. Aligha volt interregnum, olyan uralom inkább, amelyet a keresztény krónika átallott emlegetni, de fogalmazásával azért érezteti: Levente próbált az ország felett hatalmat nyerni. Az se hihető, hogy az öldöklő, romboló népmozgalomnak megkoronáztatása után Endre egyetlen rendelettel véget vethetett volna. Hacsak a helyzet közben nem ért meg politikailag. Az utóbbi történhetett. Levente több hónapos pogány fejedelemkedése alatt a helyzet kiforrott. A legidősebb herceg kísérlete kudarcra volt ítélve. A több mint fél évszázaddal azelőtti pogány intézményeket már nem lehetett feltámasztani, egy sem volt köztük, amely az új rend jól szervezett és hatékony, még a zűrzavarban is többé-kevésbé működő intézményeinek bármelyikét felválthatta volna. Leventének a legszélsőségesebb elemekre alapozott uralma csak addig tarthatta itt-ott helyileg magát, amíg az uralkodó osztály különböző érdekű csoportjai nem kötöttek egymással kompromisszumot. A kiegyezés azonban nem lehetett könnyű. A Géza-István kori új vezető rétegnek – köztük a betelepült idegen lovagok elmagyarosodott utódainak – a legelszántabb elemei, Aba Sámuel elárulói, a Péterhez visszaszegődöttek tarthattak Endre és a régiek bosszújától. A régiek attól, hogy az előbbiek a hatalmát visszanyerő egyházzal szövetkezve ismét letaszítják őket, a felkelésben betöltött szerepüket is felhasználva ellenük. Az egyháznak számításba kellett vennie: ha a régiek kaparintják meg a világi hatalmat, a kereszténység puszta megvédése ellenében alaposan megnyirbálják István király művét, s az egyházat másodrendű szerepre kárhoztatják. Endrét viszont az aggaszthatta, hogy ha Istvánt továbbra is csalhatatlannak tekintik, nem vonják-e kétségbe az ő Árpádtól való származását s ezzel jogát a koronához. S



nem kéri-e majd az egyház – Péter hűbéres voltát felhasználva – a német császártól, hogy az ország élére ő állítson királyt? De a helyzet urai ezekben a hónapokban mégis a régiek, akik már elfogadják a római rítusú keresztény államot, ha nem is istváni, inkább az Aba Sámuel által képviselt, engedékenyebb formában. A régi és az új vezető réteg, az egyház és a király megegyeznek abban, hogy a hatalom gyakorlásában mindannyian részt vesznek, és egyik fél sem torolja meg a másik féltől elszenvedett sérelmeit. A régiek azok, akik az alku ellenében le tudják csillapítani az István ideje óta csakis őbennük bízó tömegeket. Ami most meg is történik, és ez az a pillanat, amikor Levente néhány, erdő mélyéből előbújt táltoson és nagyszájú vitézkedőn kívül többé nem támaszkodhat senkire. 6. Az új rend ezzel lényegében helyreállt. Valami más rendült meg sokkalta inkább. A bizalom. Az uralkodó osztály minden rétege ugyanannak a sokknak a hatása alatt áll. Alig két nemzedék élete folyamán elévülhetetlennek látszó szokások, érdemek, jussok dőltek meg, s nem is csak egy irányban. Az ősi családok szerzett joga, a keresztény egyházé, az új renddel közösséget vállalt új vezető rétegbelieké, a keresztény térítést támogató beköltözött lovagoké. A trónutódlás ősi rendjét szintén sérelem érte, de még a megkoronázott és felkent király érinthetetlenségének teóriáját is. A vezető réteg különböző csoportjai nem bíznak egymásban (a nép csak ezután fog csalódni). Sem a régi, sem az új erkölcs – ki tudja, a másik szemében melyik érvényes – nem szavatolhatja eléggé a kölcsönös fogadalmak betartását. Mindehhez hozzájárul a félelem a német császár bosszútámadásától, amely ismét szembeállíthatja Endre és a régiek szövetségét az egyház és az újak összefogásával. A még mindig ingatag helyzetben Endre király trónörököséül hazahívja Béla öccsét, a lengyel király vejét, elsősorban az ország védelmének megerősítése érdekében. „Örvendezett nagy örvendezéssel – mondja a krónika, ecsetelve, mit érzett Endre annak megérkezésekor –, minthogy öccsének ereje is támogatta.” Béla lengyel sereget hozott magával. A szerzett jogok értékvesztésének e válságából kiutat kellett találni. Az egyház kezdettől fogva ismerte a módját nyert jogai megörökítésének, a számára történő adományozásokat írásba foglaltatta. István is élt az írás maradandóságával, törvényeit, fiának szóló intelmeit leíratta. De hát ennyi előkelő jogait mind külön-külön írásba önteni? Számtalan okirat helyett erre egyetlen terjedelmesebb írott mű tetszhetett a legalkalmasabbnak: a magyarok történetének megörökítése egy, a főemberek által jóváhagyott, király és egyház szentesítette krónikai műben, ahogy ekkor nevezték: gesztában. Megörökíteni – tartozzanak bár utódaik a régiek vagy az újak táborába – az ősök tetteit, honfoglalási érdemeikért nyertnek tudott első foglalású birtokaikat, mégpedig a feudális rend által meghagyott formában, valamint a



Géza-István korában beköltözött lovagok érdemeit és értük jutalmul kapott birtokaikat, a római rítusú kereszténység és egyház egyedülvalóságát s az új király és ágának trónhoz való feltétlen jogát. I. Endre korában az ősgeszta létrejötte immár nemcsak lehetséges, hanem égetően szükséges is. A belső béke megszilárdításának érdeke fűződik hozzá. Aligha kétséges, hogy eredetileg valóban I. Endre uralkodásának kezdetéig kívánták elmondani benne az eseményeket, s olyan szellemben, amilyent az e pillanatban legnagyobb erő, az ősi jogaikat – bár korlátozottan – ismét érvényre juttató régiek saját hagyományaikhoz fűződő érdeke és megerősödött öntudata diktált. Az ősgeszta Endre korában tehát megszülethetett. De kérdés, hogy valóban meg is született-e?
KRÓNIKA KRÓNIKÁT KÖVET (A TÉNYÁLLÁS BEFEJEZÉSE)
1. A legelső krónikai művet az egyház nyelvén, latinul, az egyház bizonyos alapvető követelményeinek megfelelően és minden érdekelt csoportot kielégítő módon létrehozni, nagy körültekintést, bőséges előmunkálatokat, sok megvitatást, egyezkedést igényelt. Tanulmányozni kellett az egyházi irodalmat, találni a magyar honfoglalásról és a kalandozásokról szóló nyugati évkönyvet, átnézni a magyarországi kolostorok bizonyos évszámokra vonatkozó feljegyzéseit. Összegyűjteni, kiválogatni és keresztényi módon átdolgozni a közlésre szánt hagyományt tartalmazó mondákat, regösénekeket; számba venni az előkelő nemzetségek leszármazási és birtokadatait. E kutatómunka eredményeit valamiféle, az érdekelteket képviselő testület vizsgálhatta felül, ez dönthette el, hogy mi és milyen formában kerüljön bele a gesztába. Nagyobb vitáknál nyilván a királyhoz és az egyház fejéhez fordultak, s némely kérdésben talán ezek ketten is gyürkőztek egymással. Ám a pogánylázadásban megtépázott egyházzal szemben eleinte a világi főemberek és a király lehetett előnyben. Az anyag irodalmi feldolgozására is olyan egyházi férfiút választhattak, aki kiváló felkészültsége ellenére származása, családi összeköttetései és egyéni meggyőződése folytán a régiekkel vallott egy nézetet, akinek a szemében a hagyományok, sőt a pogány szokások emléke is elszakíthatatlan volt az ősök megbecsülésétől. 2. Hogy az Endre trónra lépte után hét évvel bekövetkezett egyházszakadás előtt az ősgeszta nem készült el, azt már tapasztaltuk. Előbb helyre kellett



állítani az országban a rendet, 1051-ben és 1052-ben kivédeni a német császár két súlyos és veszélyes hadjáratát. A védelemben nagy területen a felperzselt föld taktikáját alkalmazták, tehát ezután is volt bőven helyreállítani való. Mire ezek a gondok enyhültek, az időközben megerősödött egyház nyilván megszigorította cenzúráját. Majd 1058 körül az országot újabb súlyos belső ellentét osztotta meg, ezúttal Endre király és fivére, az ország egyharmadát kormányzó Béla herceg között. Habár közben – mint valószínű – az ősgeszta szerkesztési munkája erősen előrehaladt, sőt már a befejező királykronológia is készen állt, nem volt remény arra, hogy a világi és egyházi nagyok legfőbbjeinek egyetértését elnyerje, mivel az egyháziak nagyobb része Endre, a világiaké meg Béla táborába tartozott. Béla uralomra kerüléséig az ősgesztát aligha lehetett tető alá hozni. 3. A krónika elmarasztalja Endrét a pogánylázadás támogatásában, ilyet pedig nem írhattak le Endre életében. Erre a vádra l. Béla királynak volt szüksége, hogy Endre elleni testvérharcának ódiuma alól fivére megalkuvó magatartásának bizonygatásával könnyebben tisztázza magát. A testvérharcban győztes Béla király számára éppen e tisztázás miatt válhatott sürgetővé az ősgeszta befejezése. Amit bizonyára azzal is megkönnyített, hogy maga mögött tudva a világi főemberek javát, s legalább annyira érezve a vele szemben gyerekként megkoronázott Salamont, Endre kisfiát támogató egyház ellenszenvét, elejét vette a kézirat feletti alkudozásnak, vitának. Mindebből az is valószínű, hogy megtartotta annak eredeti szerkesztőjét, s azt kell hinnünk: megtette nótáriusának. Egyszóval a jelek arra mutatnak, hogy röviddel az 1060-as év, I. Béla trónra lépése után Béla nótáriusa öntötte végső formába a művet, az új követelményeknek megfelelően itt-ott újrarendezve, átdolgozva az anyagot. Például az új király népszerűsítése érdekében egy Béla lengyelországi száműzetésére vonatkozó betoldással, az Endre uralkodásáról szóló rész pozitív hangsúlyainak törlésével és végül a Béla uralkodásának kezdeti idejében történtekkel egészítve ki a gesztát. Az így elkészült kéziratot az egyház is szentesítette. Ez utóbbin az első pillanatban csodálkozhatunk. Az ősgeszta a türelmetlen új hit képviselőinek szemében sok nemkívánatos elemet tartalmazott: jólrosszul keresztényiesített pogány mondákat; a mű a legnagyobb történeti jelentőséget nem a kereszténység felvételének, hanem a honfoglalásnak tulajdonította és így tovább. Az egyház nyilván azt is nehezen viselte el, hogy az ősgeszta a keresztény feudális államot helyreállító Katolikus Endrét úgy ábrázolta, mint aki a pogánykodókkal ideig-óráig együttműködött. Azt várnánk, hogy az ősgeszta kézirata az egyházfők vétóját váltotta ki. Csakhogy közben történt valami.



4. Egy váratlan esemény gyökeresen megváltoztatta a klérus magatartását. Béla király azzal a megokolással, hogy a nép kívánságait akarja meghallgatni, a falvak véneit népgyűlésre hívta Székesfehérvárra. Azokkal együtt a köznép sokasága tódult oda, s a tömeg a püspökök, papok, dézsmaszedők pusztulását, a templomok lerombolását követelte. Ezt a megmozdulást, amit aztán Béla szétveretett katonáival, nevezték el „második pogánylázadásnak”, holott a tömeg jelszavai hangoztatásán túl nem tett semmiféle erőszakot. Béla király valóban népgyűlést akart? Nem gondolt volna rá, hogy mindössze tizennégy esztendővel a nagy pogánylázadás után az azóta sem jobb sorsú tömegek ugyanazokkal a követelésekkel állhatnak elő? Vagy éppen jól tudva a békétlenkedésról és a lappangó pogányvonzalmakról, így akart végleg leszámolni velük? Utóbbi tervéhez netalán az is hozzátartozott, hogy megmutatva a tömegek egyházellenességét, a klérust némi engedékenységre bírja? Ki tudná ma már megmondani. De a „második pogánylázadás” megfékezése az egyház szemében fontos keresztényi cselekedethez juttatta a királyt; ő is, mint Endre, a kereszténység megmentője lett, s a klérus egyelőre igyekezett a leckéhez tartani magát. E pillanatban valószínűleg semmilyen kérdésben sem óhajtott összetűzni a királlyal és a világi főemberekkel. Elfogadta az ősgesztát is, mindazzal együtt, amit nemrég még teljes tekintélyével feledésre ítélendőnek tekintett benne, s amit nemsokára újra annak tart majd. 5. Az ősgeszta tehát 1062 körül készen állt, és szentesítést nyert. Élére az új király dicsőségére az kerülhetett, hogy Béla király jegyzője írta. Lesz ugyanis, amivel ezt valószínűsítsük. E pillanatban Magyarország „boldog” lehetett „deákjának ajándékán”, hogy nemesei és királyai származásának megírásával11 az uralkodó osztály szerzett jogai megörökíttettek. Vagyis hogy a belső megbékélés zálogául megszületett a magyarok cselekedeteiről szóló geszta, az ősi érdemek elévülhetetlenségének okmányaként. 6. Persze hiú ábránd volt örök érvényt tulajdonítani akár a latinul írott szónak is. Hát még hogy a pillanatnyilag engedményekre kényszerült, de visszavágásra kész és ismét egyre tekintélyesebb egyház járult hozzá. A klérus alkalomra várt, hogy új, saját szellemében készült krónikai művet szögezhessen az ősgesztával szembe. Hogy megírathassa az „ellenősgesztát”. Említettük, hogy az egyház presztízsének nem kedvezhetett Endre király ősgesztabeli ábrázolása. Hasonlóképpen sérelmes volt ez Endre fiának, a Béla rövid uralkodása után trónra került Salamonnak is. S amint ezt kívánták egyéb érdekei is, létrehozatta az egyház óhajának megfelelő művet. A „H”-ban más kiindulópont nyomán ugyanide jutottunk. Az Aba Sámuel uralkodásáról szóló hosszabb krónikarészlet szövegében különválasztottuk a



felváltva jelentkező Aba Sámuel-ellenes és Aba Sámuellel rokonszenvező sorokat, s ekkor két külön, önmagában összefüggő, „Aba király” történetét teljes egészében elbeszélő, csakhogy ellentétes szemléletű krónikaszöveg állt elő.12 Az egyikben a Péter érdekében Magyarországra támadó Henrik császár győzelmét a ménfői csatában isteni beavatkozás segíti, ami után már azon sem csodálkozhatunk, hogy rokonszenvvel adja elő Magyarország német hűbérbe adását. A párhuzamos szövegben viszont az összeesküvés és rágalmak ellen harcoló, majd árulással elbuktatott és orvul meggyilkolt Aba Sámuelről azt olvassuk: amikor sírjából kihantolták, ruháit épen, sebeit begyógyulva találták. A csodás elem ezúttal Aba törekvései nemes, igazságos és keresztényi voltának adja igazolását. Aligha lehet vitás, hogy ez utóbbi az ősgesztában állt a régiek és a Vazul-fiák ügyének első és vértanú pártfogójáról, a másiknak meg az ellenősgesztában kellett lennie. Mi más következhet azonban ebből, mint az, hogy az országnak Péter által való idegen hűbérbe adását elégtétellel előadó szöveg olyan uralkodónak az idejében születhetett, aki trónja megtartása érdekében Péterhez hasonló módon cselekedett. Ez pedig Salamon volt, aki I. Béla fiai, elsősorban a vetélytárs Géza által szorongatva fordult a német császárhoz ajánlatával. Salamonnak más oka is volt rá, hogy közösséget vállaljon Péterrel! Géza herceg túlerejével szemben ő csak legalitására, azaz felkent voltára hivatkozva követelhette magának az uralmat, így a hasonlóképp felkent Péter sem első, sem második eltávolításával nem érthetett egyet. S ezt ki is fejezhette, hiszen Pétert nem apja, Endre, hanem Levente fosztotta meg hatalmától. Az ellenősgesztát közvetlenül a mogyoródi csata (1074) után írhatták vagy fejezhették be. Abban az időben, amikor Salamon királynak az országban már csak Moson és Pozsony volt a birtokában, és császári sógorához, IV. Henrikhez folyamodott uralma megmentéséért. Hogy a magyar egyház tekintélyes körei számon tartották – nyilván többek között – az új krónika megíratásának érdemét, az is jelzi, hogy Salamon, akivel szemben a IV. Henrikkel éles ellentétben álló pápa Gézát támogatta, a hazai egyháztól továbbra is nemegyszer kapott segítséget. A magyarok történetét egyházias szellemben elmondó új geszta a Salamon uralma kezdetén történt eseményekkel fejeződhetett be. Annak elbeszélésével, hogy Béla király halála után a trónját elfoglaló ifjú Győrben kiegyezett Béla fiaival – akik elismerték őt királynak –, majd pedig velük együtt segítette meg sereggel Géza herceg sógorát. Azt fejezte ki ezzel a befejezéssel, hogy ő, Salamon, kezdettől fogva csak a békét kereste, nem oka a későbbi, a geszta megírásának idejére tragikussá fordult szembenállásnak. Rejtetten kifejezésre juttatta hajlandóságát is egy esetleges újabb kiegyezésre. Itt sejti az általa szintén feltételezett Salamon kori krónikának a végét az



első geszták keletkezésrendjét szövegkritikai elemzések és forrásegyeztetések alapján vizsgáló Gerics József is. 7. Salamon I. László (a későbbi Szent László) uralkodásának idején tűnik el a magyar történelemből. Az ő és az uralmi harctól magát távol tartó Dávid öccse halálával kihal az Endre-ág. Lászlónak példaképe István, ő igazítja az országot vissza az istváni alapokra. István király, Imre herceg és Gellért püspök szentté avatását is ő kezdeményezi, valósítja meg. Utódának, Kálmán királynak többek között László hősi alakjának krónikai bemutatása is törekvése. Az pedig a Béla-ág reputációja szempontjából egyenesen nélkülözhetetlen, hogy Salamon és Géza korszakáról a jelenlegi dinasztia érdekeinek megfelelő képet adasson. Megíratni a magyar krónika folytatását? De hisz két egymásnak ellentmondó geszta van! Ami felveti az egységes hagyomány megteremtésének gondolatát. Ez pedig ráébreszt arra is, hogy Szent Istvánt végleg fel kell menteni Vazul megvakíttatásának ódiuma, a Vazul-ági dinasztiát pedig annak a súlyos emléke alól, hogy a szentté lett István király éppen az ő kezükbe nem akarta adni az uralmat. Az ellenősgeszta mellett szól egyházias szelleme, s hogy a nemrég szentté avatottakról ez a geszta beszél méltó módon. (Ekkor maga a király is egyházi műveltségű férfiú, kit nagybátyja, László király Várad püspökének tett meg.) Az ősgesztának viszont a magyar származású főemberek szemében különösen becses néhány ősi hagyományát – például a Fehérló-mondát – nem lehet mellőzni. Aktuális részei pedig – ahogyan Endre szerepét, Salamon gyermekkori megkoronáztatását, Bélának a pogánykodók elleni kemény fellépését tárgyalja – egyenesen nélkülözhetetlenek most, amikor a Béla-ág presztízsét már Gézának és Lászlónak a felkent Salamon elleni harca, a koronás király ellenében való trónra lépése is terheli. Kézenfekvő megoldás volt, hogy a két őskrónikából összeolvasztásuk révén egyet teremtsenek; ezt az egyesített krónikát egészítsék ki a dinasztia számára fontos elemekkel, s folytassák Salamon további történetének, Géza majd László uralkodásának elbeszélésével. Az összeszerkesztést úgy hajtották végre, hogy a régi időkről szóló részben – csak kissé enyhítve annak hagyományellenességén – főleg az ellenősgesztát érvényesítették, az újabb időkre nézve pedig az ősgeszta szövegét részesítették előnyben. Az első részben tehát a hit okából elfogultat, a másodikban pedig a politikailag elfogultabbat. Fordítva, mint ahogy a történeti igazság érdeke kívánta volna. – A történelem fintora! – csóválja fejét nyomozótársam. Igen. Azaz nem egészen. Az összeszerkesztés gyakorlati keresztülvitelében érdekes módon nem érvényesült az ellentétes híradások mindenáron való



elhallgatása, így aztán az egymásnak ellentmondó ősgeszta- és ellenősgesztaelemek – szerencsénkre – alig homályosultak el. A történelem fintora, hogy úgy mondjam: átment a történelem megbocsátó, kissé rejtélyes mosolyába... 8. Hogy mi lehet a magyarázata? Találgathatunk. Az összeszerkesztés felületessége semmiképpen, mert mégiscsak az ellentmondó részletek tudatos fenntartására vall, hogy a krónikás néhány kényes híradást eredeti összefüggéséből arrébb tolt, olyan helyekre, ahol kevésbé hívják fel a figyelmet magukra. A krónikás igazat akart mondani? Bizonyos. De ez a törekvése aligha állt éles ellentétben az utasításokkal. Láttuk, az egyesített krónika az átalakulással szembeni dac és a neofita túlzások szélsőségei közötti kiegyenlítésre törekedett; a társadalmi béke érdeke elutasította az egyoldalú idealizálást. Az írott szó rendkívüli tekintélye is szerepet játszhatott. S az is, hogy a két eredeti művet csak azon az elvi alapon lehetett az egyesített krónikával helyettesíteni, hogy ez tartalmazza azok fő mondanivalóit. Az ősforrások rekonstruálása után majd ebben a kérdésben is tisztábban láthatunk. Azt azonban máris előlegezhetjük, hgy az okok között szerepelt bizonyos ellentételezés is. Némely, a dinasztia és az egyház álláspontjával ellentétes híradások nem kiélezett fenntartásával, mintegy a krónika „őszinteségének”, „tárgyilagosságának” hangsúlyozásával igyekezték ellensúlyozni néhány dolog új, kényszerűen önkényes beállítását. Nem vitás, hogy az utóbbiak csak a király egyenes utasítására kerülhettek bele az egyesített krónikába. Az Endre-ág kihalása folytán, de főleg azért, mert a Béla-ág keresztényi szempontból kifogástalan magatartásának elismertetése most már az egyháznak is érdeke, a klérus nem ragaszkodott többé I. Endre rehabilitálásához, így került be az egyesített krónikába egyenesen az, hogy Salamon királynak és Dávid hercegnek nem születvén gyermeke, „azért hisszük, hogy ez isteni végzésből történt, mert... (s Endrével szemben a pogánykodókkal való kezdeti együttműködés vádját jócskán megtoldva:) hagyta, hogy a szentségtelen Vata és más gonoszok megöljék Szent Gellértet és a sok keresztényt”. Hogy pedig az isteni végzés az Endre-ággal szemben álló Béla-ág – s ott is Géza leszármazottai – javára még nyilvánvalóbb legyen, a Kálmán kori krónikás sietve hozzátette: „Géza herceg pedig nemzette Kálmánt és Álmost meg leányokat.” Az „isteni végzés” tehát végleg igazolja a testvérharcban, a korona és a kard összeütközéseiben a Béla-ágiak feddhetetlen voltát. De ez még csak a meggyőződöttség és gátlástalanság keveréke. Az önkényesség az, ahogyan a pap előtti házasságkötést elrendelő Kálmán király megszabadítja dinasztiáját a Tátonyoktól való származás vádjától, Vazul helyett annak fivérét, Szár Lászlót



íratva be a krónikába – s nem Levente, Endre és Béla, hanem – Endre, Béla és Levente apjának, mivel Szár Lászlóról senki sem állította, hogy nem élt igaz házasságban. Bizonyos-e azonban, hogy az egyesített krónikához, nem pedig a két ősforrás valamelyikéhez fűződik a sommás megoldás? Nos, gondolkodjunk egy kicsit. Vazul Bélának apja, Salamonnak nagyapja volt. Kálmán idejében viszont már a dédapáról van szó, s e távolabbi nemzedék tagjához fűződő rokoni szálakra a kortársak kevésbé emlékeznek. De pontosabb időzítésre is van lehetőség: Gellért nagy legendája a XI. és XII. század fordulója idején még Vazult nevezi meg a három herceg apjaként. A „Szár” melléknevet pedig a krónika azért teszi László neve mellé, hogy megkülönböztesse őt László királytól, aki csak 1192-ben lett „Szent László”. Vagyis az ősváltás e két időpont között, leghamarabb Kálmán korában történhetett13, utána pedig, más megrázkódtatások miatt, már nem is lett volna aktuális. E változtatásokat és az ellentmondásokat valami feledteti a krónikában. Az egyesített krónika szerkesztőjének leleménye. Már Endre és Béla korának történetétől kezdve újabb, a keresztény korszakban keletkezett kerek magyar mondák behelyezésével művészien színezi és egészíti ki az egyesített részt, mint ahogy annak általa írt folytatását meg a László királyról ekkor legfrissebben termettekkel ékesíti fel. 9. Létrejött tehát az egyesített krónika, vagyis a krónikák, illetve a krónika ősszövege. 1112 körül láthatott napvilágot. Megteremtése a társadalom egységét és az új rend végső megszilárdítását szolgálta. Kanonizálása az ősgeszta és az ellenősgeszta apokriffá nyilvánításával volt egyértelmű. Ami azt jelenti, hogy ezeknek csupán egyetlen példányát őrizték meg, egyedül az udvarban tisztséget viselő, magasabb rangú egyházi személyek számára megközelíthetően. Erre mutat, hogy a későbbi krónikaváltozatok az egyesített krónikát követik. De az is, hogy azért az Anonymusnak mondott – talán domokos rendi atya – királyi jegyző több mint két évszázad múltán még igen jól ismeri az ősgesztát, Kézai Simon páter, királyi gyóntató pedig az ősgesztán kívül az ellenősgesztát is forgathatja. Meg az – mint majd rátérünk –, hogy Anonymus és Kézai az ősgesztának ugyanazt a példányát használta, míg eredetileg az egyesített krónika még egy másikat. A Kálmán kori krónikaszerkesztést a szaktudomány is a krónika ősszövegének tartja. Hogy azonban ez egyesített, tehát az említett két ősforrásból való, az a mi magánnyomozói véleményünk. Íme, ez a tényállás, amelyre krónikái nyomozásunk épül. De előbb még tegyük fel a kérdést: történhetett-e a krónika kialakulása más módon is?



MÁSODIK FEJEZET



Ellenőrizzük magunkat
EGYESÍTETT-E A KRÓNIKA, VAGY JAVÍTGATOTT?
A szaktudomány a krónika kialakulását – kifejező szakszóval: keletkezésrendjét – jelenleg másképpen képzeli el. Egyszerű krónikafejlődést feltételez. Kialakult – mondja – a legrégibb geszta, s tartalmában eljutott bizonyos időpontig. Majd valaki folytatta az újabb idők eseményeinek elmondásával a maga koráig, de egyben kihagyásokkal és betoldásokkal változtatott elődje szövegén is. Hasonlóképpen jártak el a további folytatók. E felfogás szerint az ősgeszta tulajdonképpen megvan, „szüntelenül változva őrződött meg”. Reá épült a további évszázadok krónikaépítménye, hosszú időn át úgy, hogy minden folytató a múltban is elhelyezte a maga jelenének gyökereit. Az egyenes vonalú fejlődés természetesnek, tipikusnak látszik. A szöveg kétségtelen ellentmondásait pedig, lám, megmagyarázhatják az utólagos javítgatások. Visszamenőleg történt kihagyásokra, betoldásokra a krónika történetében csakugyan számos példát találni. A tudományos kutatásnak szinte varázsszava lett a betoldást jelentő szakkifejezés, az „interpoláció”. Hangsúlyoznunk kell azonban, hogy az egyenes vonalú krónikafejlődés elképzelését az elmélet a krónikafolyamat egészére vonatkoztatja, amit a későbbi krónikaalakulást illetően mi sem vitatunk, csupán a Kálmán kori krónika kialakulására vonatkozóan vagyunk különvéleményen. Az elméletet, aláhúzva, hogy a szaktudomány 60-as években kialakult álláspontját közvetíti benne, Mályusz Elemér részletesebben is kifejti A Thuróczy-krónika és forrásai című könyvében. Minthogy a legelső geszta a keresztény korszakban jött létre – így a tudományos álláspont –, az új hit féltékeny türelmetlensége kellett, hogy jellemezze. Mivel erre utaló jelek csakugyan vannak a krónikában, eleve azokat az elemeket tartja az ősgesztára jellemzőknek, amelyekben mi az ellenősgeszta karakterét ismertük fel. Vagyis az elképzelés nem számol az ősgeszta születése idején olyan sajátos helyzettel, amelyben az egyház pillanatnyilag kénytelen lett volna a keresztényiesített formán is átütő pogány hagyományoknak engedményt tenni. De ilyenek mégis szerepelnek a krónikában, úgy hát ezeket – az elmélet szerint – csak a XII-XIII. században iktathatták be még élő szájhagyományból, így aztán Toldy Ferenc, Domanovszky Sándor, Györffy György, Horváth János és más kutatóknak azzal a felfogásával szemben, hogy az ősgeszta I. Endre idejében keletkezett



(amivel a munkálatok kezdetét illetően mi is egyetértünk), Gerics József véleményét fogadja el, aki az ősgesztát Salamon korinak tartja. (Vele meg abban egyezünk, hogy az ősgesztát egy valóban Salamon idei geszta követte, amit mi ellenősgesztának neveztünk el.) Hogyan működik ez az elmélet a legősibb krónikarészre vonatkozóan a gyakorlatban? Azt olvassuk itt: az „egyházias szellemű ősgeszta” írója számára a kereszténnyé válás jelentette a magyarság legfőbb problémáját, s ezért átvett, sőt meg is tetézett minden becsmérlést, amit csak a pogány kori magyarok dolgairól nyugati forrásokban talált. (Ez szerintünk is áll, de az ellenősgeszta szerzőjére.) „Szinte arra kellene gondolnunk, hogy a szerző nem volt magyar származású, hanem egyike a külföldről beköltözött klerikusoknak. A feltevésnek azonban ellene mond a meleg együttérzés, amellyel a kereszténnyé lett magyarság sorsát követi, főleg pedig a gyűlölet, amellyel a német birodalom XI. századi magyarellenes hódító politikáját s annak eszközeit jellemzi.”14 Csendes nyomozótársam, az olvasó nyilván csodálkozik. Hiszen ennek homlokegyenest ellenkezőjével találkozott az imént, amikor az Aba Sámuelről szóló krónikarészről elmondtuk, hogy a ménfői csata leírásánál a krónikás éppen Henrik császárról, majd utána Magyarország német hűbérbe adásáról beszél meleg együttérzéssel. Igaz, az idézett könyvből utóbb kiderül, hogy a fenti megjegyzés csak globális megállapítás volt, mert pár oldallal odébb az említett németpárti részletet már igenis német származású krónikásnak tulajdonítja, ezúttal a Kálmán kort folytató utólagos betoldásaként, íme: „Ilyen a ménfői csatáról (1040) szóló szakasz, amely Péterről, noha előbb gyűlölettől fűtött támadás célpontja volt, meleg együttérzéssel emlékezik meg, s még isteni jel birtokosává is teszi, hogy a szerző kifejezze iránta való vonzalmát. Az író német származása jutott kifejezésre ebben a betoldásban, amely kétségtelenül megtöri az ősgeszta szellemét.”15 Mármint az egyenes vonalú krónikafejlődés elve szerinti egyházias szellemű ősgeszta szellemét is. Hogy egészen pontosak legyünk, ez az „isteni jel”, bár Péternek szintén javára van, elsősorban Henrik császárnak szól, s a krónikában ő is köszöni meg, ciliciumot kötve derekára. Cerics József ezt a részt az eredeti krónikaszerzőnek tulajdonítja; szerinte a krónikás németellenesből azért lett Péterrel és Henrik császárral rokonszenvező, mert az ellenségeivel kegyetlenül elbánó Aba Sámuelt hirtelen meggyűlölte.16 Mivel azonban a krónikások nem naplót írtak, hanem az események megtörténte után bizonyos idő elteltével, távlatból fogalmazták meg híradásukat, a spontán érzelemváltás feltételezése aligha meggyőző. Mi pedig a „H”-ban – mint említettük –, szétfejtve ezt a krónikarészt, nem betoldást találtunk, sem pedig azonos szerző kétféle



véleményét, hanem két merőben ellentétes krónikai leíráshoz jutottunk (bennük egyrészt egy Henrik és Péter, másrészt egy éppenséggel Aba Sámuel javára mutatkozó „égi jelet” leltünk), úgyhogy aligha lehet kitérni az elől, hogy itt két szerzőnek azonos témával kapcsolatos, de eltérő szellemű szövegét szerkesztették össze. Nem szabad elsiklanunk a Kálmán kori krónikás állítólagos német származása fölött sem. Mályusz könyve szerint is szerzőként – vagyis amikor nem elődjének a szövegébe való feltételezett beleavatkozással foglalkozott – e krónikaíró „a László király emlékét őrző népi hagyományból merítette anyagát. Azokból a magyar nyelvű énekekből, amelyeket hivatásos énekszerzők már megszokottá lett, népiessé vált fordulatokkal és hasonlatokkal fogalmaztak meg, költőien motiválva a fejleményeket.” A Kálmán kori krónikás – szerintünk már Endre uralkodásának elbeszélésétől kezdve jelentkező – újabb keletű, kerek magyar mondákat közvetítő módszeréről mi is beszámoltunk az imént. Csakhogy ennek a mondavilágnak alapos ismerete és szeretete nem éppen vall idegenre. Német származására Mályusz könyve írásának idején csak azért gondoltak, mert arra következtettek, hogy a Kálmán kori krónikás a Vencellin által alapított Jaknemből való. Ám Vencellin Kálmán kori utódára sem lenne eleve jellemző, hogy családjának több mint száz esztendővel azelőtti német volta miatt oly melegen együttérzó legyen Péter és a német császár iránt, de a krónikában, ott, ahol részletesebben beszél Vencellin leszármazóiról, más dédunokák szerepelnek, Jakról nem esik szó. A tudomány ma az utóbbi krónikai említést tartja hitelesnek, sőt az is felmerült – Győrffy György részéről –, hogy a Jaknem az ősi magyar Csákok oldalága. A krónika ősszövegének egyenes vonalú fejlődés révén való létrejötte a gyakorlatban mégsem bizonyul olyan egyszerűnek, természetesnek, mint amilyennek elvileg – és a későbbi krónikás gyakorlatból visszavetítve látszik. Erőltetett magyarázatokra kényszeríti képviselőit. A legősibb rész váratlan hang- és szemléletváltásai kifognak az utólagos javítgatással való megokoláson is. S hogyan ítéli, ítélheti meg ez az elmélet a krónikásokat? A legrégebbieket, a maguk idejében még ritka írástudókat, akiktől éppen ezért fokozott küldetéstudatot várnánk? Uralkodóik érdekeinek megfelelően számoltak be az eseményekről tudjuk meg –, amivel természetesen mi is egyetértünk. „Bonyolulttá lesz azonban számukra a probléma, ha olyan ág kerül uralomra, amelynek őse valamikor alulmaradt, s így megbélyegzetten halt meg. Ilyenkor visszamenően korrigálni kellett az eseményeket, átalakítva és megszépítve azokat. Oly gyakran nyílott erre alkalom a gesztaszerkesztések alakulása során, hogy



valósággal történetírói gyakorlattá lett a tendenciózus átfogalmazás. Annak jeléül is, hogy az íróknak nem esett nehezükre meghazudtolni elődeiket.”17 Szerintünk a visszafelé toldozás gyakorlatként legelőször a Kálmán által megvakíttatott Álmos ágának uralomra kerülése után jelentkezik. Ekkortól kezdve a krónikásoknak ez a jellemzése igaz lehet. A miáltalunk vizsgált geszták szerzőire azonban nem áll. Ezek igenis rendelkeztek küldetéstudattal. Természetesen nemcsak a hagyományok megőrzését érezhették küldetésnek – az egyház és a felkent király szolgálatát éppúgy. Nem elfogultságukat kérdőjelezzük meg – sőt pártos elfogultságuk eleve adott –, ha nem azt, hogy amit a maguk nézőpontjából leírtak, ne tartották volna a méltó ügy érdekében valónak, képviselni érdemes igazságnak. Mi nézetek, ha úgy tetszik: pártok küzdelmét látjuk. A maguk korában és helyzetében őszintén átélhető volt az, amit a pártok képviseltek. Mindkét oldalon. Cinizmus vagy szervilizmus nélkül lehetett az egyház szellemében és érdekében nézni a világot, s ugyanígy az ősi hagyományok szellemében, fenntartásuk érdekében. Őszintén lehetett Endre- vagy Bélapártinak is lenni. A hangsúly a vagy-on van. Hiábavaló bizonygatás, hogy ugyanaz a krónikás lenne egyszerre németpárti és a német hódító politikát gyűlölő, vagy hogy a népies fordulatokkal ékes magyar mondákat kedvelő tollforgató mutatkoznék a Magyarországot hűbérbe adó király és a német császár iránt vonzalmat érző betoldónak. De akkor téves feltételezés a korai írástudók, a korai geszták íróira vonatkoztatva az is, hogy gyakorlatukká vált volna a tendenciózus átfogalmazás. És akkor már ezzel is odajutottunk, hogy mégis két krónikás volt, tehát két őskrónika. A gesztaírók a maguk, úgylehet, elfogult igazságát képviselték, s nem volt szükségük rá, hogy átfogalmazzák a másét. Mint láttuk, ezt még az egyesített krónika összeszerkesztője sem tette ilyenformán; ellentételezésül a másik fél álláspontjának megpillantására alkalmas réseket hagyott. A hagyományőrző ősforrás lehetőségének felismerése azáltal maradt kívül a látókörön, hogy a tudomány képviselői az egyház hatalmát, befolyását Szent István korszakától kezdve egyformán erősnek, töretlennek vélik. A pogánylázongást – mert történeti szempontból valóban az – jelentéktelen epizódnak tartják. De a távlatból jelentéktelen epizódok a maguk évtizedein jelentékeny nyomokat hagytak, és az egyház befolyása Aba Sámueltől Géza király uralkodásáig nem volt ugyanaz, mint Szent István idejében, majd Szent László idejétől. A Salamon uralma kezdetéig tartó egyesített krónikaanyag a későbbi visszafelé változtatók érdekeit aligha érintette. Ebben a részben többnyire más okokból is jól elkülöníthető, kisebb jelentőségű kiegészítések történtek. Ami



azért arra is mutat, hogy ennek a két ősforrásból összevegyített textusnak hagyományos tekintélye volt, eleve kíméletet élvezett, tehát konzerválódhatott. Sőt ami az e résszel kapcsolatos változtatásokat illeti, éppen ellenkező tendenciának lehetünk tanúi. A krónikaváltozatokban olykor a még meglévő ősgeszta vagy ellenősgeszta egyes kihagyott elemeinek a visszalopása érvényesült.
Irodalomban, művészetben a dogmatizmusnak ellentmondó életigazságok kifejezése szintén hozzátartozott a középkor világához. Nyugati templomok magas oszlopfői között olykor obszcén taglejtésű szerzetesfigurákat bújtattak el a kőfaragó mesterek. Nálunk a Képes Krónika írója és miniátora együtt jár túl az éber egyházfők eszén. A Szvatopluknak küldött ajándékot – lévén a fehérló köztudottan az ősi pogány szertartás tartozéka – a szöveg csupán „egy ló”-ként említheti, a jelenet ábrázolásában a kódex miniátora azonban a lovat fehérnek festi.
Szövegrészek visszalopásának – hiszen az illusztrációban visszamentett fehérló is szövegelem – még számos példája van. De e gyakorlat legnagyobb művészének kétségtelenül Anonymus bizonyul. Az egyenes vonalú krónikafejlődés elméletének gyengéje az is, hogy Anonymusszal nem tud mit kezdeni. Nem tudja elhelyezni a krónikák fejlődéstörténetében. Ezért aztán az ősi krónikarész következetes, véges-végig vonuló kettőssége is kevésbé szembeszökő az Anonymus által megőrzött hagyományok nélkül. Az általunk megfogalmazott tartalmú ősgeszta törzse vész el így szem elől.
AZ ANONYMUS-REJTÉLY
Az idézett krónikatörténeti elemzés szerint Anonymus nem állt be a gesztafolytatók sorába, másféle krónikát akart írni, mint elődei, oldalt áll a krónikafejlődés vonalától. Műve inkább születése idejéről, a XIII. századról ad híradást, semmint a IX-X. század fordulójáról, bár ebből az időből is ismert és megőrzött hagyományokat. Ha a tudomány jelenleg nem hisz a hagyományőrző ősgesztában, természetesen fel sem merülhet képviselői előtt, hogy Anonymus ezt az ősgesztát közvetítené. „A legfőbb forrás Anonymus számára önmaga teremtő, alkotó fantáziája volt... A honfoglaló hősök alakjának megformálásában támaszkodhatott ugyan a családok és nemzetségek eredethagyományára, de azzal, hogy őseiket a honfoglalás koráig vezette vissza, a torzult vagy torzított hagyománynak engedett teret” – vélekszik Kristó Gyula.18 Bár ugyanő később Anonymus



forrásai között feltételez „egy bizonytalan korú, talán éppen a XII-XIII. század fordulójáról való és felfogásával rokon magyar krónikát” is.19 A nem tudni, hova helyezhető, a másféle krónikát írni akaró Anonymus tehát kitaláló is meg nem is. A leghatározottabb ellenérvelésnek is vannak pozitív felhangjai. Az egyenes vonalú krónikafejlődés elmélete a XIII. század elején kialakult nagybirtokrendszerrel magyarázza Anonymus célját. „Vagyon, gazdagság s nyomukban fokozódó fényűzés, származásra büszke rátartiság, párosulva a jobbágyok feletti uralom érzésével, elismertetésre és arra vágyott, hogy jogosnak tűnjék fel a világ előtt. Az erkölcsi biztonság ily érzését kívánta Anonymus megadni azzal, hogy korának nagybirtokosait úgy tüntette fel, mintha őseik a honfoglalás alkalmával szerezték volna uradalmaikat, mégpedig foglalás jogán.”20 Ezek után nincs más hátra, mint elképzelni a legbefolyásosabb osztály leghőbb vágyait ennyire kielégítő Anonymus művének hallatlan sikerét. E nagy hatalmú urak s közöttük magas rangú egyházi férfiak (Anonymus egy helyen Torda püspök honfoglalás idei őséről ír) hogyne tudták volna elérni, hogy a számukra fényes erkölcsi alapot nyújtó műnek tekintélyt és számtalan hívőt szerezzenek... Csakhogy semmi ilyen nem történt! Elkészülte után a Gesta Hunga(ro)rum egyszerűen eltűnt, és csak a XVIII. század közepén került elő egyetlen példánya idegenből. Ez pedig eleve kétségessé teszi, hogy Anonymus célja csakugyan az lett volna, amit az elmélet feltételez, illetve hogy a kortárs tudniillik az Anonymusszal csakugyan kortárs – arisztokrácia az ő művében azt láthatta volna, amire vágyott. A III. Béla jegyzőjének vélt Anonymus az a gomb, amihez ezt a szándékáról s a kor körülményeiről szóló ruhát varrták, s az egész feltételezés alaptalan, ha Anonymus IV. Béla jegyzője volt, amiről mi Süpek Ottó felismerései alapján meg vagyunk győződve. Mik a tudomány legkonkrétabb ellenérvei Anonymus ellen, miért gondolják kitalálónak? Anonymus műve – véli Mályusz Elemér – prózában írt epikus költemény; mások is felvetik: a regényes geszta műfajába tartozik, amiből arra következtetnek, hogy szerzője nem is törekedett történeti hűségre. Győrffy György szerint: „a személyneveken és a birtokok megjelölésén kívül mindenestül kitalált az a történet, amelybe Anonymus a neveket beágyazta”.21 A birtokokról Győrffy valószínűsíti, hogy azok Szent István koriak. Kristó Gyula pedig előadja: Anonymus a vele egykorú eseményeket, politikai viszonyokat, történeti, földrajzi helyzetet vetíti vissza a múltba, gesztájából jobbára hiányoznak a IX–X. század fordulójára valló etnikumok, ugyanakkor saját korának népei és államai bukkannak fel a magyar honfoglalás időszakában a Kárpát-medencében.22 Ezt a gondolatot még pontosítja: „az anonymusi visszavetítés nem a XIII. század eleji Magyarország etnikai



viszonyain, hanem a XIII. század eleji Magyarországgal határos területek etnikai viszonyain alapult”.23 Minden félreértés elkerülésére hangsúlyozni kell, hogy sokak sokszorosan végiggondolt tudományos véleménye mindez. Már csak azért is, mert előzőleg, a két világháború közötti korszakban volt egy nemkívánatos Anonymus-kultusz, s az újabb Anonymus-kritika a tudományosság helyreállítását célozta. „Amióta – írja Kristó Gyula – Hóman Bálint a XIV. századi krónikakompozíció (és Anonymus) híradásainak jelentős részét, általában bizonyítás nélkül, a XI. századi elveszett gesztára vezette vissza, eljárása széles körben alkalmazott gyakorlattá vált. Pedig Mályusz Elemér joggal bírálta Hómannak az ősgeszta szerzőjét idealizáló és az ősgesztát grandiózus alkotásnak ábrázoló felfogását.”24 A káros gyakorlatot nemhiába vették célba. S a bírálatban felsorakoztatott jelenségekkel valóban találkozik Anonymus művének tudós olvasója. Nem bizonyos azonban, hogy e kifogástalan – korábban semmibe vett premisszákból csak azok a következtetések vonhatók le, amelyekkel a tudomány jelenleg számol. Ha ugyanis – és ebből már adtunk egy kis ízelítőt, s még majd bőségesen kimutatjuk – volt XI. századi hagyományőrző ősgeszta, és Anonymus művének nagy részében azt tolmácsolja, akkor váratlanul megváltozik, merőben más értelmet nyer minden előbbi, jogosnak és megalapozottnak látszó kifogás. Ez esetben Anonymusnak nem a IX-X. század fordulójára, hanem a XI. századi ősgesztára nézve kell forrásértékkel bírnia. A XIII. század eleji Magyarországgal határos etnikumokról kiderül, hogy ezek legalább annyira a XI. századi Magyarországgal határos népek. Hogy a honfoglalási birtokokat a fejedelem ajándékozza, mint egy feudális uralkodó, most nem XIII., hanem XI. századi beállításra vall, s az új rend helyreállításának idején éppúgy érthető visszavetítése ez – nem Anonymusnak, hanem – az ősgesztának, mint az István kori birtokviszonyokéi. S így az is érthetővé válik, hogy a több mint kétszáz esztendővel későbben élő Névtelen Jegyző miképp ismerheti – sok egyéb mellett – az új rendre való átállás birtokfeltételeit, mégpedig hitelesen. Amit a XIII. századi Anonymus anakronizmusának hittünk, az ebből az új perspektívából a pogány hagyományok jelrendszerére utal, a szakrális monda mágikus megkötöttségeire, amelyről beszéltünk a „H”-ban, s itt is beszélni fogunk.25 Arról nem is szólva, hogy a tudomány például tévesen azonosítja Anonymus és Kézai valóban honfoglalás kori blakjait a Magyarországon csak a XIII. század elején jelentkező vlach néppel. Ami pedig a „regényesítést” illeti, az egyrészt a kész adatokkal dolgozó, vérbő tehetségű író továbbdíszítése, megjelenítő igénye, és valóban XIII. századi reneszánsz



felfogásmódja, másrészt Anonymusnak az az igyekezete, hogy a külföldön divatos „könnyű műfaj” mímelésével is elterelje a figyelmet a nagyon is archaikus, tiltott geszta merész újjáélesztéséről. Megint más lapra tartozik s valóban megtévesztő az, hogy a XI. századi ősgesztát Anonymus XIII. századi tudattal közvetíti. Hogy például a „kunok”nak nevezetteket nyilván a korabeli kunok ősei egy csoportjának hiszi, hogy a blakokat alighanem csakugyan vlachoknak gondolja. Valóban XIII. századi adat viszont Anonymus művében nagyon kevés akad. (Halics és Lodoméria szerepeltetése, Buda Ecilburg neve.) Kristó Gyula Anonymus szavaival kívánja alátámasztani azt a feltételezését, hogy a szerinte korábban írásba foglalhatatlan ősi mondákat a jokulátorok szóbelisége tartotta életben a Névtelen Jegyző idejéig: „P. mester (Anonymus) ugyanis azzal indokolja saját vállalkozását, hogy: «ha az oly igen nemes magyar nemzet az ő származásának kezdetét és az ő egyes hősi cselekedeteit a parasztok hamis meséiből vagy a regösök csacsogó énekéből mintegy álomban hallaná, nagyon is nem szép és elég illetlen dolog volna,”26 Anonymus szövege azonban így folytatódik: „Ezért most már inkább az iratok biztos előadásából meg a történeti művek világos értelmezéséből nemeshez méltó módon fogja fel a dolgok igazságát.” Ezért a magunk részéről ezt a szövegrészt inkább úgy értelmezzük, mint amely P. mester célozgatásában a mi felfogásunkat igazolja. A keresztény urak csak erősen borközi állapotban igyekezhettek a regösöket a tilos pogány kori énekek előadására bírni, vagyis az ősök cselekedetei legfeljebb mámorban, mintegy álomban voltak hallhatók (s a szóhagyományban eddigre torzulásokat szenvedtek, és álomszerűen homályosakká is váltak azok). De hisz le vannak írva! – kacsint Anonymus, s nemeshez méltóbb, ha végre a leírásnak általa való előadásából, világos fejjel ismerik meg. Az „iratok”, „történeti művek” emlegetése csak arra való, hogy el ne árulja: az egyetlen, de tilos írásmű tolmácsolására gondol. Most pedig fordítsunk a dolgon. Induljunk ki abból: a Gesta Hunga(ro)rum27 – akár a XIII. század elejéről vagy annak harmadik negyedéből való – mindenképpen nagyon késői krónika ahhoz, hogy a 20-25 keresztény évtized után már csak pislákoló pogány kori szájhagyományból juthasson egész művet kitöltő, autentikus és összefüggő anyaghoz. Tehát vagy volt egy minden krónikamotívumot felvető, írott forrása, vagy a mű zöme csakugyan kitalálás. Ha most elővesszük az egyenes vonalú krónikafejlődés elméletének azt az állítását, hogy Anonymus „nagyon is önálló írói egyéniség volt... nem érte be az átdolgozással (tudnillik a korábbi krónikáéval), hanem merőben új munkát akart írni”28, akkor a kérdés az: mennyiben, miben új Anonymus? Lehet-e ezt körvonalazni? Tekintsük végig Anonymus művének témáit, utána pedig a krónikáét



(mielőtt hozzátoldották a hun történetet): Anonymus: a magyarok eredete, Szkítia leírása, vezérválasztás, vérszerződés, a hét vezér, honfoglalás, Zolta, kalandozások, Taksony, beköltöző idegenek, Géza születése
Krónika: a magyarok eredete, Szkítia leírása, honfoglalás, vezérválasztás, a hét kapitány, beköltöző idegenek, Taksony, kalandozások, Géza
A párhuzam tagadhatatlan. A témákat illetően egyenes megfelelés áll fenn. A szerkezet szinte azonos. Eltérése a kalandozások és a beköltöző idegenek sorrendjében igen tanulságos. Anonymus a beköltöző idegeneket a kalandozások után említi, ami nála az ősgeszta sorrendjére utal, amelyben nemcsak a Zolta és Taksony idejében beköltözöttekről, hanem a Géza-István ideiekről is szó volt. A krónika – bár éppen az utóbbiakkal kezdi – erőszakot tesz a reális sorrenden azért, hogy az időrendből kilépve, a beköltözött keresztény lovagokat közvetlen párhuzamba állítsa a kapitányokkal, azaz a pogány kori vezérekkel, s így jelentőségükben egyenrangúaknak tüntethesse fel őket. Anonymus tehát nem a krónikából merítette műve szerkezetét, hanem az ősgesztából. Ezen túl: a lényegi különbség Anonymus és a krónika között tartalmi. A főmotívumok ellentétes felfogása. Anonymus nem egyszerűen új, másféle krónikát ír, hanem ugyanannak a krónikavilágnak egy más előjelú beállítását kívánja – most az a kérdés:kitalálni-e vagy nyilvánosságra hozni. A kitalálás feltételezése azonban eleve megdől, hiszen foltokban magában a krónikában is ott van az ellentétes krónikavilág. (Például Szkítia és a szkíták negatív és pozitív attribútumai; a hét kapitány vagy a gyászmagyarok-e a hétmagyar; a kalandozásokat dicsőségesnek, illetve elítélendőnek leíró részletek.) S amit a krónika régi részében saját alapállásától eltérő másik alternatívaként találunk, az konkrétan egybevág Anonymusszal. (Például Szkítia és a szkíták pozitív jellemzése, a kalandozásokat dicsőségesnek érzékeltető részletek vagy akár Aba Sámuel megítélésének pozitív tendenciái.) Anonymus ellentartalmai olyan forrásból származnak tehát, amelyet ő jóval teljesebben használt ki, mint az e másik forrással is rendelkező krónika. A témák párhuzamossága és a szerkezet csaknem tökéletes megfelelése arra mutat, hogy a krónika is és Anonymus is az ősgesztából merítette e témákat és a szerkezetet. A krónika másik ősforrása pedig – ellenősgeszta lévén – a dolog természeténél fogva sorakoztatta fel az ősgesztával azonos sorrendben a maga „válasz”-tartalmait. Ez a tény egyébként a krónikaegyesítést már magában véve is szuggerálta, s



nagyon megkönnyítette. Anonymus és az ősgeszta szoros kapcsolatát magánnyomozásunk még sokrétűen valószínűsíti majd, egyelőre ennyi is elég, hogy a krónika ősszövegét illetően az egyenes vonalú krónikafejlődés elvét a magunk számára ne tartsuk meggyőzőnek, s hogy éppoly kevéssé tekintsük sérthetetlen dogmának a Gesta Hunga(ro)rum tartalmainak kitalált vagy a XIII. század viszonyaiból visszavetített voltát. Inkább úgy gondoljuk, Anonymus művét azért nem olvashatták öt évszázadon át, mert a „visszalopási” gyakorlat különleges megnyilvánulása lévén, a tilalmas ősgeszta feltámasztási kísérletét megillető módon bántak el vele. A Gesta Hunga(ro)rum éppúgy rendkívüli történeti körülmények közt született, mint maga az ősgeszta. Ahogy az a második pogánylázadás után, ez – szerintünk – IV. Béla volt jegyzőjének tollából, Kun László egyházzal való viszályainak idején. Említettük, milyen eszközöket igyekezett Anonymus felhasználni ahhoz, hogy művének az ősgesztával való párhuzamosságát színleg elfedje, elhomályosítsa. Ezek elsősorban arra szolgálhattak, hogy legalább a néhány, uralkodójának engedelmeskedő egyháznagy szemet hunyhasson a tiltó rendelkezés fölött. Kun László váratlan pusztulása azonban a Névtelen jegyző reményeinek pusztulását is jelentette. A mű éppúgy tiltott irat lett, mint az eredetije. S talán még annak feltételezését is megkockáztathatjuk itt, hogy az ősgesztát ekkor, mint a kaland „felbujtóját”, megbüntették. A középkorban szokás volt a tárgyak felett is ítélkezni. Alátámaszthatja ezt az elképzelést valami. Későbbi krónikaváltozat forrásként hivatkozik egy úgynevezett a régi krónikaszerkesztésről szóló „jelentés”-re, amelyről például tudni, hogy a honfoglalás Regino évkönyvéből származó téves, 889-es évszámát tartalmazta. Márpedig Regino kétségtelenül a krónika Anonymussszal közös tartalmú részletének a kútfője volt. Nem elképzelhetetlen, hogy az elítélt ősgeszta legfőbb adatairól a mű egyetlen meghagyott példányának megsemmisítése, máglyahalála előtt kivonat készült. (A Képes Krónikában váratlanul feléledő Magógtól való származtatás is ezzel magyarázható.) Ami megint csak azt mutatná – mint láttuk az egyesített krónika szándékos réseinél –, hogy a szélsőséges megoldásokkal párhuzamosan azért a mégoly hátrányban lévő józan ész is mindig megkísérel valamit cselekedni.
HARMADIK FEJEZET



A fő szálak (Az ősgeszta)
ANONYMUS CSÍNYJEI ÉS IGAZSÁGA
A nyomozás fontos apróságokkal kezdődik: ujjlenyomatok vizsgálatával. Próbáljunk a magunk területén olyan jeleket keresni, amelyeknek hasonló szerepük lehet. Egyet már ismerünk. Említettem, hogy a két úgynevezett vezérnévsorunk közül az, amelyiket Anonymusnál olvashatunk, valóban a honfoglaló törzsek fejének nevét tartalmazza, míg a krónika és Kézai gesztája által megőrzött másik névsor tulajdonképpen e törzsfők törzsszövetségi tisztségeinek elnevezéseit sorolja fel, tehát méltóságlista. Azt is megjegyeztem, hogy a két névsornak az ősgesztában együtt kellett szerepelnie, mert az egyik vezér neve és méltóságneve csak így cserélődhetett el a két névsor között. Most hozzátehetem: e csere nem véletlenül, hanem dinasztikus érdekből történt, azért, hogy az akkor „első”-nek is érthető „előd” elkerüljön Árpád neve mellől. Ennek a változtatásnak célja is, módja is keresztény kori írott forrás mesterkedésére vall.29 Valóban, szinte csak egy ujjlenyomat ez. De mi következik belőle? Egy: Anonymus eredeti, hiteles névsort közölt. Pontosabban: nem ő találta ki (vagy ahogy szeretik fogalmazni), állította össze. Kettő: az ősgeszta azért folyamodott ilyen mesterkedéshez, mert a régi hagyományok megörökítése érdekében bizonyos részletkérdésekben kénytelen volt engedményeket tenni. Három: A pogány kori berendezkedést idéző méltóságnévsor az egyház szemében ellenszenves lehetett, ezért az ősgeszta ezt is személynévsornak volt kénytelen álcázni. Négy: Mivel eredetileg mindkét „vezérnévsor” egy kéziratban szerepelt, a krónikákban pedig csak az egyik van benne, a krónika nem elsődleges forrása ennek a névsornak (nem a krónika szerkesztője „állította össze”), hanem onnan vette, ahol mindkét névsor együtt volt található. Öt: Anonymus a másik névsor közlésével nem újat, mást akart mondani, csupán egy régi adatot átmenteni, amit már nem lelt meg a krónikában, s ami vagy másfél száz esztendő óta rejtve volt a nyilvánosság elől. Hat: A krónika azzal, hogy a maga vezérnévsorát a németországi kalandozásból megcsúfoltan hazakerült hét gyászmagyarral állítja párhuzamba, klasszikus példáját nyújtja a hagyományőrző ősgeszta és a hagyománytagadó ellenősgeszta motívumainak egyesítésére irányuló



törekvésnek. Hét: A Képes Krónikában a „kapitányok” névsorának közlése után azt is olvashatjuk: „Honnan jött hát Ákos, Bor, Aba és a többi nemes magyarság nemzetsége?” Mivel az egyesített krónika szerkesztője előtt ott volt az ősgeszta, abban pedig szerepelt Ed és Edömén, mint az Abák ősei, és ugyancsak szerepelt Ond és fia, Eté, a későbbi Bor-Kalán-nemzetség elődei, ez a drámai kérdés csak Kálmán koránál jóval később kerülhetett be a krónikába, olyan krónikás idejében, akinek számára az ősgeszta többé már nem volt megtalálható. „Daktiloszkópiai” vizsgálatunk folytatható, mert a vezérnévsorokról még további ujjlenyomatokat is vehetünk. Az ősi, úgynevezett „nomád rangsor” szerint, amelyet egy pogány kori névsornak tükröznie kellett, a szakrális fejedelem neve vagy méltóságneve nem az élen, hanem a hét nevet tartalmazó névsor közepén, a negyedik helyen állott. Az ősi magyarok szakrális fejedelme eredetileg a kende volt. Árpád eltörölte a kende intézményt, s ezután az őrs (örsúr) méltóságnevű vezér tölthetett be korábbi funkcióját kiterjesztve bizonyos főtáltosi tisztet, mert ez a tisztség az idők folyamán odáig fejlődött, hogy Taksony az „örsúr” méltóságnevet már mintegy táltosfejedelmi címként viselte.30 Taksony idején vagy közvetlen megelőzően terjedhettek el tehát a regösök között olyan vezérnévsorok, amelyek méltóságlistájában a fő – vagyis a negyedik – helyre „kend” helyett az „őrs” került.31 A szájhagyomány írásba foglalásakor így „kend-központú” és „őrs-központú” névsorok egyaránt voltak forgalomban. A kendközpontú méltóságnévsornak, amilyen a krónikáé, Kurszán-központú személynévsor felelt volna meg, ő volt ugyanis az utolsó kende. Ilyennel sajnos nem rendelkezünk. Az őrs-központú méltóságnévsor – amilyen Kézaié – személynévsorában Ond nevének kellett középen állania, minthogy a honfoglaláskor az örsúr tisztét ő töltötte be, s Anonymus vezérnévsorában valóban Ond áll a főhelyen. Szemben tehát a krónikával, amelynek vezérnévsora kendközpontú, Anonymus és Kézai őrs-központú vezérnévsorai ugyanabból a forrásból származnak, de ez a forrás még a szintén méltóságnévsort közlő és a krónikát általában szorosan követő Kézai számára sem a krónika volt, és nem is közvetlenül a krónika forrása. A krónika ősszövegének létrejötte után még jóval később is létező egy és ugyanaz a forrás, amelyből Anonymus a maga névsorát merítette, s amelynek alapján Kézai a krónika névsorának sorrendjét kijavította, csak az apokrifnak nyilvánított ősgeszta egyetlen megmaradt példánya lehetett. Ez tehát e tekintetben eltért az ősgesztának attól a példányától, amelyet az egyesített krónika szerzője forgatott. Nagyon valószínű, hogy a Kálmán kori krónikás a két gesztából való összeállításkor kivágásos módszerrel dolgozott, s keze alatt az ősgeszta általa használt kódexe



tönkrement; ezért őriztek meg egy másikat – annak másolója pedig az őrsközpontú névsorokat tartotta hitelesebbnek. Egyébként tévesen. Ami viszont nem jelenti azt, hogy ez a másoló másvalamit ne korrigált volna helyesen. Kézai például nyilván szintén az ő kézirata alapján helyesbítette a krónikában szereplő Cupan (Kupán) nevet Cupianra (Kúpján), amely később Kaplyonná, Kaplonnyá alakult.
És még egy ujjlenyomat. Amikor néhány tucat oldallal ezelőtt az ősgeszta létrejöttének körülményeit körvonalaztuk, valójában Anonymus művének élőbeszédére alapozva idéztük az ősgeszta jelentőségét kifejező mondatokat. Ha ugyanis Anonymus művére vonatkoztatnánk őket, némiképp értelmetleneknek és vaskosan nagyotmondóknak kellene tartanunk, míg az ősgesztára visszavezetve helyénvalóak, meglelik reális értelmüket. Most pontosan idézzük Anonymus e sorait: „Magyarország tehát boldog, jutott neki adomány sok; hisz örülhet minden órán deákjának ajándékán, mivel megvan íme neki királyai és nemesei származásának a kezdete.” Ekkora jelentőséget tulajdonítana a maga munkájának? Amely különben nem is tesz eleget annak, amiért e sorok szerint Magyarországnak „minden órán” örülnie kellene. Hiszen Magyarország nemesei közül csak az egyik réteg, a honfoglalóktól származók eredetéről beszél, a Géza és István korában betelepedett lovagokról hallgat. Előadásában Géza fejedelemnek is csak a születéséig jutva el, királyaink származására sort sem kerít. De ha mindez benne volna művében, a XIII. században aligha szerezhet vele boldoggá tévő ajándékot, mivel az előjogok történeti eredetének tisztázásán ebben az időben már semmi sem múlott. S ami minderre felteszi a koronát: e kezdetek a Gesta Hunga(ro)rum előtt már régen olvashatók voltak a Kálmán kori s azóta folytatott krónikában, tehát nem Anonymusra várt, hogy felfedje őket. Ellenben I. Endre és I. Béla idején az ősgeszta megírásának éppen az volt a célja, hogy a nemesek és a királyok származásának elismertetésével – az utóbbiba beleértve a dinasztia új ága legalitásának bizonyítását is – az ország belső békéjét végre megteremtse. Ezért előlegezhettem, hogy a Gesta Hunga(ro)rum élőbeszédének ez a nyilvánvaló – és szerintem tudatosan a legrégibb gesztára célzó kakukktojása az ősgesztából való. Mégpedig annak kolofonjából, mert a XII. század előtti gesztáknak még nemigen volt prológusuk. – Egyáltalán nem hiszem – válaszolok nyomozótársam szótlan ellenvetésére –, hogy tudatos célzásról beszélni itt merész állítás volna. Anonymus művének élőbeszéde, szellemes ködösítéssel, az ősgesztára való több utalást tartalmaz, amelyet a tiltott krónikáról keringő szóbeszéd ismerői bízvást megértettek. Kihasználva például a Béla kori geszta szerzőjével a



véletlen párhuzamot, Anonymus szintén – ámbár a „néhai” – „Béla király jegyzőjé”-nek mondja magát. Éppen ez okból említi régebbi, már nem fennálló tisztségét, s hallgatja el, hányadik Béla királynak volt a jegyzője. Talán célzás még az élőbeszéd címzettje is. Ha igaz, amit tudósaink egy része feltételez, hogy tudniillik a legelső geszta szerzője az a Miklós – azaz latinul: Nicolaus püspök – királyi jegyző lehetett, aki I. Endre idején a Tihanyi Alapítólevél magyar nyelvű adatokat is tartalmazó birtokösszeírását fogalmazta. Mert akkor kézenfekvő, hogy „N.”, akihez Anonymus az élőbeszéd szavait intézi, senki más, mint az ősgesztának tolmácsolója által „régi jó barátnak” tekintett szerzője, kit a Névtelen Jegyző itt mintegy élő lelkiismereteként idéz meg. Játék ez természetesen. Mint ahogy játék az is, hogy miután az élőbeszéd elején az ősgeszta kezdő soraira célzott, az élőbeszéd végén a kolonfonszöveggel céloz annak befejezésére. E játékosság szorosan hozzátartozik Anonymus nagy csínyjéhez, az egyházi tilalom kijátszásának nemzeti érdekű, művészi, nagy kalandjához. A Gesta Hunga(ro)rum szövege véges-végig bővelkedik kitűnő formaérzékről tanúskodó stiláris játékokban. Most pedig irányítsuk figyelmünket szélesebb tartalmi összefüggésekre.
EGY FONTOS TANÚVALLOMÁS
A magánnyomozás közvetlen tanúkihallgatással folytatódik. A beidézett: egy tanulmány. Dümmerth Dezső Álmos fejedelem mítosza és valósága című írása.32 A jeles kutató azt térképezte fel, mit tud írott hagyományunk Álmosról, Árpád apjáról, és mennyi hitelt adhatunk Anonymus e témában leglogikusabbnak látszó és legbővebb tudósításának. Anonymus és Kézai művén kívül Dümmerth még további három krónikaváltozatra terjesztette ki vizsgálatát. A tanulmány összegezését idézzük. „Egyezések: a) valamennyi (megvizsgált krónika) azt állítja, hogy Álmos és fia, Árpád, Attilától és a Turul-nemzetségből származott. Kivétel a Zágrábi és Váradi Krónika, mely Álmos őseiről semmiféle említést nem tesz. De ez a szöveg is tud az «örökségi jogon» való honfoglalásról.” Itt közbe kell vetnünk, hogy egyedül Kézai említi közvetlenül a Turul-nemzetséget, a többiek csak az Emese-mondának a turullal azonosítható madaráról írnak. ,,b) Valamennyi szöveg azt állítja, hogy a magyarokat nem Árpád vezette az új hazába, az ő fejedelmi szerepe csak a honfoglalással kezdődött. Kiegészítő egyezések: A magyarok első fejedelme Álmos volt. Ezt két szöveg: Anonymus, valamint a Zágrábi és Váradi Krónika



adatai mondják. Anonymus még hozzáteszi, hogy Álmos volt, aki az új haza határáig vezette a magyarokat.” Mindez mutatja tehát, hogy egységes hagyományról van szó, ami különösen figyelemreméltóvá teszi az összegezésnek az eltérésekről szóló utolsó pontját. „Ellentmondások: Anonymus szerint Álmos a hatalmát önként adta át Ungváron Árpádnak. A krónikák szövegei szerint viszont Erdélyben megölték. A Pozsonyi Krónika szerint Árpádot is Erdélyben választották fejedelemmé, ott, ahol apját megölték.” Hadd tegyük hozzá a tanulmány szerzőjének megállapításaihoz: Álmos fejedelem voltáról és arról, hogy csupán az új haza határáig vezette a magyarokat, nemcsak azok a szövegek tanúskodnak, amelyek ezt kifejezetten elmondják, hanem közvetve mindazok a krónikaváltozatok, amelyek Álmos Erdélyben való megöletését közlik, mégpedig azzal a lapidárisnak tetsző magyarázattal: „nem mehetett be ugyanis Pannóniába”. Ami az úgynevezett szakrális királyölés sok ősi népnél, köztük a kazároknál is meglévő szokására utal. A nép szent fejedelme a jólét és a termékenység letéteményese, annak folyományaként, hogy fejedelemmé tételekor mágikus szövetséget kötött a helyi szellemekkel, az új haza szellemeivel már nem szövetkezhet, azt csak megöletése révén utóda teheti meg. Ha tehát Álmost ezért ölték meg, fejedelemnek kellett lennie, és mint ilyen, népét csak az új haza határáig vezethette el. Érdekes módon tehát az utóbbi két tényt, amelyet Anonymus direkt közlés formájában szögez le, éppen azok a szövegek igazolják, amelyek a halál körülményeinek ténykérdésében ellentmondanak neki. De térjünk vissza a tanulmányhoz. Szerzője Győrffy Györggyel vitázik, aki az Emese-mondát Anonymus kitalációjának tartja. Azt persze Győrffy jól tudja, hogy a monda a krónikában is megtalálható, de szerinte oda szintén Anonymustól való átvételként került. E véleményével eléggé egyedül áll, mert kutatóink általában nem tételezik fel, hogy krónikáink ismerték volna Anonymust. Éppen ennek a vitának a szempontjából döntő, hogy a krónikaváltozatok mind ellentmondanak Anonymusnak Álmos halálának mikéntjében. Ez ugyanis eleve kétségessé teszi, hogy a monda forrása Anonymus lehessen. Annálfogva pedig, hogy az ellentmondás tárgyának Álmos mágikus okból való halálának – oly széles és hiteles háttere van a pogány szokásokban, az egyöntetű eltérést még az átvevők önkényes variánsának sem gondolhatjuk. A kétség Győrffy elképzelésével szemben bizonyossággá válik: a krónika és a vizsgált krónikaváltozatok semmiképpen sem Anonymustól vették Álmosról szóló híradásaikat, hanem Anonymus is, a krónikák is, Kézai is egy közös ősforrásból. Az pedig csakis az ősgeszta lehetett. Ugyancsak Győrffy feltevése szerint Anonymus alapozta meg a hun



történetet, mégpedig Álmos Attilától való származásának kitalálásával, hogy művében a magyarok Attila örökségeként foglalhassák el Pannóniát. Dümmerth krónikái vizsgálata ennek is ellenbizonyítékát szolgáltatja: „A Zágrábi Krónika XIV. századi szövege... bár a regényes hun történetet mellőzi, a «jure haereditaria» kifejezéssel az Attila örökségi jogán való honfoglalás hagyományát fenntartotta.” Itt egy kicsit tovább is mehetünk Dümmerthnél. A hun történettel kapcsolatban ugyanis a krónikában a magyarok „visszatéréséről”, „második bejöveteléről” esik szó, de a krónikának már a hun történet beiktatása előtt meglévő ősi szövegrészében, a Fehérló-mondában is olvashatjuk: „Árpád a hét vezérrel együtt bejött Pannóniába... hogy elfoglalják, mint igaz örökségüket”, márpedig Anonymus a Fehérló-mondának ezt a változatát nem közli, így az Attila öröksége jogán való honfoglalás gondolata nem Anonymustól, hanem Anonymus, a krónika és a Zágrábi és Váradi Krónika közös forrásából, az ősgesztából ered. (Az utóbbi krónikaváltozatnál bizonyára oly módon, hogy ez a krónika ősszövegét használta, amelyben a hun történet még nem szerepelt.)33 Dümmerth végül kiemeli, hogy Anonymus logikus eseménysorozata világossá teszi az összefüggést Emese álma, Álmos fejedelemmé választása és az új haza megtalálása között, a krónikákból pedig az összefüggések tűntek el. „Az Álmos-hagyomány csonka elemeinek jelenléte a krónikákban – foglalja össze vizsgálatának eredményét – nem Anonymus másolása, egy friss irodalmi ötlet tovább-burjánzása mellett bizonyít a későbbi keletű fennmaradt szövegekben, hanem egy valaha egységes szóhagyomány széttöredezését mutatja, melynek elemeit még akkor is híven őrizték a krónikások, mikor összefüggés híján már-már értelmüket vesztették.” De szóhagyományra s nem Anonymus előtti írott forrásra Dümmerth csak jobb híján gondol. „Krónikáink szövegének egymáshoz való viszonyában írja – bizonyára még sok új megállapítás várható. De az eddigi kutatások is nyilvánvalóvá tették, hogy a krónika-családok nem egymást másolták, hanem közös ősforrásra vezethetők vissza. A régebbi kutatás ősforrásukat a XI. századi elveszett gesztában látta. Újabb vizsgálódások viszont arra mutattak rá, hogy már a XI. századi geszta keletkezése is a pogány hagyomány irtása korára esik. Őstörténetünk tekintetében tehát az írott források mellett jelentősebb szerepe lehetett a még élő hagyománynak.” Mi azonban arról győződtünk meg – amit az elmondottak is csak alátámasztanak –, hogy a XI. századi hagyományőrző geszta éppúgy létezett, mint a szintén XI. századi hagyományirtó ellenősgeszta. A hagyomány fennmaradását tehát mégsem szükséges avval magyarázni, hogy háromszáz meg négyszáz évvel a honfoglalás után a krónikások szájhagyományból pótolták volna azt, aminek a honfoglalás után másfél száz évvel született



legelső krónikából állítólag hiányoznia kellett. A krónikák együttesében mégsem az ősi szóhagyomány széttöredezettségének lehetünk tanúi, hanem Anonymus átmentő kísérletének és némely krónikások ennél szerényebb – de számunkra roppant értékű – „visszalopásainak”. A szájhagyományból pótlás elképzelésének nemcsak az a gyengéje, hogy hosszú évszázadok múltán eleven szájhagyomány egyre valószínűtlenebb – töredékek pedig önmagukban alig, leginkább újabb idei szövegképződményekbe beágyazódva maradnak fenn –, hanem az is, hogy nagy kérdés, vajon keresztényi szempontból a későbbi századokban inkább közölhető volt-e az, amit 1062 körül, I. Béla idején állítólag nem lehetett írásba foglalni. Az ősgesztának is volt egyházi cenzúrája, de kényszerűen engedékenyebb, olyan, amely a mű céljának, vagyis a „régiekkel” való kiegyezésnek érdekében az identitás fenntartását eltűrte. Láttuk: Álmos megöletésének híradásában velejéig pogány szokást őrzött meg, csakhogy a Biblia Ótestamentuma is konzervált nem egy pogány gyökerű elképzelést; ugyanezzel a mágikus gondolatvilágú logikával került bele – de már az Úr, az Egyisten kinyilatkoztatásaként –, hogy Mózes is csak megláthatja Kánaánt, ám nem vezetheti be oda népét. Az egyház Álmos megöletésének motívumát nyilván e bibliai párhuzam jóvoltából találta keresztényi szempontból elfogadhatónak, s ezért vehette át azt az egyesített krónika is. E közlés szövegkörnyezetét szintén ilyennek ítélhette. A híradás Álmos haláláról a Fehérló-monda bevezetésében található, amely azzal kezdődik, hogy mindent ellepő sasok kényszerítették a vándorló magyarokat továbbhaladásra, „azt akarta ugyanis az Isten, hogy minél hamarább szálljanak le Magyarországba”. A mágikus értelmű mondából a cenzor – a hagyományt átmenteni akaró ősgeszta szerzőjének ügyes tolmácsolása folytán – egyrészt a keresztényi értelemben vett isteni gondviselés kifejeződését érezte, másrészt a monda folytatásában, a felékesített ló ellenében való fortélyos országvásárlásban – a pogányságban tévelygő magyarság csalárdságának, az egyházi megvetést megérdemlő alacsony erkölcsiségének bizonyságát. Lényegében csak a lónak a pogány szertartásra utaló „fehér” jelzője ütközött falakba. Most az a kérdés, miért nem szól Anonymus Álmos szent haláláról? Ő a krónikában meglévőt nem akarván ismételni, az erdélyi beköltözés Fehérló-mondáját kihagyta, e mondának az Ung felőli (vereckei) bevonulást elbeszélő változatát vette át. Elhatározásával az elé a szerkesztési probléma elé került, hogy a vérszerződéskor az egész nép urává megválasztott Álmost nem veszítheti szem elől, de más színhelyen sem szerepeltetheti, mint amit a magyarok honfoglalásának kiindulópontjaként bemutat. Ha azonban Álmos megöletését azon a helyen beszéli el, ahol Árpád is jelen van, lehetetlen



megérteni, miért nem védte meg a seregvezér fiú fejedelmi apját. Ezért aztán alkalmasabbnak – de kétségkívül méltóbbnak is – érezte, ha ezen a motívumon egyszerűen túlteszi magát, és Álmossal még életében – és az Ung folyónál – átadatja a fejedelemséget Árpádnak. De nem is beszél többé Álmosról s annak halála körülményeiről. Itt már kitetszik Anonymus írói egyénisége: fő forrását szuverén módon közvetíti. Ez is fontos oka annak, hogy téves optikába helyeződött műve értelmezése. Ő ugyanis nem egyszerű átvevő-átadó, mint általában a krónikások, és nem kompilátor, mint még a hun történetet megalkotó Kézai is, hanem írói, költői tehetséggel megáldott, széles kedvű elbeszélő. A ősgeszta adatait nemcsak megjelenítve, hanem itt-ott ezzel-azzal, a nem egyenértékű, maga szerezte adatával is kiegészítve, saját értelmezésében, vagyis történetírói szellemben dolgozza fel. Ezért tűnik műve a többé-kevésbé száraz előadásmódú krónikásoké mellett oly „regényesnek” s – gyors általánosítással – olyannak, amely szőröstül-bőröstül a „regényes geszta” műfajába tartozik. Pedig éppen nem regényesít, vagyis élénk előadású cselekményét nem rendezi központi figura köré, nem domborít ki a többi részlet fölé emelkedő főcselekményt, a honfoglalás vezérének, Árpádnak még egy hőstettet sem kerekít. A külföldi regényes gesztákat, amelyek Anonymusnak példaként szolgálhattak, az jellemezte, hogy éppen nem latinul, hanem nemzeti nyelven íródtak, így a Gesta Hunga(ro)rumot eleve nem lehet e műfaj jellegzetes képviselőjének tekintve arra hivatkozni, hogy az efféle művek nem törekedtek történeti hűségre. Anonymus írói tehetsége folytán „egyszerűen” képtelen volt rá, hogy kész anyagát átélés, azaz továbbgondolás nélkül adja közre. De térjünk vissza Álmosra és az egyházi mérlegelésre. A Fehérló-monda tehát Béla király, majd Kálmán király idejében is átcsúszott a cenzúrán. Az ősgeszta szerkesztésekor ugyancsak átcsúszott az Álmos utódai nagyrahivatottságát jövendölő Emese-monda, de az egyesített krónika ezt már jobban megnyirbálta. Ha összehasonlítjuk anonymusi és krónikabeli előadását, megértjük, a Névtelen Jegyző miért mond el ezúttal – szokása ellenére – egy olyan mondát, amelyet a krónikában is meg lehet találni. Szerinte – az ősgeszta nyomán – Álmos anyja, Emese Önedbelia vezérnek volt a lánya, akit Ügyek vett feleségül. A krónika viszont azt mondja: Ügyek fia, Előd „Onedbeli (nevű) leányt” vett feleségül, s ettől nemzette Álmost. Az Ügyek vagy Előd problémával most ne törődjünk, mert ez nem a cenzúra kérdése. Az azonban igen, hogy a krónika Önedbeliából saját maga leányát csinálva, elsikkasztotta az apa nevét is meg Emeséét is. A nagy tiszteletnek örvendő s ezért különösen hatalmas varázserővel rendelkező neveket mintegy a varázserő elleni mágikus védekezésül volt szokás megfordítani. A legendás nagyapa, Önedbelia neve minden bizonnyal



megfordított név, annak az Álmos sorsa alakulásában döntő szerepet játszó kendének a megjelölése, akinek eredeti – még megfordítatlan – neve görög forrás említése nyomán a szaktudományban „Levedi” névalakban rögzült. Képes Géza szószármaztatása szerint tévesen, mert valójában „Elbedüá”nak hangozhatott.34 Ami az Emes nevet illeti, lehetséges, hogy totemnév volt, minthogy mondabeli párja, az őt álmában megtermékenyítő „héjaszerű madár” eredetileg a szintén totemisztikus Turul volt. Ez esetben az Emes az emse (= vaddisznóanya) megfordítása volna. Van azonban a névnek más etimológiája is. „Az Emese női név eme- tagjának ősi jelentése: emberi nő; a vogul nyelvjárásokban nő, anya értelmezése van... A becéző képzős magyar Emese, Emesü jelentése: emberi anyácska.”35 Ha az egyházi cenzúra Kálmán korában fennakadt rajta, akkor a pogány tiszteletnek örvendő ősanya-szellem nevét érzékelte benne. A kendék valóban égi származásúaknak tekintették magukat. A pogány mítosz kezdeti formája szerint két nagy, ősi nemzetség, a Turulnemnek és az Emes-nemnek az egyesülése Álmos személyében nagyra hivatott dinasztiát alapító fiat hozott a világra. Ez a kezdeti motívum még a pogány kori mondaalakulás során az Alumus (= türk. „fenséges” vagy Almucs, törökből „hódító”) és az Álmos (= magy. „álomos”, „megálmodott”) szójáték révén Levedi lánya, Emese álmává, illetve álombéli látomásává változott, s mint ilyen, a felsőbb szellemek kinyilatkoztatásává. Mivel pedig az isteni kinyilatkoztatás nem ellenkezett a keresztény teológia elveivel, az Árpád-ház eredetmondája helyet kaphatott az ősgesztában. A Turult azonban törölni kellett belőle, illetve csak körülírni volt szabad, héjaszerű madárként. A kifogás oka nyilvánvaló: az ősgesztában benne volt az, amit aztán Kézai mentett vissza onnan, hogy Álmos „a Turul-nemzetségbeli Ügyek” családjából származott, ami ebben a formában csupán egy vadászmadárról elnevezett nemzetséget jelentett, az Emest álombéli látomásában teherbe ejtő Turul azonban a nemzetség pogány elképzelés szerinti madárősét személyesítette meg, arra célzott, hogy Álmos ősapja volt turul. A látomás madarát tehát külön kellett választani a királyi család nemzetségnevétől. De az ősgesztával kapcsolatos csak enyhe cenzúra volt. Az egyesített krónika már Álmos leszármazásából is kihagyta a Hunor-Magor mondába nem illeszkedő Turul nevet. Emes ősanya szellem értelmű neve sem maradhatott, s ezért a megfordított nevével pogány gyakorlatról árulkodó Önedbeliából faragtak neki ártatlanabbnak tűnő leánynevet. Amikor Anonymus a XIII. században a tilalmazott ősgesztából át akarja menteni Álmos anyjának (valójában a kendenemzetség vélt ősanyjának nevéről van szó) és anyai nagyapjának nevét, tisztában van vele, hogy ezzel a pogány vonatkozásokat erősíti. Ellensúlyozásképpen a monda magyarázatába



tüntetően keresztényies elemet kever, azt az értelmezést konstruálja, hogy Álmos ivadékaitól „szent királyok” származnak majd. Ami természetesen már semmiképpen sem az ősgesztából való, hiszen I. Béla trónra lépte után közvetlenül semmiképpen sem gondolhattak arra, hogy István király és Imre herceg rövidesen szent lesz, s hogy az ekkor még ifjú László hercegre is ez a megtiszteltetés vár majd. Ez valóban Anonymus XIII. századbeli hozzáadása. A pogány kori hagyományok megőrzésében – egyrészt a szóhagyomány elevensége, másrészt az egyházi cenzúra pillanatnyilag engedékenyebb magatartása miatt – legmesszebb az egész középkoron át kétségtelenül az ősgeszta mehetett. Ezért is lett tilalmas. Az ellenősgeszta hagyományellenessége a Fehérló- és az Emese-mondát eleve elvetette. Bár az egyesített krónika kevésbé tartott a hagyományoktól, a hit szempontjából szigorú mércét alkalmazott. Látni fogjuk, hogy mágikus megfordítású nevet az ellenősgesztából sem vett át. Kézai talán azért hagyta el az Emese-mondát, mert úgy érezte, hogy a Turul nemzetségnév visszamentésével az egyházi megítélés szempontjából így is elég messzire ment. Dümmerth vizsgálatának tanúvallomása az Álmos-monda krónikákbeli fejlődéstörténetének megrajzolásával igazolja Anonymusnak az ősforráshoz való közelségét, a krónikaváltozatoknak pedig periferikus távolságát tőle. Azzal a tétellel szemben tehát, hogy a pogány kori mondákat az egyház ellenállása miatt csak a XII-XIII. században lehetett írásba foglalni, éppen ellenkező irányú alakulás bontakozik ki a szemünk előtt. S a Pozsonyi Krónika állítása arról, hogy Árpádot Álmos megölésének helyén, tehát Erdélyben választották fejedelemmé? Ezt szerzőjének csak saját elképzelése sugallhatta. Ilyen az ősgesztában nem állhatott, mert Álmos Erdély felől, Árpád pedig az Ung felől tartott az új hazába, s nem is egészen azonos időben. Erről Fehérló-mondáink vallanak. Ezek száma egyébként – látni fogjuk – nem is csekély.
A HONSZERZŐ MÍTOSZ
A krónikában olvasható Fehérló-monda erdélyi, és Anonymus Fehérlómondájának Ung folyó felőli bejövetele történeti szempontból egyaránt reális. Álmos a határig elvezető fejedelem volt, Árpád pedig ez időben még a trón örököse, akiről a krónika azt is megőrizte, hogy „a hadba indulóknak előtte, a visszavonulóknak mögötte” járt. Ez a híradás ismét valóban létező ősi szokásra, berendezkedésre utal. Türk rendszer szerint a trónörökös a vezére a



törzsszövetséghez csatlakozott, de abba bele nem tartozó, úgynevezett katonai segédnépeknek, amelyeknek a hadi terhek nagyobb részét kellett viselniük: békében határőrszolgálatot teljesítettek, háborús elónyomuláskor legelöl, visszavonuláskor pedig utóvédként, leghátul harcoltak. Az elővédsereg jött be tehát Árpád vezérletével észak felől elsőnek a Kárpát-medencébe, hogy a területet elfoglalja. Előbb tehát, mintsem Álmos fejedelem a beköltöző népet fedező törzsszövetségi seregekkel megjelenhetett Erdély keleti határán. Ez megfelel a jelenlegi történeti elképzelésnek is.
De idézzük a krónikai műveket:
Krónika:
A magyarok „áthaladtak a besenyők, fehérkunok országán, Szuzdálián és Kijev nevű városon, majd átkeltek a havasokon... és eljutottak Magyarország, ill. Erdély határára. Nem tetszett ez az említett népeknek. Itt hét földvárat építettek, ott őrizték feleségeiket és jószágaikat, azért nevezik azt a részt a németek a mai napig Siebenburgnak, vagyis Hétvárnak.”
Anonymus:
A magyarok útja részletes elbeszélés folyamán az Etel folyótól Szuzdalon, Kijeven, Ladomér városán, Halicson és a Havaserdőn át a „hungi határig” visz. „Bevonulva Hung várába... Álmos vezér még életében vezérré és parancsolóvá tette fiát, Árpádot. Ezért hívták Árpádot Hungvária vezérének; összes vitézeit pedig Hungról Hungvárusoknak nevezték el az idegenek nyelvén, és ez az elnevezés mostanáig él az egész világon.”
Kézai:
A magyarok „átkelvén a besenyők és fehérkunok országán, Kijev városán, megszállottak az Ung folyónál, ahol várat építettek. Erről a folyóról nevezik a nyugati nemzetek a magyarokat hungarusoknak. Miután ezenkívül más hat várat is alapítottak, egy ideig azon a vidéken maradtak.”
A szövegek és adataik rokonsága az eltérések ellenére is kirajzolódik. Az



útvonalak a Kárpátokig (Havaserdő) vezető része Kézainál megegyezik a XI. század közepén, az ősgeszta létrejöttének idején fennálló helyzettel. Az ősgeszta szerzője tehát az ősök kelet-európai útját saját kora politikai, földrajzi viszonyainak megfelelően írta le. Ez az útvonal a krónikában Szuzdallal egészült ki: Könyves Kálmán első felesége halála után a szuzdali fejedelem lányát vette el. Anonymus pedig az Etel folyó, továbbá Ladoméria és Halics említésével az egyesített krónika útvonalát egészítette ki a maga kora viszonyainak megfelelően, valóban a XIII. századra jellemzően. (Az általa konstruált itteni hódítások az ősgeszta „nem tetszett ez az említett népeknek” mondatából virágzottak ki.) A krónikában a hét földvárral kapcsolatban az Erdély német nevére való utalás későbbi névmagyarázó monda beszüremlésére vall. Kézai, bár elhagyja az erdélyi bevonulás mondáját, mégis igyekszik az ungi útvonalat egyeztetni vele oly módon, hogy Hung várát (Ungvárt) az (erdélyi) hét vár legelsejének tünteti fel. Anonymus és Kézai adatának megegyezése az Ungot és a magyarok idegen nevének innen való (népetimológia jellegű) származtatását illetően arra mutat, hogy az ungi bevonulás, párhuzamosan az erdélyivel, jelen volt már az ősgesztában is, tehát nem Anonymus egyéni leleménye. Ezt csak megerősíti, hogy az Ungról a krónikában szintén szó esik. Az Ung felől az út a Duna-Tisza közére vezet. Ha az ungi bevonulás szerepelt az ősgesztában, joggal feltehetjük, hogy az ősgesztából származik az is, amit erről Anonymus a továbbiakban mond el. Hogy tudniillik az Ungvárból való továbbvonuláskor Árpád serege a bolgár „Salán” vezér katonáira támadt, s őt végül, hadait tönkreverve, Titelnél űzte ki az országból. Hiszen ezen a területen csakugyan bolgár katonák voltak, akiket ki kellett űzni, s erről az ősgeszta aligha hallgatott. A Salán elleni hadjárat mindenekelőtt azért kelt bizalmatlanságot, mert Anonymus részéről a Fehérló-monda írói adaptációjának látszik. Kétségtelen, hogy Salán kiűzetését ugyanúgy a Fehérló-monda motívumainak felhasználásával adja elő (bizonyos fokig egyszerűsítve, néhol meg túldíszítve), mint ahogy a krónika is a Fehérló-monda keretében beszéli el az Erdély felőli bejövetelt és Szvatopluk morva fejedelemnek a Duna partján való megveretését. Ugyanannak a mondának két változata szerepelt volna csakugyan az ősgesztában? Talán még egy harmadik is – felelhetjük. Bihar elfoglalásáról szólva Anonymus megjegyzi, hogy Mén-Marót vezérnek ugyanazt az ajándékot küldték, mint Salánnak (vagyis mint a krónika szerint Szvatopluknak), azaz a mágikus jelentőségű, feldíszített fehérlót. Ez így Anonymusnál már a második (egészen leegyszerűsített) Fehérlómondaváltozat, krónikairodalmunkban pedig immár a harmadik. Anonymus művének 25. fejezetében egy újabb változat töredékét is megőrizte, de ez



honfoglalás utáni, minthogy a blakok Erdélyének elfoglalásával kapcsolatos; töredék volta és egyéb jelek is ezúttal késői szájhagyományra utalnak, nem pedig írott forrásra. Elképzelhető, hogy egy mű alternatívákként valamely mondának több változatát ismertesse, itt azonban szó sincs ilyesmiről. Különböző helyeken, különböző személyekkel történő, némiképp azonos lefolyású külön mondák ezek, tehát nem változatok. Korábbi magánnyomozásunk során kimutattuk, hogy a Fehérló-monda eredetileg nem a magyar honfoglalás mondája volt, hanem olyan monda, amely a honfoglaló széttartás elbeszéléséből keletkezett. Mi inkább mítosznak neveznénk. Hiszen arról van szó, hogy a fejedelem miként állítja a magyarok mellé mágikus szövetségkötéssel a meghódítandó terület természetfeletti urait annak földi urai ellenében. Kialakulását a magunk részéről így képzeljük el: a pogány szertartás abból állt, hogy a honfoglalók mágikus követet küldtek a megszerzendő területre, mintát hozattak vele a rétek füvéből, a legnagyobb folyó vizéből és a termőföldből. Ezek a mutatók a helyi Fű-, Víz- és Földszellem jelképei voltak. (Víz- és Földistenség az orkhoni türk feliratokban is szerepel.) Amikor tehát a mustrát – élükön a fejedelemmel – a nép vezérei megtekintették, megízlelgették és dicsőítették, magukkal a szellemekkel teremtettek kapcsolatot. Ezután a szokott módon fehérló-áldozatot mutattak be az Ég istenének, s az áldozati állat megsütött húsából a jelenlévők mind fogyasztottak egy darabot. Majd a fejedelem ivókürtjéből vízáldozatot mutatott be: kérlelte a főistent, vegye rá a helyi szellemeket, hogy vele mint népe megszemélyesítőjével kössenek szövetséget. E szövetségkötés jelképeként egy gondosan kiválasztott fehér ló díszes fékjét a fű közé, ékes nyergét pedig a vízbe vetették, magát a lovat a földre döntve agyonütötték és eltemették, így kapta meg a Fű-, a Víz- és a Földszellem a maga mágikusan elkötelező ajándékát. (Amelynek eredményeként a szertartás mondájában a megszerzendő terület régi urának az elkövetkező csatában a helyi szellemek pártfogását elnyert magyaroktól országának földjén vereséget kell szenvednie, rétjének füvén meg kell futnia, és amikor menekülni akarva beugrat országa nagy folyamába, annak vizébe kell vesznie. Ezért fullad a Dunába Szvatopluk, ezért vesznek a Tiszába Salán bolgárai és görögjei e mondákban.) A szertartást Árpád celebrálta. A bolgár kézen lévő terület megszerzésének rítusán még mint trónörökös vezér, a csatlakozott népek ura, Álmost helyettesítve tette ezt. A morva terület és a bihari rész szertartásán már nagyfejedelemként. A mágikus követ a morva vidék honfoglaló szertartásakor Kusid (Kurszán), a bolgároktól meghódítandó terület ünnepsége alkalmával Ond, a bihari szertartásé – úgy tűnik – Vélek volt. Érthető, ha a léte, boldogulása szempontjából sorsdöntőnek látszó



szertartás emléke mélyen beleivódott a magyarság tudatába, s még a pogány korszak elmúltával is úgy tekintettek rá, mint a haza megtartásának természetfeletti hatalmak által adott biztosítékára. Hát még hogy annak lefolyását a pogány kor regösei drámai és költői mítosszá formálták.36 Erejéből és ízeiből azonban az ősgeszta, hogy a keresztényi felfogás számára elfogadhatóvá tehesse, sok mindent elvett. Elhagyta a főistenségnek szóló lóáldozást; a fehér lóból egyszerűen csak feldíszített ló lett, miáltal a történtek elvesztették mágikus jellegüket, az ékes szerszámú ló közönséges ajándékká változott. Árpád a Duna vizét kóstolgatva nem pogány vízáldozatot hoz, csupán ivókürtjét fölemelve a keresztény Urat kéri, hogy ezt a hazát adja a magyaroknak és így tovább. Abból, hogy földje, füve, vize most már a magyaroknak engedelmeskedik, csak a terület volt urának (vagy csatlósainak) vízbefúlása maradt. Hogy a már keresztény magyarok mennyire ragaszkodtak még a hajdani mítosz elhalványult másához is, azt mi sem bizonyítja jobban, mint hogy Istvánból már Szent István lett, amikor az egyesített krónika nélkülözhetetlennek tartja a legteljesebb, az úgynevezett erdélyi Fehérlómonda átmentését. Az ősgesztában – elvileg – az ország minden külön meghódított részével kapcsolatos Fehérló-monda szerepelt. Egy a morvák, egy a bolgárok, egy pedig a bihari részre nézve. Szinte ezeknek a keretében mondta el az ország elfoglalását. – Hát volt bihari hadjárat is? Létezett volna a meseszerűen hangzó MénMarót és országa? Az ősgeszta szerint volt – felelhetem. S hogy valóban lehetett-e, majd meglátjuk. S azt is, volt-e – ami még hiányzik – dunántúli Fehérló-mondánk. Ez utóbbi az ősgesztában mindenesetre nem szerepelt. De kérdés az is, méghozzá nem érdektelen, mi az oka annak, hogy az erdélyi beköltözés Fehérló-mondája adja elő a Kárpát-medencébe vezető utat, az erdélyi megpihenést, majd annak közvetlen folytatásaképpen a morva fejedelem megveretését, ami pedig éppenséggel a honfoglalás legvégén történt. Pedig Árpád az előhadakkal – mint a krónika éppen csak utal rá – még előbb bejött, és a terület nagyobb részét ő foglalta el. Ez nem is egy kérdés, hanem kettő. Az egyik sorrendi. Érthető, hogy mivel Erdély és Magyarország határának eléréséig Álmos a fejedelem, az ősgesztában az ő szerepeltetésének és halála történetének meg kellett előznie a másik, az ungi bejövetel Fehérló-mondájának előadását. Hogyan került azonban az erdélyi bejövetel és a morvák elleni, tehát a végső küzdelem ugyanabba a mondába? Ez a másik kérdés. Árpád – ekkor még „vezér” – a csatlakozott népek hadaiból álló



„rohamcsapatokat” vezette. Álmossal a törzsek fegyverforgató korosztályaiból rekrutálódott seregek jöttek, amelyek útközben a beköltöző népet kísérték és fedezték. Ezek a törzsszövetségi erők átlépve a határt pacifikálták a katonai segédnépek által meghódított területeket, hogy a betelepedő asszonyok, gyerekek, öregek, a jószág meg a poggyász megfelelő védelem alatt helyezkedhessen el. A morvák elleni hadjáratot azonban már elsősorban a törzsszövetségi erők, a törzsi seregek vitték véghez. Vagyis az erdélyi monda volt a törzsszövetség honszerző mítosza, amelyet annak regösei szoktak előadni. A többi Fehérló-monda – az ungi bizonyosan – a kabarok és más csatlós népeink közösségeiben hagyományozódott, lévén az ő őseik küzdelmének emléke, továbbá Árpád házának regösei között, minthogy a csatlakozott népek a fejedelem hatalma alatt állottak, s maga Árpád vezette őket. Ennyit általában a Fehérló-mondákról. De van még több fontos részletkérdés.
SZVATOPLUK VAGY MARÓT. HELYETTESÍTŐ NEVEK
892-ben Szvatopluk morva fejedelem még valóban a magyarok ellenfele, mivel a vele harcban álló keleti frankok hívására magyar kalandozó sereg tör be országába. 894-ben, a honfoglalás küszöbén azonban a magyarok és Szvatopluk között éppenséggel szövetség jött létre. Minden jel szerint ez már a leendő honfoglalás stratégiájának része volt. Ez évben ugyanis egy másik szövetség is létesült, mégpedig Bizánccal, a görögöket szorongató Bolgárország ellen. Ez utóbbi hadjáratot a kabar törzsek élére állított vezér, Levente (szerintünk Árpád másodszülött fia37) vezette. Levente serege a Duna vonalától déli irányba szorította vissza a bolgár hadakat, miáltal 1. a bolgár főerőket elvágta a Pannónia keleti részét (DunaTisza köze, Temesköz, Dél-Erdély) megszállva tartó bolgár helyőrségektől, 2. szabaddá tette azt az utat, amely az Al-Duna mentében, Orsován keresztül vezetett Pannóniába. Miközben a görögöknek nyújtott segítséget a magyarok jó taktikával így használták ki a saját javukra, a morvákkal kötött egyezség lehetővé tette, hogy Árpád a csatlakozott népeknek a kabarokon kívüli erőivel átléphette a Kárpátok északkeleti szorosait, és felvonulhatott a XIII-XIV. században Hungnak, ma pedig – csakúgy, mint a X-XI. században – Ungnak nevezett folyó mögötti területen. Szvatopluk arra kötött szövetséget a magyarokkal, hogy dúlják fel a



morvákkal ellenséges keleti frankok országának határvidékét képező Dunántúlt. S a morva fejedelem nyilván azt várta Árpád seregeitől, hogy ezek fognak a Duna északi szakaszán oda átkelni. Ha azonban a honfoglalás stratégiájáról alkotott elképzelésünk helytálló, az elért pozíciókból annak kellett következnie, hogy Levente kabarjainak egyik serege sietett a Dunántúlra (az Al-Duna mentében), eleget téve a morvákkal kötött szerződésnek, míg Árpádnak látszólag emiatt északon gyülekezett hadai az Ung folyón átkelve – nagyjában az Anonymus megjelölte útvonalona DunaTisza közi és a temesközi bolgár erőkre zúdultak. Ez nem kis és nem is örvendetes meglepetést okozhatott Szvatopluknak. Nem volt ugyan közvetlen érdekei ellen való, mert a bolgárok az ő ellenségeinek, a keleti frankoknak a szövetségesei voltak, és kívánságukra azzal, hogy az erdélyi kősó morva földre szállítását megakadályozták, éppen sóháborút folytattak országa ellen. Árpád váratlan irányú támadása a morva fejedelem távolabbi terveit keresztezte. Legújabban ugyanis sokasodnak az arra utaló történeti bizonyítékok, hogy a honfoglalást megelőző években Szvatopluk érdeklődése a Garam folyótól délkeletre is kiterjedt, szemet vetett a déli bolgár-szláv, úgynevezett Nagy Moráviára.38 A magyarok tehát a Szvatoplukkal kötött szövetséget felhasználva, olyan területet készültek elfoglalni, amelyre ő is igényt tartott. A harc tehát dúlt Bolgárországban és a Dunántúlon, ami miatt a Duna-Tisza közén és a Temesközben Árpád hadai által szorongatott bolgárok nem kaphattak segítséget sem hazulról, sem keleti frank szövetségesüktől. S amikor Szvatopluk váratlanul meghalt (ami a vele kötött szövetség megszűntét jelentette), a Dunántúlt sarcoló kabar seregrész szintén Árpád seregéhez csatlakozott, amely egykettőre meg is döntötte a bolgárok pannóniai uralmát. De bármint is jártak túl a magyarok a honfoglalás kezdetekor Szvatopluk eszén (amelyet a honszerző mítosz más, mondaszerű fortéllyal helyettesített), 900-ban, a morva részek elfoglalásakor már semmiképpen sem ő, hanem itteni utóda, Mojmir nevű fia volt az ellenfelük. Maga az ősgeszta nem is beszélt Szvatoplukról. Kézai ugyanis így ír (s ez később a hun történettel együtt bekerül a krónikába): „Egy tudósítás szerint a magyarok... nem Szvatoplukot, hanem Marótot találták itt a fejedelemségben.” A „Marót”, mint ezt kutatóink megállapították, a morvák népnevének ősi magyar megszemélyesítése, értelme: „a Morva”, tehát a morvák fejét, fejedelmét jelenti. Kézai kétségkívül magyar tudósításra hivatkozik, és csöppet sem csodálkozhatunk, ha nem nevezi meg közvetlenül a tiltott ősgesztát forrásaként. Hogy pedig az ősgesztában valóban így nevezték a morvák honfoglalás idei fejedelmét, azt Anonymus közvetlenül bizonyítja. Mivel ő a



bolgár front honfoglaló szertartásának mondáját adja elő, eleve nem említheti Marótot a maga Fehérló-mondájában, másutt azonban arról beszél, hogy egykor „Marót vezér” foglalta el Bihar földjét, amely fölött a honfoglalás idején unokája, Mén-Marót uralkodik. S hogy ez a Marót vezér nála is a morvák fejedelmét jelenti, az azon túl, hogy a név értelméből következik, ma már azért sem lehet vitás, mert Szvatopluk éppen előbb említett terjeszkedési kísérletére utal, a Garamtól délkeletre eső területek elfoglalására, hogy közelebb kerülhessen Nagy Moráviához.39 Győrffy György nyelvtörténeti érvvel támasztotta alá, hogy az ősgesztában Szvatopluk helyett a morvák megszemélyesített népnevének, a Marótnak kellett állania. Arra hivatkozott, hogy a krónikában olvasható „Zuatoplug” nem szerepelhetett a XI. századi ősgesztában, mert az időben még nem így ejtették, írták ezt a nevet, s ha az a korabeli kiejtés szerint állott volna ott, a későbbi krónikások csak „Sentepolug” vagy „Sentapolug” formában vehették volna át. A név első szótagjának a szláv kiejtésfejlődés folytán később eltűnt n hangjáról van szó.40 Ezt az érvelést más kutatók cáfolták, mondván: a morvaszláv „Szventeplk” alak például a csehben már a X. század folyamán n-jét elvesztve Szvatoplk-ra változott. De véleményem szerint ezzel csak az dőlt meg, hogy a XI. században kizárt lehetne a Zuatoplug forma, ami az előbbi kritériumnak csupán a megfogalmazását érinti, nem a lényegét. Hiszen az ősgeszta másfél évszázadra visszatekintő szájhagyományból vette a nevet, s ha ez Szvatopluké lett volna – kivel a magyarok a IX. század végén küzdöttek, majd szövetkeztek, kinek nevét ekkorról ismerték és jegyezték meg (ha meg akarták jegyezni egyáltalán) –, annak honfoglalás korabeli, vagyis mindenképpen az úgynevezett szláv „denazalizálódás” előtti alakjában kellett volna nyelvünkön rögződnie, és az ősgesztába is ennek megfelelően bekerülnie.41 A krónika denazalizálódott névformája tehát valóban arra mutat, hogy a monda és az azt írásba foglaló legelső krónika még nem Szvatoplukról beszélt. Az ellenősgeszta nem szólt a számára pogány ízű hagyományokról, természetesen a Fehérló-mondáktól is őrizkedett. Ott eleve sem Szvatopluk, sem Marót neve nem volt jelen, s látni fogjuk, megvolt az oka rá, hogy csak „Pannónia királyá”-nak megveretéséről beszéljen. Tehát az egyesített krónika XII. századi szerzője cserélte fel a monda eredeti Marótját Szvatoplukra. Azért, mert még az ellenősgesztánál is nagyobb figyelmet fordított a mágikus okból megváltoztatott nevekre. Egy népnév megszemélyesítését tekintette volna mágikus megváltoztatásnak? Pogány manipulációnak? Van erre másik példa is. Ősi eredetmondánk Belárját (Bolgár) az egyesített krónika Berekára42 cserélte fel, s csak Kézai lopta vissza az ősforrásban



szereplő mondabeli nevet. Nem maga a megszemélyesítés érződött pogány mesterkedésnek. Az ok mélyebben fekvő. Éppen itt jutunk az Anonymus hitelességének megítélése szempontjából is annyira fontos és érdekes probléma tisztázásához, amit már a váddal szemben, hogy a honfoglalás idején nem itt élő etnikumokat szerepeltet, beígértünk. S ez annál alkalmasabb pillanat általánosítható következtetés levonására, mert Anonymusnak sem Szvatoplukhoz, sem Belárhoz nincs köze. Igen, Anonymus a honfoglalás kori Kárpát-medencében rómaiakat említ ott, ahol keleti frankokról vagy bajorokról kellene szólnia, vagy például cseheket említ morvák helyett. Az is vád, hogy konstruált nevű idegen vezéreket győzet le Árpád vitézeivel, például Salánt, Mén-Marótot, Zobort. Az utóbbiak közé sorolnák minden bizonnyal Marót vezért is, ha őt véletlenül nem hitelesítené az, hogy Kézai és a krónika is említi. De ha Marót (vagy Belár) nem Anonymus kitalálása, akkor a hasonlókról miért kellene eleve azt gondolnunk, hogy Anonymus találta ki őket? Az szinte közhelynek számít, hogy szarvas, farkas, sertés szavunk körülírás, medve szavunk pedig szlávból való átvétel, mert a szarvas, farkas, sertés, medve a magyar ősidőkben totemállatok voltak, nevüket nem volt szabad kiejteni, s ezért e szavaink elfelejtődtek. Hasonlóképpen közismert a bibliai párhuzam, Isten nevének kimondhatatlansága. Mindez a mágikus tudatvilág hiedelme. Ebben a tudatvilágban, annak valamelyest magasabb fokán éltek a honfoglalás kor magyarjai. Ez idők énekmondói a táltosok rendjébe tartoztak, a regös elnevezés a táltos eksztázisban (transzban) való, nem e világi tartózkodásával, „rejtezkedésével” függ össze („Haj, regö rejtem...”). A pogány kori regösének, hősmonda tehát a kultusz körébe tartozó, szakrális jellegű alkotás volt. Akkor pedig a mágikus követelményeknek meg kellett felelnie. Ősi mondáinkban nyoma sincs honfoglalás kori ellenségeink nevének: besenyő, bajor, morva egy mondánkban sem szerepel, s a bolgárokat Anonymus olykor a görögökkel keveri össze, mintha valamiképp a görög bolgárt is jelentett volna, aminthogy az eredeti pogány mondákban még bizonyára azt is jelentette. Marót említésénél, nem vitás, egy ellenséges személy igazi nevének megkerülésével állunk szemben, mesterségesen képzett névvel való elcserélésével. Kézenfekvő most már: a nép- és személynevekben megnyilvánuló varázserővel szemben kell védekezni. A legendás hírű (értsd: fokozott varázserejű) bolgár kagán megszemélyesítésénél még némi alakváltoztatással (Belár), az ellenséges személyek neveinél helyettesítő név használatával (Marót, Mén-Marót, Zobor), amelyek azért valami módon jellemzőek az adott személyre. Ellenséges nép nevét egy másik, lehetőleg távolabb, de földrajzilag abban az irányban elhelyezkedő népével



helyettesítették. A „ne fesd az ördögöt a falra, mert megjelenik” félelme annyi idős, mint az emberiség, és még a ma emberét is környékezi a babona ősi hiedelmeket fenntartó erejével. Nem szerepelhetett a pogány Fehérló-mondában Sentepolug, mert helyette (pontosabban Mojmir helyett) csak egy helyettesítő név: Marót volt kimondható. Salánt – Sebestyén Gyula szerint jelentése „Sós”, vagyis aki a só felett parancsol – sem tekinthetjük a morvákkal sóháborút folytató pannonjai bolgár vezérként, helytartóként Anonymus által kitaláltnak, aki méghozzá e furcsa háborúról már mit sem tudhatott. És így tovább... Ezeket Anonymus az ősgesztából merítette, az pedig az eredeti mondával együtt vette át. E neveket a legrégibb krónika keresztény létrehozói megtartották, részben hagyománytiszteletből, részben mert legtöbbjük valódi nevére már nem is emlékeztek. Az egyesített krónika – mélyen megvetve a pogány babonaságot törülte Marótot a Fehérló-monda szövegéből (ezzel is alátámasztva, hogy valóban pogány gyakorlat teremtette az ilyen neveket), helyére természetesen a maga korabeli kiejtés szerint immár n nélküli formájában Szvatopluk nevét írta; vagy rosszul rekonstruálva a helyettesítő nevet, vagy mert a híres Szvatoplukot dicsőbb dolog volt megveretni, mint az úgyszólván névtelen Mojmirt. De arról se feledkezzünk meg, hogy Anonymus nem ismerte a helyettesítő névadások okát, mágikus logikáját, egyáltalán, azt sem tudta, hogy helyettesítő nevekről van szó. Tolla alól helynévmagyarázó népi mondák nyomán meg a fantáziáját megmozgató földrajzi nevek alapján nem ősgesztából való nevek (mint például Laborc, Tarcal) is teremtek. A Névtelen Jegyző számos, valóban fiktív alakja, fordulata helyenként tisztes vastagságú salakrétegként fedi az átmentett örökség nyers gyémántjait, s nem csoda, ha ez kétségeket is ébreszt hitele iránt. Ámbár azt sem tudhatjuk egészen bizonyosan, vajon nem az egyház éberségének megtévesztésére szolgáló, terepszínú takaróul volt szüksége rájuk, mímelendő, mintha más, a tilalmas ősgeszta tartalmát csak részben érintő forrásból merítene.
AZ „ÖREG” MARÓT
Kézai megjegyzése, hogy tudniillik egy tudósítás szerint a magyarok nem Szvatoplukot, hanem Marótot találták itt, még folytatódik. „Ez onnan ered írja –, hogy atyja (azaz Szvatopluké), Marót nagyobb hírű volt.” Ezért aztán ő egyenesen „Marót fia Szvatopluk”-ról beszél. Ahelyett tehát, hogy a krónika Szvatoplukját az ősgeszta Marótjára helyesbítette volna, Marótot megtette



Szvatopluk apjának. Kitűnik azért: valamit tud arról, hogy a magyarok a híres morva fejedelem rövid idő óta uralkodó utódát verték meg. Szerinte ugyanis Marót: „Mint elaggott öreg, Veszprém várában nyugodott. Meghallván a szerencsétlenséget, ami fiával történt, fájdalmában gyors halállal végezte életét. Fia pedig az uralkodásban új ember volt.” Most hát gondolkodjunk. Mi okból lett a valóban nagy hírű Szvatoplukból kevésbé híres fejedelem, és nemrégen uralkodó fia önmagának? A szövegből az következik: Kézai nem Szvatopluk fiáról tudott, hanem Marót fiáról. Az ősgeszta tehát még azt is tartalmazta, hogy nem a nagy hírű – Maróttal helyettesített – Szvatopluk volt a Fehérló-monda kárvallottja, hanem annak szintén Marót nevű (hiszen a „Marót” a morvák fejedelmét általában jelképezte) fia.43 Ami még kiegészült azzal is, hogy az uralkodástól Veszprémbe visszavonult híres-neves Marót szörnyethalt fia megveretésének hírére, minthogy valamiképp – azaz mondai furfanggal – a nagy hírű Marótot is le kellett győzni. Az ősgeszta mondája tehát számon tartotta a történeti tényt, miszerint nem maga Marót (= Szvatopluk) volt a honfoglalók ellenfele, hanem a fia (= Mojmir). S hogyan került ezek szerint Szvatopluk éppen Veszprémbe? Erre majd a Mén-Marót-történet kapcsán leljük meg a feleletet. A témát még nem merítettük ki, de azért álljunk meg egy szemvillanásnyira. Vegyünk egy mély lélegzetet. Kedves nyomozótársamnak ajánlom, gyújtson rá (ha manapság egyáltalán illik ilyet ajánlani), vagy igyék egy korty üdítőitalt, avagy kapjon be egy rágógumit. Tegye azt, ami pillanatnyi felüdülést jelent a számára, mert most néhány percig oly finom élű szikével kell dolgoznunk, vagy közönségesebben mondva: olyan bogarászó munkát kell végeznünk, amelyhez kivételes türelemre és figyelemre van szükség. Ha megtörtént, térjünk vissza arra a kérdésre, hogy volt-e dunántúli Fehérló-mondánk, s ha igen, az ősgesztában miért nem szerepelt. „Marót fia Szvatopluk”-ról Kézai egy újabb honfoglalási mondát is előad, illetve tulajdonképpen csakis ez az ő honfoglalási mondája. Azután, hogy Árpád magyarjainak pannóniai bejövetelét, mint láttuk, az ősgesztában talált leírásból indítja, ugyanúgy kezdve el, mint Anonymus – a magyarok megszálltak az Ungnál, ezért nevezik őket az idegen népek ungarusoknak –, ő is, mint Anonymus (de ő csak végeredményben), Fehérló-mondával folytatja. Két okból hangsúlyozzuk, hogy „végeredményben”. Először azért, mert ez nem a Salán elleni hadjárat Fehérló-mondája, hanem az erdélyi bevonulásé. Másodszor azért, mert itt a mítoszt teljesen kicsontozva, puszta tárgyára csupaszítva olvashatjuk, a honfoglaló szertartás elemeitől teljesen megszabadítva, így: „A magyarok a Hung folyó mellől különféle ajándékokat küldtek (tudniillik Szvatopluknak), és miután a követekkel kikémlelték, és



katonaságát gyengének ítélték, megtámadták... (s most a különösen figyelmet érdemlő folytatás:) és a Rákos folyó közelében, Bánhida mellett egy városban, amelynek romjai máig láthatóak, Szvatoplukot egész seregével együtt megsemmisítették.” A Rákos folyó és Bánhida? Aligha tudnánk mit kezdeni ezzel a fordulattal, ha nem ismernénk e híradásnak pontosabb változatát a krónikából, ahol Szvatopluk veszte „Bánhida táján, valami városban Tata mellett” történik. (Illetve ott is.) Egyszerre megértjük Kézai változtatását: azért hagyta el Tatát, s helyezte Bánhidát a Dunába ömlő Rákos mellé, hogy ne kerüljön szembe az (általa mellőzött) erdélyi Fehérló-mondával, hanem éppen hogy kiegészítse, hiszen ott Marót a Dunába veszett. Most az a kérdés, miért őrizte meg a krónika hívebben ezt a tatai-bánhidai mondát, mint Kézai? A magyarázat nyilvánvaló, a bánhidai monda már az egyesített krónikában is benne volt, s nem Kézai hun történetének szövegével együtt került a krónikába, mint a Maróttal kapcsolatos, Kézaitól való átvételek. Máris hevesen tolakodik elő a következő kérdés: hát a Kálmán kori krónikában az erdélyi Fehérló-monda kétszer szerepelt? Egyszer az ősgesztától átvett eredetiben, egyszer meg minden mágikus elemét kilúgozva? S a még újabb kérdés: a krónika ősszövegében Szvatopluk kétszer halt volna meg, méghozzá két különböző színhelyen? A magyarázat az, hogy az egyesített krónika ezt a mondát az ellenősgesztából vette át, az lúgozta ki belőle a pogány elemeket (gyanútlanul egyetlenegynek a nyomát azért bennehagyva, azt tudniillik, hogy Szvatopluk mint mindjárt rámutatunk – a bánhidai monda szerint is értelemszerűen vízben halt meg). Az egyesített krónika szerzője nem vette észre a racionálissá tett szövegnek a Fehérló-mondával való azonosságát, s éppen az ősgesztából vett Marót-monda pogány ízű elemeinek ellensúlyozására, alternatívaként adta elő az ellenősgeszta „Pannónia királyának” vereségéről szóló elbeszélését. Most pedig, mielőtt folytatnánk, vizsgáljuk meg a bánhidai kicsontozott Fehérló-monda történeti hitelét. A keleti frank és pannon-szláv kézben levő Dunántúlra a morvák is igényt tartottak. 899 őszén egy Ostmarkban kiütött Arnulf elleni puccs folyományaként Mojmir morva csapatai megjelentek a Dunántúlon. Ezekkel találta szemben magát az a magyar sereg, amely az Arnulf ösztönzésére véghezvitt lombardiai kalandozásról tért vissza. A hazatérők erre (Arnulf halála miatt a frankokkal kötött szövetség is megszűnt) hozzáfogtak a terület megszállásához. Mojmir összevont seregére pedig a Dunán sebtében átkelt magyar hadak csaptak le, s kiűzték onnan.44 Útirányukat a Dunántúl északkeleti csücskében, úgy tetszik, a Nyék törzs honfoglalási őrhelyei jelzik.45 A bánhidai monda regöse megtörtént és fontos ütközetet választott a



Dunántúl elfoglalásának jellemzésére. Ezt azonban az ősgeszta szerzője eleve nem használhatta fel, mert az erdélyi bejövetel Fehérló-mondája is Marót személyéhez fűződött, ámbár nyilván azzal kapcsolatban, hogy Marótot a Felvidék nyugati részének elfoglalásakor győzték le, amit különben az erdélyi monda nem pontosít. Ezenkívül a Dunántúl elfoglalásának Fehérló-mondája ellentétben állt azzal is, hogy Marót a Dunában lelte halálát. A dunántúli honfoglaló szertartás mondájában eredetileg Bánhidának mint az Által-ér átkelőhelyének lehetett szerepe, vagyis hogy Marót menekülés közben ennek közelében veszett a vízbe. Az ellenősgeszta természetesen ezt is elhallgatta, sőt hangsúlyozta, hogy „Bánhida táján, valami városban Tata mellett” semmisítették meg seregével együtt, de a Bánhidára hivatkozás egyértelműen áruló. A Fehérló-monda elemeitől való megfosztáshoz tartozott az is, hogy az ellenősgeszta óvakodott Pannónia királyának nevét megemlíteni. És még mindig nem vagyunk a végén. A Szvatopluk-Marót zavar folytán Kézai további olyan mondára utal, amelyben szintén az „öreg Marótról” van szó, mintegy az előbbi tatai-bánhidai monda folytatásaként. A beköltöző magyarok „átkeltek a Dunán Pestnél és a szobi réven, ahol megvívtak egy várat a Duna közelében, melyben Szvatopluk katonái gyűltek össze, akik ide menekültek, amikor uruk meghalt. Ebben többek között Marótnak egy igen öreg atyafiát is megölték, s máig azt mesélik, hogy az maga Marót volt.” Erről a töredékről kutatóink azt állapították meg, hogy Pilismarót nevéből keletkezett helyi névmagyarázó mondáról van szó. De közlése jelzi, Kézai az ősgeszta híradása nyomán nagyon is tudatában volt annak: a magyarok nem magát Marót vezért, hanem a fiát verték le. Fentebb idéztünk tudós megjegyzést arról, hogy Anonymusnak nincsen forrásértéke a honfoglalással kapcsolatban. A történész a honfoglalásról szóló gesztában külföldi forrásokkal ellenőrizhető történeti eseményeket keres, ilyeneket vár el. S ha ehelyett – mert még a XI. századi keresztény magyar szemében is a hon birtoklása zálogának számított – egy elfoglalt területenként külön mondákban variált ősi mítoszt talál? A honfoglalás kora, de még a XI. század embere sem tudta a történelmet és a mítoszt pontosan különválasztani, ami köztudott. De a mítosz is tartalmaz – ámbár közvetve – fontos történeti tényeket, és még inkább: közvetíti a kor szellemét. A továbbadók forrásértékét ez csökkentené? Az a forrás, amelynek révén – többek között – egykor oly csodálatosan kedvelt honszerző mítoszunk párhuzamos mondái is így felbuzognak, mindenesetre szerencsés, gazdag és eléggé alig becsülhető kútfő. Ne késlekedjünk tanulni attól, akinek hétszáz évvel ezelőtti híradásaiban



sokáig kételkedtünk.
A TITOKZATOS MÉN-MARÓT
Marótnak még egy rokona szerepel Anonymusnál. Unokája, a hírhedt MénMarót bihari vezér. Ha van valaki, akit tudományunk feltétlenül Anonymus által kiötlött figurának tart, ez éppen ő. Neve is különös, bihari „országa” sem látszik reálisnak. Pedig ha jobban meggondoljuk, az volna sajátságos, ha Anonymus éppen őt merte volna kitalálni. A dinasztia szempontjából ugyanis igen exponált személyről van szó, hiszen Anonymus azt állítja, hogy Zolta fejedelem, Árpád fia Mén-Marót lányát vette feleségül, ez tehát senki más, mint Taksony édesanyja; így Mén-Marót Taksonynak anyai nagyapja. Márpedig Árpád házát, Szent Istvánt éppúgy, mint Anonymus uralkodóját, a honszerző Árpáddal Zolta és Taksony kötötte össze. E fontos kapocs tagjainak – Zoltának és Taksonynak – aligha lehet a magyar középkorban, az Árpád-ház uralkodása idején hamis apóst, feleséget, anyát, nagyapát kitalálni. Ekkora és teljesen céltalan – merészségre Anonymus aligha vetemedhetett. Kiderült fentebb, hogy eredetileg a Mén-Marót-történet is Fehérló-monda. Ami nemcsak az ősgesztában való meglétét, hanem Bihar külön elfoglalásának tényét is valószínűsíti. Anonymus azt mondja erről a titokzatos figuráról – s ez kétségkívül igaz –, hogy a magyarok nevezték Mén-Marótnak, és a „mén” szó régi, „parázna” átvitt értelmére utal. Bihari országáról pedig azt állítja, hogy eredetileg Marót vezér (vagyis Szvatopluk) hódította meg. Aventinus bajor történetíró is említi, hogy Szvatopluk hatalma kiterjedt a Tiszán túlra. Ha pedig ideig-óráig ez a helyzet állt fenn, a morva hatalom Garamon inneni terjeszkedésének fő előőrsállása – vagy központja – Pásztón lehetett. Pásztó nevét a szláv Pasztuh-ból kapta, amely pásztort jelentett, de átvitt értelemben a szlávban ugyanúgy „paráznát”, mint a magyarban a mén. Említettük, hogy a jelek szerint Szvatopluk szemet vetett a déli, a Temesköztől a Szerémségig terjedő úgynevezett Nagy Moráviára (sőt talán el is foglalta, és ideig-óráig, vagyis a bolgárok visszavágásáig kezében tartotta), így hát érthető, ha első lépésként a morva birodalom uralmát a Duna-Tisza közére és a Tiszántúl északi részére terjesztette ki. Ennek az új tartománynak az élére állíthatta családja egyik hercegét (az „unoka” mondai nyelven rokont is jelenthet), őt hívhatták a vidék nem szláv lakói „pásztói morvá”-nak. Amikor aztán Szvatoplukot a német király keményen szorongatni kezdte, úgyhogy nem nyújthatott rokonának segítséget, és éppen ezt tudván, Simeon bolgár kán



– mint ez valószínű – a veszélyes új szomszédság felszámolását tűzte ki, a pásztói morva vezér könnyedén engedett a kényszerítő körülményeknek: behódolt a bolgároknak. Ekkortól nevezhették szláv szójátékkal „pasztuh (parázna) morvának”. A magyarok már bolgár vazallusként ismerhették, mert Anonymus szerint „bolgár szívvel” cselekszik, Görögországba akar távozni, a konstantinápolyi császár alattvalójának mondja magát, ami ez esetben szintén bolgár vonatkozás, mert mint utaltunk rá, a honfoglalás szakrális mondáiban a bolgárok nevét helyettesítették a görögökével. Amikor 894-ben Árpád az Ungtól délnek, a Duna-Tisza közére vezette seregét a pannóniai bolgárok ellen, e hadmozdulattal a nemrég bolgár zsoldba szegődött volt morva vezért beszorította tartományának keleti szögletébe, a Tiszán túli Biharba. Viszont 895-ben ahhoz, hogy a besenyők elől Etelközből sietve visszavonuló magyar törzsszövetség népe poggyászával és nyájaival együtt Erdélyből kijusson az Árpád és a csatlakozott népek seregei kezén lévő Alföldre, meg kellett teremteni a békés átvonulás lehetőségét a bolgároktól most már teljesen elvágott „Biharországon” keresztül, melyet keletről az Igyfon-erdő, északról és nyugatról a Tisza folyam, délről pedig a Maros folyó határolt. A magyarok, úgy látszik, a korabeli diplomácia eszközét, a fejedelmi házasságkötést vetették latba. Gyermekházasság jött létre Árpád legkisebb fia, a még kisded Zolta és a „pasztuh-morva” bolgár vezér hangsúlyozottan hasonló korú lánykája között. A magunk részéről így próbáljuk rekonstruálni a monda történeti hátterét.46 Ha azonban e vezérrel kapcsolatban az események befejeződtek volna azzal, hogy Bihar szövetséges ország lett, Zolta leendő öröksége (mint Anonymusnál olvassuk), nem kerül sor a honfoglalók bihari hadjáratára, nem születik bihari Fehérló-mondaváltozat sem, Mén-Marótnak pedig nem helyettesítő, hanem valódi nevét ismernénk. Az ősgeszta Mén-Marótelbeszélésének alapját Zolta házasságán kívül elsősorban az ezutáni események szolgáltatták. Mén-Marót ugyanis – talán arra számítva, hogy a költözőben lévő magyarok üldözését a besenyők Erdélyen át is folytatják majd – fellázadt, hátba támadva legújabb szövetségeseit. Éppen ezzel érdemelte ki most már a magyaroktól is a „mén” jelzőt. Ekkor indult ellene a megtorló hadjárat az Alföld irányából. Seregét a magyarok leverték, ő maga az Igyfon erdejében bujkált, majd megadta magát. Leverése után országa már nem lehetett Zolta leendő öröksége, csak a Hétmagyar törzsszövetség meghódított földje. A szakrális monda mágikus kötöttségei a Mén-Marót-történet regösénekben való megfogalmazására különösen torzítóan hatottak. A pogány kori monda nem beszélhet olyan baljós fordulatról, amilyen egy lázadás, és Zolta apósát sem kívánta lázadó rokonként felmutatni. Ezért az eseményeket



fordított sorrendben adta elő. Egyszerű honfoglalási hadjáratként, ami azzal az ésszerűtlen befejezéssel zárult, hogy Árpád a tönkrevert és elfogott ellenséges fejedelemmel azért egyezett ki, mert az a lányát feleségül kínálta fel az ő fiának. A helyettesítő név azonban árulkodik arról, hogy Mén-Marót a békekötés, a házassági kapocs létrejötte után lett ellenség. Azt pedig már csak Anonymus gondolja és teszi hozzá, hogy a magyarok meghagyták Bihar várában. Ami ezután Mén-Maróttal valóban történt, az egy félreértés miatt már az ősgesztában is torzulást szenvedett. De ennek a torzulásnak köszönhetjük, hogy bizonyítékunk is van rá: a Mén-Marót-monda igenis valóságos eseményt megőrző, eredeti pogány hagyomány, és szerepelt az ősgesztában. Anonymustól – minden bizonnyal az ősgeszta nyomán – arról értesülünk, hogy Ősbő a bihari hadjárat vezetéséért Veszprém várát kapta jutalmul. Tiszántúli hódításért dunántúli birtokot! Ez az egyetlen eset, amikor az ősgeszta szerint valakit a honfoglalás valamely területi szakaszának jutalomosztásakor ilyen távoli, ennyire logikátlan birtokadományban részesítenének. Mindjárt megértjük azonban a konfúziót, ha az „öreg” Marót veszprémi halálára gondolunk. Ősbő a dunántúli hadjáratoknak is egyik vezére volt, Veszprém földvárához nemzetsége még ekkor jutott. Ősbőre tehát MénMarót elfogatása után azt bízhatták, hogy a levert lázadót, akit nem öltek meg, lévén mégiscsak Zolta apósa, Veszprém várában őrizze. Itt halt meg aztán két esztendővel később. Veszprémi halála azonban a névhasonlóság miatt még a pogány kor idején átszüremkedett az erdélyi Fehérló-mondának az „öreg” Marótról szóló befejezésébe. Ezért halt meg abban Marót állítólagos apja, az „öreg” Marót (értsd: Szvatopluk) éppen Veszprémben. Az ősgeszta is minden bizonnyal a Mén-Marót-monda keretében mutatta be a székelyek honfoglalási szerepét. Mint olyanokat, akik Árpád seregeihez csatlakoztak, az ősforrás természetesen igazi népnevükön nevezte őket. Mén-Marót kazárjai viszont uruk ellenséges cselekedetében való részvételük miatt a mondában valószínűleg helyettesítő nevet viseltek. Tehát valójában más pannóniai keleti eredetű – talán avar? – etnikum lehetett Mén-Marót „kazár” népe.
AZ ŐSGESZTA AZNAPISAGA



Nem szorul magyarázatra, hogy minden mű valamiképpen magán viseli létrejötte idejének jelét, azt, hogy „aznapi”. Történeti művek, geszták, krónikák különösen, hiszen aktuális politikai mondanivalók hordozói. Jó volna az ősgesztát ilyen jegyeinek alapján vallatóra fogni. De hogyan? Amikor még csak most ismerkedünk vele, sőt éppen azt tűztük magunk elé, hogy nem ismert voltából feltámasztva, megpróbáljuk rekonstruálni. Csendes nyomozótársam, az olvasó, természetesen máris rájött, hogy az ősgeszta aznapiságát Anonymus művének megvallatásával fogjuk nyomon követni. Mert ha igaz az – aminthogy egyre jobban igazolódik –, hogy a Gesta Hunga(ro)rum szerzőjének célja az ősgeszta átmentése volt, akkor e munka legtöbb híradása az ősgeszta létrejötte korának nyomait kell viselje, a XI. századra jellemzőeket, az ősgeszta születésének korszakáról tanúskodókat. Igen ám, de Anonymus nemcsak az ősgeszta tolmácsolója, hanem saját kora mondanivalóié is. És még az is saját, azaz az ő korának mondanivalója, ha aktuálissá vált az ősgeszta újjáélesztése. Tehát először is mit árul el Anonymus a saját koráról? Nagyon keveset. Hiszen ha többet árulna el, nem történhetett volna meg, hogy több mint kétszáz éven keresztül oly sok kiváló tudósunk a Névtelen Jegyző kilétét illetően mind a négy Béla királyunk jegyzőjét gyanúba vegye. Mi természetesen Anonymusnak ebben a kevéssé markáns aznapiságában is annak jelét látjuk, hogy műve zömének más korra – az ősgesztáéra vonatkozó aznapisága van. A Gesta Hunga(ro)rum egy nevezetes helye mintha mégis árulkodna saját koráról. „Attila király halála után a rómaiak Pannónia földjét legelőknek hívták azért, mivel nyájaik Pannónia földjén legeltek. És joggal mondhatták Pannónia földjéről, hogy az a rómaiak legelője47 – s most következik a korjelzőnek látszó mondat –, hiszen éppen most is a rómaiak legelnek Magyarország javaiból.” Kristó Gyula véleménye szerint Anonymus e megjegyzése a II. Endre idején Gertrúd királynéval bejött meráni előkelőkre utal, mivel a Hohenstauf császárok Romanorum Imperatornak nevezték magukat, azaz „római császároknak”.48 Eszerint Anonymus III. Béla mellett lehetett királyi jegyző. Az időzítés ilyen egyszerű volna? Sajnos nem. Vegyük elő a Képes Krónikát. 56. fejezetében a kalandozásokkal kapcsolatban beszélt a német császár birodalmáról „rómaiak” néven, a 97. fejezetben pedig Salamon király trónra helyezéséről szólva IV. Henrik hadairól, mint a „római birodalom nemes seregéről”, I. Ottó óta létezett a magát „németrómainak” nevező birodalom, s megvolt még a Hohenstaufok után is. A Gesta Hunga(ro)rum aznapiságát szerintünk az jelzi, hogy olyan korszak szülötte, amikor együtt és egyszerre volt aktuális mindaz a mondanivaló, amit a mű képvisel. Amikor aktuális volt a honfoglalás kori „kunok” és a



honfoglalás kori „rómaiak” emlegetése, mert a hatalom fő ellenségei – Süpek Ottó megfogalmazása szerint – : „a pápa, illetve a német-római császárság hívei, akik Magyarország javaiból legelnek... s akiket csak kemény harccal lehet kiűzni.”49 Amikor a többségében nem honfoglalás kori nemességből kikerült oligarchia hatalmaskodásai közepette érthetően merülhetett fel a vágyálom, hogy a hatalom gyakorlása a honfoglalóktól származó nemesi réteget illesse meg. Amikor szükséges kimondani, hogy csak erős központi hatalom, következetes és hűséggel szolgált uralkodók tehetik naggyá és erőssé népüket, olyanok, mint Álmos volt, és fia, Árpád. S hogy az uralkodó hívei meghallgatásával csupán a célokat tűzze ki, elérésük becsülendő és bőséggel jutalmazandó előkelőinek dolga (tudniillik, hogy elkerülhetők legyenek a koronás fő ötletszerű kapkodásai). Amikor a megbolydult rend és zilált viszonyok közepette a múlt dicsőségének felidézése, az egykori hősi erényekre való emlékezés leginkább éleszthette fel a jobb jövőbe való, mármár kihunyó reménységet. Mindez együtt IV. Béla egykori jegyzője számára Kun László zűrzavaros korszakában lehetett érvényes mondandó. Amit alátámaszt az is, hogy Süpek Ottó a Gesta Hunga(ro)rum iniciáléjában a P.O.V. – Predica Orbi Vadé: „Prédikálj a világnak, eredj!”domonkos rendi jelszó kezdőbetűit és egyéb jelképeit fedezte fel. E rendnek pedig csupán a megalapítása is 1221-ben, évtizedekkel III. Béla halála után történt. S ezt még kiegészíthetjük azzal, hogy bár az Etel folyó III. Béla korában sem volt Magyarországon ismeretlen, de az a tény, hogy Anonymus az Eteltől, tehát a Volga menti őshazából indítja el a honfoglalókat, nem pedig, mint a krónika, a Meotisz mellől, Julianus barát IV. Béla idei expedíciója eredményének ismeretére vall. Végül pedig Kun László korszakára mutat az is, hogy Anonymus az egyház által tiltott ősgeszta felélesztésével egyáltalán megpróbálkozott. Ez a vállalkozás máskor, mint az egyházzal viaskodó király esztendeiben, aligha elképzelhető. És mit árul el Anonymus műve az ősgeszta megírásának idejéről? Hiszen ez a fő vizsgáinivalónk. Felsorol például számos – szerinte a honfoglalással kapcsolatos birtokadományozást. Árpád idején, a nemzetségi társadalomban azonban a területet a törzsek és azokon belül a nemzetségek között felosztották, nem a fejedelem adományozta a szálláshelyeket. Csak István király korától szerveztek comitatusokat, azaz vármegyéket. „Anonymus helyenként anakronisztikusán úgy tüntette fel – mint Győrffy rámutat –, hogy Árpád vezér comitatusokat adott a vezéreknek, vagy egy-egy várban ispánná, comessé tette őket. Ugyancsak hagyományra megy vissza (Győrffy itt kizárólag családi hagyományokra gondol) az a megjegyzése, hogy az egy-egy várat birtokló vezér népének kétharmad részét engedte át a fejedelemnek.”50 De akár a XIII.



század legelején, akár e század harmadik negyedében írta is művét Anonymus, mint már említettük, igen meglepő dolog, hogy pontosan, hitelesen tudja, miként ment végbe kétszázötven, de legalább kétszáz évvel azelőtt, István király korában a pogány kori birtokok feudális átszervezése, még ha ő ezt Árpád korára teszi is. E meglepő tényt Győrffy azzal magyarázza, hogy Anonymus a királyi udvarhoz és a kancelláriához közelálló főurakat és főpapokat kérdezett ki ősi nemzetségi birtokaik eredetéről. Örvendetes, hogy Anonymus legkövetkezetesebb bírálója ez esetben az állítólag mondákat kitaláló, ősi névsorokat önkényesen összeállítgató krónikásról egyszerre fölöttébb módszeres, aprólékos és hitelességre törekvő kutatómunkát tételez fel. No de a megkérdezettek – több mint harmincan egyöntetűen anakronisztikusán nyilatkoztak volna, birtokaik Szent István kori adatait Árpádnak tulajdonítva? Egy sem emlékezett volna például arra, hogy Árpád kori ősüknek nem adományozott, hanem első foglalású földje volt, amelynek tekintélyes részéről István király korában kellett lemondaniuk? A Gesta Hunga(ro)rumból szerintünk inkább az olvasható ki, hogy Anonymus Szent István, Aba Sámuel és I. Endre kori birtokadatokat ismert, anélkül hogy ezek igazi idejéről s az itt-ott említett birtokegyharmadok korjelző jelentőségéről tudott volna. Illetve abban a tudatban volt, hogy ezek csakugyan Árpád adományai és Árpád korában fennálló birtokviszonyok. István idején földjük egyharmadát a pogány kori előkelőknek a keresztény feudális rendhez csatlakozó leszármazottai tarthatták meg, akik az ekkor kialakult „új” vezető rétegnek is tagjai maradtak; Aba Sámuel és I. Endre idejében meg – szerintünk – a régi vezető réteg István által eltaszított leszármazottai, a „régiek” nyerték vissza családjuk hajdani földjeinek egyharmadát. Egyáltalán nem valószínű, hogy az Anonymus felsorolta „megajándékozottak” utódai mind az Istvánhoz csatlakozottak sorába tartoztak, vagyis hogy a családok emlékezetében István és Árpád kora általában összekeveredett volna. A kikérdezésnél sokkal valószínűbb, hogy Anonymus e saját korához képest roppant ősi adatokat az ősgesztából vette át, s az anakronizmus I. Endre és I. Béla századának nyoma az ősgesztán. Annak a nyoma, hogy az ősgeszta csak az új rend szellemében nyilatkozhatott meg. A „régiek” és a honfoglalás kori ősöktől származó „újak” szerzett jogait kellett megörökítenie, ezért az ősi birtokokból mintegy a honfoglalási érdemeknek a feudális rend formáinak megfelelő jutalma lett. Engedhette-e az új rend – egyház és király –, hogy e birtokok valóban a honfoglalás idei szállásföldek eredeti kiterjedésében kerüljenek rögzítésre, amikor az új rendbe való beilleszkedés egyik fő kritériuma a feudális birtokviszonyok elfogadása volt? A jogszerző ősök írásba foglalt hagyatéka



csupán annyi lehetett, amennyit az új rend szerint az utódok megtarthattak. Honfoglalási érdemek folytán szerzett jogok fikciójáról lévén szó, Árpád idejébe kellett visszavetíteni a feudalizmusnak azt az alapelvét is, hogy minden birtok az uralkodótól származik. De azért az ősgeszta – ámbár rejtetten – megőrizte a Béla király korában még mindig friss keserűséget is, egy-egy esetben megemlítve a kétharmad leadatását, természetesen úgy, mintha a fejedelem részéről kitüntető gesztus lett volna. Azt is megőrizte, hogy akadtak néhányan – s az ilyenek valóban István hívei közül kerülhettek ki –, akik maguk lettek ispánok a várnak leadott terület és népek fölött. Természetes, hogy ezt is Árpád idejébe visszavetítve fejezte ki. – Természetes? Hát nem fantasztikus eltorzítása volt ez a történeti tényeknek? Nyomozótársam annyira különösnek találja? Az a tény nem tűnik fantasztikus anakronizmusnak, hogy Árpád a krónika Fehérló-mondájában a keresztény Úristennel köt szövetséget? Az meg felfoghatatlan korszerűtlenség, ha Árpád feudális uralkodóként oszt birtokokat? Mind a kettő ugyanaz az anakronizmus. Ugyanannak a kornak, az átalakulás korának terméke, kényszerű megoldása. Sőt az ősgeszta létrehozói, olvasói és hallgatói számára valamiképp így is tűnhetett igaznak. Mert így simult a kor levegőjéhez, mert az igaznak tekintettbe mindig belejátszanak az érdekek. Mert az ősgeszta s a kor előkelőinek élete maga volt a kompromisszum. Mert igaziak voltak a mégiscsak érdemszerző ősök, és igaziak az ekkori leszármazottak hatalmának, előkelőségének, kiváltságainak alapjául szolgáló, még mindig igen kiterjedt ősi birtokmaradványok. Mert az utódok számosa maga is előbb-utóbb ispánja lett valamely ősi birtok második harmadával lehasított várának, népéből való várnépnek, földjéből való várbirtoknak, s a király, a királyi hatalom helyi képviselőjeként ott is hatalmat gyakorolhatott. Aki pedig nem lett ispán, bármely utóda az lehetett. (Ezért volt oly elementáris erejű az újak felháborodása, amikor Péter király németeket és olaszokat tett meg ispánokká.) Keletkezésének körülményei azért az ősgesztát nem általában késztették torzításra. Láttuk már, hogy Aba Sámuelről pozitív képet festett, hiszen ő a régiek ügyének első pártfogója s Endre és Béla szemében is a „királyi mag” rehabilitálására törekvő mozgalom mártírja volt. Ez az értékelése is az ősgeszta aznapisága tehát. Aba Sámuel negatív beállítása az ellenősgesztában fogalmazódott meg, mivel Salamon király Péter-párti álláspontot foglalt el, hiszen maga is egyedül legitim, azaz megkoronázott voltára hivatkozhatott. Könyves Kálmán idejében meg már Aba Sámuel a trónra feltolakodott, idegen családbelinek tűnt fel Árpád háza leszármazottai szemében, s így az egyesített krónika ebben a kérdésben szintén az ellenősgeszta álláspontját állította



előtérbe. Anonymus annyi idővel később mégis Aba Sámuel-párti, holott a maga korában létező krónikában és a legendákban csakis rossz hírét olvashatta. Az ősgeszta nemcsak a kabar származású, mártír Aba Sámuel jó emlékére fektetett súlyt, hanem általában a kabarság érdemeire. Láttuk, azt a Fehérlómondát is írásba foglalta, amely a kabarok és más katonai segédnépeink körében élt. Anonymusnak az ősgesztából származó birtokfelsorolása szerint éppen a „kun” (vagyis kabar) vitézek az elsők, akik az új hazában birtokot (szállásföldet) nyernek. Ami egyébként az ungi rohamcsapat akciójának az általános betelepedés kezdeténél korábbi időpontja folytán történetileg reális. Az azonban gondolkodásra késztet, hogy Anonymus jóval több kabar előkelő birtokszerzéséről beszél, mint ahány magyaréról. Az ősgeszta birtokjegyzéke sokkal, de sokkal terjedelmesebb lehetett, mint amennyi Anonymus révén fennmaradt belőle. Ezt alátámasztja a Mén-Marót országának elfoglalása utáni birtokadományozásnál az a megjegyzés is, hogy Árpád „hasonlóképpen a többi nemeseknek szintén tisztségeket meg helységeket adományozott”, vagyis forrása alapján a Névtelen Jegyző beszélhetett volna jóval több birtokról. Ezek szerint nem vette észre, hogy válogatása e tekintetben aránytalanságra vezet. Annyi azonban bizonyos, hogy az ősgeszta a hajdani kabarokat a többi magyar előkelővel egyenrangúan kezelte, s hagyományaikat tiszteletben tartva még a honfoglalás kori kabar vezérnévsort is megőrizte. Bár a magyarok a székelyeket, a szászokat és a betelepült kunokat is hetes szervezetbe rendezték (sőt még a nagyobb kalandozóseregeket is, úgy látszik, hét főembernek vetették alá51), a kutatás a hét kun vezér anonymusi névsorát mindig kétkedéssel fogadta, annál is nagyobbal, mint a magyar vezérekét. Fel szokták hozni e névsor ellen, hogy Bíborbanszületett Konstantin műve mindössze három kabar törzsről beszél, ami igaz, de még Etelközből. S mi, nyomozótársammal, tudva, hogy 894-ben a bolgárok ellen a kabarok vezére Levente volt, s ugyanez évben Árpád trónörökös a csatlakozott népek fővezéreként vonult fel az Ungnál, továbbá figyelembe véve, hogy a „kun” az ősi magyar nyelvben „keleti nomád népet” jelentett52, joggal gondolhatunk arra: Anonymusnál a kabarokat is rejtő „kun” a honfoglalás idejére valamennyi csatlakozott néptöredékünk összefoglaló neve lett. A honfoglalás küszöbén, a törzsek fejei vérszerződésének megkötésekor rendezhette Álmos a katonai segédnépeket hadi érdekből hetes szervezetbe, a „kun” vezérek névsora ugyanis többségében a honfoglalás után még szereplő személyek nevét tartalmazza. A névsor ősi hitelét alátámasztja, hogy még az eredeti nomád rangsor tükröződik benne. A középen, negyedik helyen álló Böngér lehetett a „kunok”



feje, amit fiának, Borsnak a szerepe hitelesít. Bors az, aki az északi határvidéken – tehát ott, ahol a kabarok jó részét letelepítették – létesíti a határzárakat, az ő nevét viselik az ezt a gyepűvonalat szemmel tartó fő erősségek is. Kiemelkedő vezérszerepét azonban legjobban mitikus szarvaskalandjának elbeszélése mutatja. Böngér, majd utána Bors volt tehát a katonai segédnépek fölött közvetlen hatalmat gyakorló Árpád trónörökös „kunok” közül való alvezére. De nem kell-e a kabarok jelentős szerepére gondolnunk az átalakulás korszakában is, csupán abból, hogy egy közülük való főember Géza fejedelem lányát vehette feleségül, hogy Aba Sámuel István király udvarispánja, majd az elűzött Péter helyett egyenesen Magyarország harmadik királyává lehetett? A hagyomány megőrizte Aba Sámuel khorozmin, vagyis káliz, tehát valóban kabar származását. Ősei, Ed és Edömén (látni fogjuk: ikertestvérek) a honfoglalás idején a „kunok” hét része közül kettőnek a fejei. Ennek is lehetett szerepe abban, hogy utóbb ez a család került a „kunok” – vagy talán csak a kabarok? – élére. Ha ugyanis István király (vagy már Géza) Aba Sámuellel (vagy – Győrffy szerint – még apjával) szoros rokonságba lépett, akkor a „kunok”, de legalábbis a Duna-Tisza közétől északra és a Tiszántúlon telepedett kabarság nagyurának kellett lennie, hiszen a házasság éppen azt célozta, hogy Árpád háza ezt a népességet, annak katonai erejét uralmi érdekeihez kösse. A keresztény feudális új rend felszámolta a pogány kori intézményrendszert s vele a régi csatlakozott népek abban való elhelyezkedését. Az újabbak, a székelyek és a betelepült besenyők kivételével, akik talán még nem értek meg erre, vagy maguk akarták fenntartani régi szervezetüket, a volt katonai segédnépek helyzete a magyarokéval egyforma jogok és szervezeti formák irányában változott meg. A kabarok, úgy látszik, a hagyományok erejénél fogva azért továbbra is erős összetartozásban éltek, és korábbi fejeik leszármazottait tartották vezetőiknek. Ez indokolhatja, hogy a királyi háznak új kapoccsal kell magához fűznie a másfél évszázad óta hozzá hű kabarokat. Azok nagyobb része alighanem már Géza korában keresztény. A honfoglalás idején is voltak közöttük még a krími térítő püspökség tevékenységének folyományaként megkeresztelkedettek; a honfoglalás után olyan területen helyezkedtek el, ahol keresztény morva, szláv lakossággal éltek szoros kapcsolatban. Bár a honfoglalás után a még friss keresztény szlávok közül sokan tértek vissza a pogányságra, ugyanakkor morva papok Rómában magyar fövegben jártak, ami azt mutatja, hogy a keresztény szlávok és az elmagyarosodott kabarok között jó és bensőséges viszony alakult ki. Ez pedig a keveredést és a hit terjedését is feltételezi. Géza halálakor István – még mint fejedelem – elvileg csupán egy kisebb



észak-dunántúli területtel rendelkezik. Abból, hogy győzelme után Koppány egész népét szolgaságra adta, arra következtethetünk, hogy ez a maga tartományának minden fegyverfogható emberét lóra ültette ellene. De Koppány zászlaja alá gyűltek még számtalanok, akik a régi világ megtartásáért akartak küzdeni. S bár István az idegenből jött lovagok páncélos seregében modernebb, hatékonyabb haditechnikát állított e vadul haragvókkal szembe, a gyors és gyökeres győzelemhez a tömeg ellenében tömeget is fel kellett sorakoztatnia. Ezt pedig nagyrészt a rokonná lett Aba Sámuel keresztény kabarjai adták. Csak hát az Aba Sámuel-ellenes egyesített krónika az erről szóló híradást akkor sem veszi át, ha az ősgesztában benne lett volna. De nem volt benne, mert ez az ősforrás egyenesen avval vádolta István királyt, idegen ispánjairól beszélve, hogy „az ő tanácsukkal és segítségükkel kerekedett a magyarok fölé”. Vagyis a határokon is túlérő keresztényi összefogás propagandájának és a „pogány” dacnak egyaránt az a hírverés felelt meg jobban, hogy István kizárólag az idegen lovagok segítségével aratott győzelmet. Pedig a „kunok” alighanem annak is köszönhették az ősgesztában tükröződő hallatlan rangemelkedésüket, hogy az új rend előharcosai és védői lettek, így jutottak magyarnak való elismertetésükhöz, vezéreik leszármazottainak az ország előkelői sorába lépéséhez. Aba Sámuel István király nádorispánjaként kétségtelenül a keresztény állam világi hatalmasságainak első sorába lépett. (Az ő majordómuszi tisztéhez hasonló, de e korban még jóval szűkebb értelmű funkciót a pogány korszakban a fejedelem lovászmestere töltött be, s talán párhuzamként célzott rá az ősgeszta – mint Anonymustól tudjuk –, hogy Árpád lovászmestere, Csepel is „kun” volt. Ami, ismerve Árpád és a „kunok” sajátos, bensőséges kapcsolatát, igen valószínű. Maga a név azonban talán csak Anonymus következtetése, Árpád szálláshelyének, a Csepel-szigetnek az elnevezéséből.) Péter király ellen az új vezető réteg magyar származású többségével együtt a „kun” előkelők is felkeltek, ugyanaz a sérelem, ugyanaz az érdekféltés hajtotta őket. Az „újak” pedig, minthogy a „királyi mag” hazahívása a „régiek” malmára hajtaná a vizet, ki mást választhatnának királlyá, mint István rokonát, az Abasáron monostort alapító régi keresztényt, az új rendnek a maga és övéi érdekében feltétlen hívét, Aba Sámuelt, aki mögött – nem utolsósorban – a Péternek engedelmeskedő királyi sereggel szemben a „kunok” fegyveres ereje is áll. Csakhogy Aba Sámuel személyében családjának hatodik nemzedéke védi az ősi fejedelmi – most királyi – ház érdekeit, így ő a kabar hűséghagyomány nyomán is igyekszik a Vazul-fiak rehabilitálását előkészíteni, s ehhez meg az új rend konszolidálásához egyaránt nélkülözhetetlen a „régiekkel” való kiegyezés politikája, amit a német



fenyegetés csak siettet. E kiegyezés – húzzuk alá – a „kunok” új helyzetének megerősítését is szolgálta. Pétertől, aki a magyar előkelőket „megvetette”, még kevesebb várnivalójuk lehetett a „kun” előkelőknek, a magyarok köréből meg még hiányzott nekik a nagy befolyású „régiek” elismerése. Minthogy ezek inkább arra voltak hajlamosak, hogy a pogány korszak szellemében továbbra is egy segédnép vezetőit lássák őbennük, meg kellett őket nyerni, magukhoz fűzni, ami Sámuel király politikájának sikerül. A „kunoknak” ebből az érdekéből következett, hogy Aba Sámuel elbukta után a régiekkel vállvetve tovább küzdjenek Péter ellen, s nemhiába, hogy a száműzetésből hazatérő Levente és Endre éppen Abaújváron bontja ki zászlaját. Bár az ellenősgeszta az abaújvári fogadtatás hangsúlyozásával rejtett célzás erejéig „Aba király” volt híveinek a pogánykodásban való bűnrészessége látszatát igyekszik kelteni, valójában a kabaroknak a magyarok többségénél régebbi keresztény voltuknál és szervezett erejüknél fogva jelentős szerepük lehetett abban, hogy a megbolydult országban Endrének rövid tíz hónap leforgása alatt sikerült keresztény és feudális alapon helyreállítania az államot. A „kunok” jelentős szereplése a Gesta Hunga(ro)rum lapjain szintén az ősgeszta Endre-Bélakoriságának jegye Anonymusnál. Az ennyi érdemet szerzett és ekkorra már rég magyarrá lett „kunok” hamarosan annyira összekeveredtek a magyarság régi és új előkelőivel, hogy az ősgeszta idejével szemben, Kálmán korára már inkább egykori különbözőségük kiemelése lett volna érdekeik ellenére, s így aztán az egyesített krónikából a „kunok” vezérnévsorával együtt a legelső krónika összes „kun” vonatkozásai kimaradtak. Hogy a Péter-párti, Aba Sámuelellenes ellenősgeszta semmit se szólt a „kunok” érdemeiről, nemigen szorul magyarázatra. Annál kevésbé, mert az egykori kunok jelentős része Béla, majd Géza hercegi országrészén élt, s eleve azok pártján állt Salamonnal szemben.
A XI. SZÁZADI HAGYOMÁNYŐRZŐK ÉS A GYULACSALÁD
Most fordítsuk meg eddig követett módszerünket. Kiindulópontunk a következtetésben ezúttal ne az legyen, mit árul el a XI. századra jellemzőt Anonymus, hanem az, hogy milyen korabeli jegyeket kellett viselnie az ősgesztának, amikor a gyulacsalád tetteivel foglalkozott. A régiek győztes mozgalma minden bizonnyal nagy tiszteletben részesítette a gyulacsalád emlékét. Hagyományőrző elkötelezettsége folytán is: az ősi



„második fejedelem” nemzetségéről volt szó, és még inkább saját mozgalma szempontjából, hiszen e család leszármazottai, Bolya és Bonyha vették kezükbe a trónjára visszakerült Péterrel szemben a Sámuel király halálával lehanyatlott zászlót. Endre és Béla király sem felejthette el, hogy az ő hazatérésük érdekében áldozták életüket. Eleve nyilvánvaló: az ősgeszta azonkívül, hogy előadta Bolya és Bonyha összeesküvésének és kivégzésének történetét, több helyen és többféle módon igyekezett e nemzetség nevezetesebb tagjainak az emlékét fényessé tenni, ahol meg arra volt szükség, kivédeni az ellenük felhozhatókat. Ha például a vezérnévsorban a törzsi fejedelmek mindegyikének nevét, továbbá közvetlen utódát és végül a tőlük származó Endre-Béla kori nemzetséget örökítette meg, akkor az ő esetükben látványos kivételt tett, és a gyula méltóságot elnyerő honfoglalás kori Téténytől az ötödik nemzedékhez tartozó Bolyáig és Bonyháig a család valamennyi rangos tagját felsorolta itt. Így kívánta nyilván Endre és Béla király is, hadd láthassa bárki: azoknak emléke, akik dinasztiájukért adták életüket, felmenőikével együtt örökre megőrződik. (Hogyan sejthették volna, hogy már az unokák, vagyis Kálmán korának idején a honfoglaló fejdelmek egész személynévsorát dinasztikus féltékenységből kihagyják az egyesített krónikából, és csak a személynévsornak álcázott méltóságnévsorukat veszik át?) Úgy látszik azonban, Anonymus arányérzékét sérthette, hogy az első hat „fejedelmi személyre” vonatkozó, egyformán rövid közlések után a hetediknél ilyen hosszú leszármazási felsorolásba bocsátkozzék, ezért itt annak csak első részét közölte, másik felét egy későbbi szövegrészbe tette át. A gyulacsalád névsorának két részletben való közlése kutatóinkban gyanút keltett. S minthogy a XIII. századi Erdélyben ismert egy Zsombor nevű család, amelynek Gyula nevű őse van, felvetették azt a gondolatot, hogy a vezérnévsorban Anonymus még Tétény leszármazottairól beszél, későbbi közlésében pedig az erdélyi Zsombor család tagjait tünteti fel az előbbiek leszármazottaiként. Vagyis a Tétény-Horka-Gyula/Zombor leszármazás a Pest megyei Maglód- (más néven: Gyulazombor-) nemzetség őseire, egy Zsombor – kisebbik Gyula-Bolya/Bonyha leszármazás pedig a feltételezett erdélyi gyulacsaládra (Gyula-Zsombor) vonatkoznék. A pannóniai gyulacsalád azonosítása az erdélyivel ezek szerint Anonymus félreértése, illetve kitalálása volna.53 Igen ám, de mit ment át az ősgesztából Kézai? Azt, hogy: „Gyula... jóllehet a többiekkel Pannóniába nyomult, utóbb Erdélyben lakott.” Tehát nem Anonymus, hanem a Kézaiéval közös forrás, az ősgeszta szögezte le a Pest (és Zemplén) megyei meg az erdélyi gyulacsalád azonos voltát. A krónika is világosan beszél róla, hogy Géza fejedelem Gyulának (nem pedig az



úgynevezett kisebbik Gyulának) a lányát vette feleségül. Azt pedig, hogy a kisebbik Gyula, akit István király megfosztott országától, Saroltnak oldalágról való szoros rokona volt, Anonymuson kívül a krónika és a külföldi kortárs Thietmar is54 egyöntetűen állítja. Nem kétséges tehát, hogy ugyanarról a családról van szó, amelynek adatai hitelesen erednek az ősgesztából. Különben a két részletben közlés már csak azért sem gyanús, mert a vezérnévsorban a többi vezér kétnemzedékes megjelölésével szemben Téténynél Anonymus eleve három nemzedékről beszél, majd (műve 24. fejezetében) közli a kiegészítést, három fejezettel ez után pedig együtt is felsorolja az egész családi listát (amellyel könyvünkben még majd találkozunk). A problémának az a nyitja, hogy a Zsombor nem különálló név, hanem a Zombornak egyik kiejtési változata. Továbbá, hogy a nemzetséget a Géza-Sarolt házasság idejétől fogva – amikor is a főág pannóniai birtokairól Erdélyben kapott országrészébe költözött – erdélyi családként tartották számon. Az ősgeszta valóban teljesítette azt, ami kikövetkeztethető az Endre-Béla kori (és az azt megelőző) körülményekből. A krónikában található méltóságnévsorában is kiemelten emlékezett meg a gyulacsaládról. Itt leszámítva egy XIII. századi betoldást55 – hangsúlyozódik a gyula tisztség jelentősége: „nagy és hatalmas vezér volt”; értesülünk továbbá az említett Géza-Sarolt házasságkötés bizonyos – számunkra azonban már elég homályos körülményeiről –, vagyis az ősgeszta aláhúzza a házasság különös fontosságát, az István királlyal való szoros rokonságot, s végül hozzáteszi: „De ez nem az a gyula kapitány volt – vagyis a honfoglaló vezér –, hanem utána a harmadik.” A honfoglalás gyulája: Huba a szóban forgó gyulacsalád alapítója, Tétény ez időben még a karcha tisztet tölti be, innen a szokatlan fogalmazás, hogy „utána a harmadik”. Vagyis a honfoglalás nem Tétény családjába tartozó gyulája után – Tétény, Horka, Gyula – Sarolt apja volt a harmadik. Ami ez után áll a krónikában, tudniillik, hogy „Gyula sokszor ellenségeskedett a Pannóniában lakó magyarokkal, ezek megnehezteltek rá, majd Szent István király Pannóniába vitette”, mivel ilyen elmarasztalás Bolya és Bonyha apjáról az ősgesztában nem szerepelhetett, a hét magyart a gyászmagyarokkal azonosító ellenősgesztában pedig a méltóságnévsor sem volt jelen, csak az egyesített krónika szerkesztőjének beszúrása lehet, és a kisebbik Gyulára vonatkozik. A Kálmán kori krónika szerkesztője Tétényt gondolva a honfoglalás gyulájának, a kisebbik Gyulát számította „utána a harmadiknak”, és Szent István pártján állva, itt is szükségesnek tartotta, hogy szót ejtsen a családnak arról a tagjáról, akit István megfosztott hatalmától. Éppen ez a szövegrész az oka annak, hogy ezúttal megfordítottuk logikai játékunk kiindulópontját. Mert a gyulacsalád históriájának ősgesztabeli



elbeszélésében megtalálva azokat a jegyeket, amelyek az Endre-Béla kornak megfelelnek, módunk van elkülöníteni az ide nem tartozó elemeket. Anonymust is kijavíthatjuk ott, ahol szövege nem simul eléggé ahhoz a felfedett tényhez, hogy az ősgeszta a gyulacsalád tagjairól csakis dicsérően vagy mentegetve beszélt. Amihez az is hozzátartozik, hogy az ősgeszta szerzőjének még tudnia kellett görög rítusú keresztény voltukról, tehát nem állíthatta be őket egyértelműen pogánynak. „...Szent István uralma alá vetette az erdőntúli földet – így Anonymus – ; magát Gyulát akkor megkötözve Magyarországra hozta, s egész életén át börtönben tartotta (a börtönben tartás ugyan valótlan, de megfelel az ősgeszta alapállásának), minthogy a hitben hiú volt (ez is még nyilván ősgeszta-fogalmazás, mivel a pogányságot nem hitként, hanem tévelygésnek jellemezték), s keresztény lenni átallott (ami ebben a formában nem igaz, s már az ősgeszta szellemének sem felel meg), aztán még sok mindent cselekedett Szent István király ellenére, noha az anyja rokonságához tartozott." Az ősgesztával az sem összeegyeztethető, hogy pártfogoltjának a szigorú királlyal való rokonságát Gyula rovására említse meg. A XIII. század magyarjainak tudatában a Szent István által „megfékezett” kisebbik Gyula régi idők óta egyértelműen negatív figurának számított, de akár befolyásolta ez Anonymust, akár nem, annyi bizonyos: eleve nem akarhatott olyasmit átvenni, amely a királya pártján álló egyházi férfiakat is egy részletkérdés kapcsán műve ellen hangolhatná, hiszen hogy Szent István csakis pogányokat üldözött, az ő korában nem volt vitatható. (Egyébként ugyanígy jár el Anonymus, amikor a dinasztia iránti tapintatból, szemben az ősgesztával, a királyi házat nem Vazultól, hanem a krónikának megfelelően Szár Lászlótól származtatja.) Rekonstruálási kísérletünkben meg kell tehát majd keresnünk a Gyulával kapcsolatban idézett anonymusi szövegnek azokat az elemeit, amelyekből következtethetünk az ősgeszta fogalmazására. Az ellenősgeszta – láttuk – úgy állította be, mintha Gyula annak előtte ellenségeskedett volna a magyarokkal, hogysem István király elfogatta. A tények sorrendjének e megfordítása után Gyula lengyelországi ellenségeskedéséről már nem is beszélt. (Az ősgeszta pedig a gyulacsalád védelmében egyszerűen elhallgatta.) Az ellenősgeszta a lengyel ügy helyett valami mást mondott, amit a krónika megőrzött. Az István által alapított székesfehérvári bazilikáról olvassuk: „Ebben az egyházban kereszteltette meg (tudniillik István király Gyulát, mégpedig egész családjával együtt) akarata ellenére... de aztán oly tisztességgel tartotta, mintha apja lett volna.” Vagyis a kisebbik Gyulát a római rítusra térítették, ami, mint már beszéltünk róla, igaz lehet. De miért hangsúlyozza éppen az ellenősgeszta, hogy a dolog Gyula „akarata ellenére” történt, kiváltképp, hogy utána, szerinte, a megbékélés



következett? Közvetlenül ez előtt egy különös mondat áll: „És minthogy ez a Gyula gonoszul szerezte a pénzét, az egyház (tudniillik a székesfehérvári bazilika) sok tűzvészt szenvedett.” Különös a mondat, mert az „és minthogy”-nak semmi összefüggése sincs a korábbi szöveggel, ehelyett a folytatását képező fenti szövegre utal. De hát akkor miért nem fogalmazta a krónikás fordított sorrendben? Az a kérdés is felmerül: ugyan miért okozta volna a bazilika szomorú végzetét éppen Gyula gonoszul szerzett pénze? Hacsak – mivel e szövegrészben a templom kincseiről van szó – nem abból származnak a bazilika István által adományozott kegytárgyai. Azonban éppen ezek eredetéről itt más a magyarázat. A krónikának az a része, amelyről most beszélünk (Képes Krónika 66.), feltűnően zavaros. István királynak a bolgár Keán elleni hadjáratáról van szó, amely azonban előzményében össze van vegyítve Erdéllyel és Gyula elfogatásával, a fehérvári egyház kincseivel és még más egyébbel. Ami pedig az egyházi kincseket illeti, úgy érthető, hogy azok a bulgáriai hadjárat zsákmányából valók. Egyet azonban ne felejtsünk el: a bolgár templomok ugyanúgy görög rítusúak voltak, mint Gyula erdélyi „országának” az ő családja által emelt egyházai. S most felütve a Mátyás korabeli Thuróczykrónikát – amely régi, számunkra már ismeretlen krónikaváltozatokra is támaszkodott –, ugyanebben a szövegrészben a krónikából idézettet ilyen formában találjuk: „Mivel azonban Gyulának a vagyonát erőszakkal szerezte meg (tudniillik István király), azért ez az egyház gyakran szenvedett tűzvésztől.” Csak az ősgeszta tartalmazott olyan beállítást, hogy István erőszakosan bánt Gyulával („egész életén át börtönben tartotta”), tehát ez jegyezte fel a szóbeszédet, miszerint a templom azért égett le annyiszor, mert a király erőszakkal vette el Gyula vagyonát; értelemszerűen célozva a régi pletyka folytatására is: tudniillik Gyula vagyonát... akitől a templom kegyszerei származtak. Az ellenősgeszta a „pogány” Gyula áttérítéséről beszámolva, az „akarata ellenére” hangsúlyozásával olvasójára bízta, ha tud az ősgesztában szellőztetett szóbeszédről, gondolja, hogy a király bocsánatos erőszaktétele a tiltakozó pogány megkereszteltetése volt. Az egyesített krónika pedig – az ősgeszta és az ellenősgeszta szövegét összevegyítve – Gyula rovására dolgozta át az ősgesztának a templom sorscsapásaira vonatkozó utalását. Más szövegösszefüggésből kiemelve tette ide és azért a szövegnek éppen erre a helyére, hogy utána Gyula „hivatalos” kereszténnyé tételét közölve, már ne értődjék Gyula korábbi keresztény voltára. Mert hisz a szóbeszéd feljegyzésével az ősgeszta szándéka éppen az, hogy érzékeltesse Gyula eleve keresztény létét, s leleplezze a Gyula pogányságára vonatkozó vád



alaptalanságát. Említettük, hogy a fölöttébb zavaros krónikarészletben még egyéb témák is keverednek. A bolgár „Keán” (= kán) elleni küzdelem, vagyis Szent István bolgárországi hadjáratának említése valójában Ajtony leveretését is magában rejti. Eleve különös, hogy az egyesített krónika ne szólt volna az Ajtony elleni küzdelemről. Keán itt alighanem a „bolgár” Ajtonyt jelenti (így értelmezhette a krónika az ősgesztának Ajtony felmenőjére, a Bolgáriából jött Galádra vonatkozó megjegyzését, aminek nyomát – széles történetté kibontva Anonymusnál találjuk). Ez annál valószínűbb, mert a bolgárok uralkodóját ekkor már régen cárnak hívták. S hogy miért kellett Ajtonyt a bolgár hadjáratba, s ott is kánnak mondva, szándékos félreértéseket teremtve beledugni? Azért, mert az ősgesztának Gyula kegyszereire (tehát keresztény voltára) vonatkozó rejtett célzását tulajdonképpen az tette érthetővé, hogy a Gyulától elvett és az István által a bazilikának adott kincseket – nyilván a valóságnak megfelelően – együtt említette Ajtonyéival. Róla pedig nyíltan meg is írhatta, hogy görög rítusú keresztény volt, mivel hozzátehette az István kori célzatos mesét: hét asszonyt tartott, mert a hitben nem volt tökéletes. (Úgy, ahogy ezt minden bizonnyal Ajtony leveretésének ősgesztabeli történetére alapozva a Gellért-legenda megőrizte.) Most tehát érthetjük: a bolgárföldi hadjáratban zsákmányolt kincsek olyan beállítása az egyesített krónikában, miszerint a székesfehérvári bazilikába kerültek volna, arra szolgált, hogy a templom görög rítusú kegytárgyainak eredetét megmagyarázza azoknak, akik ismerve a mendemonda formájában még mindig élő igazságot, kétkednének Gyula megrögzött pogányságában. Itt azonban meg kell jegyeznünk, hogy a krónikának ez az egyedülállóan zavaros és manipulált része alighanem egy későbbi krónikás beavatkozását, takargató ügyeskedését is magán viseli. A krónikák rejtett csatájának áttekintése után beszéljünk azért a valóságról is. Gyula igazi történetét már korábban megismertük. Ami Istvánt illeti, ő az országegyesítés és főembereinek a római rítusra kényszerítése dolgában hajthatatlan volt. De az igazsághoz tartozik az is, hogy ha ügye nem kívánta, nem járt el a kelleténél keményebben. Az országból megszökött Gyulának például utánaküldte Lengyelországba a feleségét. Hiteles adat van rá, hogy a bolgár hadjárat alkalmával az előtte járt görögök fosztogatásának látványa felháborította, és nem zsákmányolt a bolgár templomokból kegyszereket, csupán ereklyét hozott onnan székesfehérvári egyháza számára.56 Ami kegyes cselekedetnek számított, minthogy templomalapításhoz ereklye kellett, ám nagyon nehéz volt hozzájutni. Éppen az ősgeszta Endre és Béla korának annyira megfelelő Gyulapártisága kényszerítette a krónikát a kisebbik Gyula históriájával kapcsolatban



ekkora zűrzavarra, rejtett magyarázkodásra. S lám, Anonymus, aki ugyan nem mondott ellent annak, hogy Gyula „kereszténynek lenni átallott”, megtérítését már nem vette át a krónikából, Ajtony és a krónikából kihagyott Csanád történetét pedig visszamentette, azzal együtt, hogy István király Csanádot Ajtony megöléséért bőven megjutalmazta. Láthattuk, a legelső krónika István királyt bíráló szavakkal sem fukarkodott. Az ősgeszta létrejöttekor István még nem volt Szent István, nem volt csalhatatlan, embernek, méghozzá igen keménykezű férfiúnak ábrázolhatta. (Anonymus ezt már nem veheti át, de például Tanuzaba sorsának átmentésével, amennyire lehet, mégis érzékelteti.) A Vazul-fiak, akik az ősgeszta létrejöttének idején uralkodtak, bár elismerésüket és tiszteletüket színleg nem vonhatták meg az új rend megteremtőjétől, azt sem felejthették el egészen, hogyan bánt István apjukkal és velük. Ennek jegye szintén vitathatatlan aznapisága az ősgesztának. A legrégibb krónika szerzőjének a bazilika tüzeivel kapcsolatos célozgatása pedig jól mutatja, amit mindannyian tudunk: sokszor milyen nehéz elmondani az igazságot. De az egyesített krónika leleplezett manipulációja azt is bizonyítja, hogy olykor az igazságot eltitkolni se könnyű.
NEGYEDIK FEJEZET
A fő szálak



(Az ellenősgeszta)
A CSODASZARVAS-MONDA TÖRTÉNETI DOKUMENTUM
Eddig jóformán csak az ősgesztáról beszéltünk, és csendes nyomozótársam bizonyára már valami olyasmit könyvelt el, hogy az ősgeszta mindenestül pozitív, az ellenősgeszta pedig negatív jelzőt érdemel. Szó sincs róla. Az ősgeszta a történelmi fejlődés szempontjából a haladásellenesség XI. századi utóvédharcának megnyilvánulásai közé sorolható, az ellenősgeszta erőfeszítései meg a haladás irányával esnek egy vonalba. Persze ezek a meghatározások egy kicsit azért feszesek. Hiszen az ősgeszta létrehozói – ittott nehezen rejtve ellenérzésüket is – már az új rendhez tartoztak, annak valamiféle mérsékeltebb irányzatát képviselve, míg az ellenősgeszta a távoli utókor vélt tárgyilagossága lupéján át nézve, a kelleténél türelmetlenebbet. Az aznapi, vérre menő küzdelem – s ez a történelem meg-megújuló jelensége két ellenkező irányba tolta a korabeli emberek gondolkodását, a két, éppen lehetséges szélsőség felé. Az ősgeszta valójában azért rokonszenves nekünk, mert igyekezett megőrizni a letűnt pogány kor némely hagyományát, amelyek enélkül számunkra végleg elvesztek volna. Az ellenősgeszta ezzel szemben – bár kétségtelenül a jövő még zsenge palántájának védelmében – eltüntetni igyekezett őket. A hagyományokat azonban, mint mindent a világon, nemcsak megőrizni, hanem kiirtani is nehéz. Az ellenősgesztának sem sikerült teljesen. Lám, a tataibánhidai Fehérló-mondát – ámbár jóformán megaszalva fenntartotta, hiszen a honfoglalásról mégis beszélnie kellett, és az ősgeszta honfoglalási mondáival szemben olyat odaállítania, ami azok hitelét megnyirbálni látszik. Nemhiába, hogy éppen a Marót vezér megveretését másképp elbeszélő mondát választotta. S ha az derülne ki, hogy a mi ősi múltat kutató törekvéseink szemszögéből van az ellenősgesztának ennél sokkal jelentősebb pozitívuma is? Nemcsak hogy egy kizsigerelt mondát, hanem egy további egész mondakört is megőrzött, méghozzá elevenen? És hogy azon belül éppenséggel legrégibb mondánk átmentését köszönhetjük neki? Mindennap elmondjuk: az élet sokrétű, nem lehet sémákba gyömöszölni. De azért a valóság fő elemeit tartalmazó sémák nélkül egyszerűen nem boldogulhatunk, és ha valami kilóg belőlük, mégis csodálkozunk. Persze csupán addig, amíg hosszú hitetlenkedés után szögre akasztva előítéletünket, ki nem jelentjük: nincs is ebben semmi meglepő. Most hát az a kérdés, csakugyan vár-e ránk olyan meglepetés, ami ezek



szerint igazában nem az. A Csodaszarvas-monda – eredetmondánk – kétségtelenül minden más mondánkénál régebbi időből való üzenet. Eleve feltűnő és sémánk szerint nehezen elfogadható, hogy éppen ez a legősibb, közel ezernégyszáz esztendőre visszanyúló mondánk az ősgesztát közvetítő Gesta Hunga(ro)rumban nem szerepel.
Győrffy György ugyan úgy magyarázza, hogy az ott olvasható hosszú név, az Emese apjának mondott „Eunedubelianus”, Anonymus mesterséges névalkotása a Csodaszarvas-mondában szereplő Enéh, Dula, Belar nevek első tagjaiból és az –ianus latinosított végződéssel, amely utóbbi a fiai jelentést adná. A magunk részéről – mint már említettük – ebben a „hosszú névben” Levedi kende valódi, türk eredetű nevét, az Elbedüát látjuk, mágikus megfordításban. Már az is erősen gyengíti Győrffy szellemes, de kevéssé valószínű magyarázatát, hogy a krónikában a teljes monda és állítólagos összevonása, az „Onedbili” egyaránt megvan. S az még jobban, hogy ha Anonymus valóban a Csodaszarvas-mondára annak elemeiből konstruált névvel kívánt célozni (bár miért csak célzott volna rá?), hogy hagyhatta ki épp a Magor névre utalást? Nem, a Csodaszarvas-mondának semmiféle eleme sincs meg Anonymus művében. Legfeljebb arra lehetne okokat találni, mi késztethette a Névtelen Jegyzőt az elhagyására, mint ahogy még madártávlatból tekintve a problémára, előző magánnyomozásunkban ezt meg is kíséreltük. De még ha szaporítanánk is az elhagyás feltételezhető okait, azt, ami elsősorban lenne bizonyítandó: hogy az ősgeszta valóban tartalmazta is legrégibb mondánkat, akkor sem igazolnánk velük. Meg kell tehát fordítanunk a dolgot. Kíséreljük meg elfogadni, hogy az ellenősgesztában volt benne, s ha jó nyomon járunk, annak is ki kell derülnie, miért éppen ez az ősforrás őrizte meg. S most mélyedjünk el kicsit e nagyszerű őskori híradásban. Csodaszarvas-mondánk a kutatás szerint totemisztikus eredetű. Enéh (= ünő) eredetileg nem név, hanem állatős: anyaszarvas. „Fiainak”, Hunornak és Magornak a felemelkedés útját mutatja meg azzal, hogy egy vadászatuk alkalmával megjelenik előttük, majd jövendő sorsuk szempontjából meghatározó helyre, a Meotisz ingoványai közé csalva őket, eltűnik ugyanolyan váratlanul, ahogy megjelent. A nemzetség totemőse vezeti tehát nagyra hivatott leszármazottait oda, ahol szerencsés alkalom kínálkozik számukra. Az alkalom nem azonnal jön el. Előbb még nyilván gyarapodniuk kell ügyességben, vagyonban és varázserőben, hogy méltóvá váljanak a nemzetség felvirágoztatásához végzendő feladatra. Ebben öt esztendő telik el. Megjegyzendő, nem bizonyos, hogy a monda – azazhogy pogány mítosz e legrégibb rétegének a ma ismert történet a legelső formája. Lehetett az



ősanyának korábbi útmutatása is olyan hősök számára, akik a nép felfogása szerint életének, történetének egy hajdanibb, döntő fordulatát nyitották meg. Abban az elbeszélésben talán még azt is elmondták, amit itt most csak sejteni véltünk, hogy mi történt a felkészülést szolgáló öt év várakozási idő alatt. A türk eredetű enéh-ünő szót rejtő ősanyanév megjelenhetett a türk szavárdsághoz tartozó néptöredékkel való kapcsolat idején, akkor, amikor a magyarság a Rettenthetetlen Szavárd törzsszövetség tagjaként először jelentkezik a történelem színpadán, de létezhetett már korábban is. A monda máig fennmaradt változata azonban éppen a szavárdokkal való törzsszövetségnek a felbomlását követő időre utal. Kézai ugyanis beszél a perzsiai rokonságról, amelyre Bíborbanszületett Konstantin tanúsága szerint úgy tettünk szert, hogy a kangároktól elszenvedett vereség következményeként szavárd törzseink a Kaukázustól délre lévő szállásföldre költöztek, azaz Perzsiába. Konstantin műve még azt is hírül adja, hogy az ősi magyarok a leszakadt néprésszel sokáig fenntartották a kapcsolatukat. Már csak azért is – véljük –, mert addigra már finnugor eredetű nyelvük mellett a szavárdok türk beszédét is tűrhetően elsajátították, s a rokoni szálakon kívül egy ideig ez is összetartotta velük őket. Ugyanis a nyelvi érintkezés zavartalansága épp ekkor különös jelentőségű lehetett. Gondoljunk csak arra, hogy az együtt és egyedül maradt néhány magyar törzs új törzsszövetség részévé vált, ami új, más nyelvű népelemekkel való együttműködést, együttélést, vagyis a nyelvi érintkezésnek egy-két nemzedéken át tartó igen nagy nehézségeit jelentette. Különösen azért, mert – mint valószínű – a politikailag testvérekké vált új törzsek többsége onogur volt ugyan, de akadt közöttük alán és egyéb, más nyelvű néptöredék. Keresztényi hasonlattal élve, a törzsszövetség nyelvi sokfélesége néhány évtizeden át „bábeli nyelvzavarra” emlékeztetett. S ez is hozzájárult ahhoz, hogy a szavárdokkal való törzsszövetség felbomlásának megrázó élményén túl az új törzsszövetség életének kezdeti nehézségei hosszú időn át megmaradtak a nép emlékezetében és a hivatásos énekmondók nemzedékek hosszú során át szájról szájra adott híradásában. A totemős, a nép pártfogó szelleme válságos pillanatokban szokott megjelenni, pontosabban: az ősi népek a válságos pillanatokból való kilábalást szokták pártfogó szellemük segítségének, útmutatásának tulajdonítani. A Csodaszarvas-monda arról szól, hogy amikor már a rokonok Perzsiában éltek, a magukra maradt magyar törzsek hogyan tettek szert új törzsszövetségre azon a területen, amelyet a mondai elképzelés a Meotisz ingoványai (az Azovitenger, és a Don folyó deltája) mitikus hagyományú nevéhez fűzött. Abban az őshazában, amelyet Dentü – Donocska (?) – néven hívtak az ősi magyar nyelven.



Minderre azáltal került sor, hogy csatlakoztak Kovrat (Kürt) kagán bolgár („óbolgá”", „nagy bolgár”) birodalmához. Ez számos népelemből állt, nagy és kisebb törzsszövetségekből s a hatalmuk alatt álló vagy lazán hozzájuk kapcsolódó néptöredékekből; a bolgár „kevertél” jelent. E kevert népesség főeleme azonban a bolgár-török nyelvet beszélő onogurok kiterjedt népcsaládja volt. Kovrat Attila legkisebb fiától, Imiktől származtatta magát. Dinasztiáját, melynek leszármazási listáján Imik szerepelt, Dulónak nevezték, s ezt a nevet előkelő alattvalói olykor méltóságnévként viselték. (Vö. a Caesar név és a cézár méltóság, sőt a belőle származó Kaiser = császár párhuzamával.) A nem kis erőt képviselő alánok fejedelmét például ez időben Dulának hívták, amely egyaránt lehetett személyneve vagy címe, de mindenképpen a kagán családjához fűződő szoros kapcsolatára vall. A magyar „gyula” méltóságnév szintén „dulá”-ból ered. Más pusztai népeknél is volt ilyen nevű tisztség, amely még törzsnévre is átszármazott, mint a Jula a besenyőknél. Országalapítónak tehát Imiket tekintették, ki Attila széthullt világbirodalmának legkeletibb részében vetette meg a lábát. Később azonban Imik hatalmas pusztai országát az avarok hajtották uralmuk alá, akiktől bolgár népét Kovrat szabadította meg. Kovrat tehetségén és erélyén túl nagy műveltségű, Bizáncban nevelkedett, ott meg is keresztelkedett és fényes pályáján Bizánc mellett mindvégig kitartó uralkodó volt. Gondolhatjuk, hogy a magyarok Kovrat kagánnak nem kis „varázserőt” tulajdonítottak, s ezért a szakrális mondában neve helyett – mint már említettük – tisztelettel és szent borzongással népe nevét megszemélyesítve, de még ezt is kissé megváltoztatva: „Belár”-ként emlegették. A csatlakozásnak természetesen megvoltak a feltételei. A pusztai népeknél a nomád birodalmak hierarchiájában való elhelyezkedés az uralkodó dinasztia családi hierarchiájába való behelyezkedést is jelentett.57 A Csodaszarvasmonda éppen arról tudósít, hogy egy új törzsszövetség részeként milyen meghatározott alárendeltségben fogadta be a magyarokat Kovrat birodalma. Figyeljük csak! Hunor és Magor öt év után kitörve a Meotisz ingoványaiból a szomszéd pusztaságba, ott Belár fiainak feleségeire és gyerekeire talált, „amint férjeik nélkül a kürt ünnepét ülték”. Elrabolva őket, Dula alán fejedelem közöttük lévő két lányát elvették feleségül. Tudnunk kell: a leányrablás itt nem erőszakos cselekedet, hanem mint később is a magyar pogány korban, a békés megegyezéssel történő házasságkötés ősi, nélkülözhetetlen szertartása, az esküvő részét képező jelképes játék. Hunor az onogurok, Magor pedig természetesen a magyarok megszemélyesített neve, de egyszersmind az új törzsszövetség két főfejedelmét is jelentik, a szakrális fejedelmet, afféle



„papkirály”" (Hunor) és a világi fejedelmet (Magor). Vagyis a kagán az onogurokból (a birodalom népeiből kikerült néhány s nem is csak onogur törzs) és a magyarokból álló új törzsszövetség élére egyik főemberét állította. Őt, valamint a törzsszövetség magyar fejedelmét az alánok urává megtett családtagjának lányaival való házassággal kötötte magához. De ezzel aztán alá is vetette őket az alánok közvetlenül őneki alárendelt fejedelmének. Hogy a mondabeli házasságkötés és az új törzsszövetség létrejötte összefügg, azt a „kürt ünnepé”-nek említése valószínűsíti. Egyes kutatóink a Kürt-ünnepet kazár hatásként a zsidó újévi ünneppel azonosítják, amelynek során szarvkürtöt fújnak meg. A monda azonban a kazár kapcsolatok előtti időben született, amikor még maguk a kazár főrangúak sem vették fel a zsidó hitet. Ellenben láttuk: amikor a Fehérló-mondában Árpád az új haza szellemeivel szövetséget köt, ivókürtjével végez vízáldozatot. Nyilván ugyanilyen funkciójú kürtről és ugyanilyen célú, vagyis szövetségkötő szertartásról van szó. E korban és kultúrkörben férfiak és nők nem vehetnek részt egymás rítusain. A helyi szellemeknek szóló fehérló-áldozásból és az égi főistenség segítségét kérő vízáldozásból álló szertartáson csak férfiak lehetnek jelen, a nők külön ülik az ünnepet, saját körükben, a maguk szokásai szerint. Az ő számukra a rituálé tartalma nem a szellemekkel való mágikus kapcsolatfelvétel, hanem a nép jólétének, a termékenységnek ígérete feletti örvendezés és hála: táncolnak, énekelnek, muzsikálnak tehát. S ezért vannak mint a monda megjegyzi – férjeik nélkül. Az persze nem bizonyos, hogy az új, az onogur-magyar törzsszövetségnek a szellemekkel való szövetségkötési szertartása és a két fejedelem esküvője (a színlelt leányrablással egybekötve) valóban egy és ugyanazon a napon történt volna. A monda szoros összefüggésüket jelezve tömöríti így az eseményeket. A Csodaszarvas-mítosz csodálatos dokumentuma a hajdan megtörténtnek, annak a mágikus képzetekkel teli, ősi világnak, ahonnan a magyarok eredtek, és az e világ emlékét fenntartó, évezreden át sem változó szövegű szakrális költészetnek!
HUNOR ÉS A HUNOK
Mítoszunk elemeit egybevetve az óbolgár birodalom viszonyaival,



nyilvánvaló, hogy a mondában Hunor csakugyan az onogurok megszemélyesítője. Az onogur-magyar törzsszövetség ekkori létezését az idegen népeknél már a keleti pusztákon elterjedt, az onogur szóból származó, máig használatos elnevezésünk, a hungarus és társai (ugri, ungar, hongrois stb.) is igazolja. Mégis fel kell tennünk a kérdést: van-e, lehetett-e köze a hunor szónak a hunok népnevéhez, mint Kézai feltételezte? Ám ez a kirándulás már az ősi múlt homályában összegubancolódott szálak mentén vezet; a probléma annyira csak tapogatózások tárgya, hogy legfeljebb kísérletet tehetünk a tájékozódásra. Mielőtt még nyomozótársam kérdezné, sietve mondom: a hunornak a hunokkal való esetleges kapcsolata sem igazolhatná a XIII. században konstruált hun történet fő mondanivalóját. Mert hun bejövetel – a nép letelepedése értelmében – nem volt Pannóniában, hát még magyarok bejövetele Attila hunjaiként!58 A hunok meghódították Pannóniát, uralmuk alá vetették az itt lakókat, volt népesség, amelyet eladtak rabszolgának, másokat áttelepítettek, hogy lakóhelyüket gyepűvé változtassák. A szövetségre kényszerített vagy leigázott népek katonai erejét általában beolvasztották a magukéba, további hadjáratukat már ezek részvételével vitték véghez, mintegy a hógörgeteg elve alapján növelve seregüket. A hunok – kivéve az itteni vezéreket – nemigen hozták magukkal családtagjaikat és ingóságaikat Pannóniába. A hun nép igazában nem költözött be ide, mint annyi más nép, mint például később az avarok vagy éppen a 895 körül csakugyan „bejött” magyarok. A tengernyi népelemet megszervező, vezető, összetartó, igába kényszerítő hódító hun réteg az idegen etnikumokhoz képest a nagy tömeg kisebb és szétforgácsolódott eleme lett. A hun kori pannon régészeti leletek a legelőkelőbbek hagyatéka, a hun divatot követő, de többnyire nem is ehhez az etnikumhoz tartozó hatalmasoké. Marad tehát kérdésként a hunokkal való esetleges rokonság. Hunor nevét XIII. századi közvetítésből ismerjük. Korrekt, más szavaink hangalakulásával is egybevetett nyelvészeti fejtegetés mutatja ki, hogy nyelvünkben az „onogur” szó a sok évszázados kiejtésfejlődés folytán a XIII. századra törvényszerűen vált – válhatott – „hunorrá”. A XI. században – tehát az ellenősgeszta lapjain – még „Unohur”-féle alakja lehetett.59 Akár bele is nyugodhatnánk ebbe. Aminthogy tudományunk sokáig bele is nyugodott. Ma azonban óvatosabb, mert úgy látja, valószínűtlen, hogy a magyarságnak őstörténete folyamán a hunokkal ne lettek volna kapcsolatai. Nem egészen bizonyos például az idézett nyelvészeti fejtegetés kiindulópontja. Az, hogy az „onogur” szónak eredeti formája-e az onogur. A kiváló turkológus, Németh Gyula az „on” (tíz) és „ogur” (nyíl, átvitt értelemben: törzs) szavakból eredeztette. Egy tíz törzsből álló „Tíznyíl”



törzsszövetség nagyon valószínű. Az sem kizárt, hogy az egykori törzsszövetség hatalmas néppé, sőt népekké fejlődve, megtartsa hosszú századokkal azelőtti viszonyaiban gyökerező nevét, s már egész népcsaládként is azt használja. Ámbár azért ez felvet kétségeket. Meg aztán egy-két nyelvben már igen korán az onogur népnév h kezdettel jelentkezik (akárcsak a latinban a hungarus). Tény az is, hogy Imik a birodalmát ogur népekre és hun töredékekre alapozta. Ami talán elképzelhetővé teszi, hogy a szó eredeti formája „hunogur” volt; összetételes népnévre akad más példa is. S ha ez igaz, az ősi magyarok a hunogurt talán hunugorként vették át, ami elég hamarosan hunorrá rövidülhetett. Volt ennél szeszélyesebb alakulás is nyelvünkben, például ahogyan a dunai bolgárok onogundur neve változott nándorrá. Ez tehát egy másik lehetőség. De csak azt jelentené, hogy az új törzsszövetség bolgárokból kikerült népességében onogurokon és alánokon kívül bizonyos számú hun elem is jelen volt. Ami semmiképp sem jelentené a magyarság számára az ekkor már régen nem létezett Attila hunjaival való rokonságot, kivált azonosságot, csak egy hun színfoltocskát az ősi magyarság etnikai képének színekben gazdag palettáján. De évszázadokkal előbb a keleti pusztákon a virágkorukat élő hunokkal is találkozhattak a magyarok. Németh Gyula szerint például Hunor nevének eredeti formája ez volt: „Hun-éri”. Az eri, erj = ember, férfi szó a finnugor és a türk alapnyelvben egyaránt megvolt. A „Hun-erj” tehát hun embert, hun férfit, átvitt értelemben hun hőst jelentett. Ez megint egy lehetőség. Az imént feltételezhetőnek tartottuk a Csodaszarvas-mondának egy évszázadokkal korábbi változatát, amelyben sokkal régebbi sorsfordulójának emlékét őrizhette meg az ősi magyarság mindaddig, amíg az onogurokkal való törzsszövetség élménye ezt a korai mondát el nem homályosította. A türk eredetű enéh magyarul kimondani tilos totemnevet helyettesített, s legrégibb türk szókincsünket akár a hunok nyelvéből is meríthettük. A keleti puszták valamely térségein az ő uralmuk alá kerülve állíthatott ez a hódító nép a magyarok saját főnöke mellé – helyesebben elé, fölé – hun helytartót, aki az ide visszanyúló eredetmondában aztán a Hun-erj nevet kapta. De nyilvánvalóan párhuzamaként annak, ahogyan a magyarok saját nevüket megszemélyesítve a magyar főnököt nevezték, népnevünk pedig ekkor még Moserjnek hangzott.60 A monda tehát Hun Hősről és Mos Hősről szólhatott. A Hunor név „hun” töve eszerint jóval Attila előtti korról tanúskodik, arról az időről, amikor a magyarok még ismerték, értették, számon tartották saját népnevük összetett elemeit. Hogy a magyarok ekkor össze is keveredhettek a hunok számba jöhető csoportjával? Finnugor nyelvünk mutatja: azért semmiképp nem lettünk hunná. S valószínűbb, hogy ekkor is a magyarságnak a hun szokás szerinti



alávetéséről, a hun érdekek szolgálatába állításáról volt szó, amelyet a hun helytartó és kísérete, valamint a növekvő hun hatalom fenyegető árnyéka kényszerített népünk őseire. Mindazonáltal, ha így volt, az ősi magyarság e hun időket aligha vészelte át rosszul, mert hisz Hun Hős részt kapott az eredetmondában, és őssé válhatott. Három-négy évszázad telhetett el, benne a hunok bukásától is tizenötnél több évtized. Időközben a Hun-erj szóösszetétel önállósult, elemei elfelejtődtek, csakúgy, mint a magyarok saját nevének elemei. A Hunorból a „hun” tövet már nem lehetett kiérezni, mint ahogy a magyar népnév fejlődöttebb formájából sem a „hőst”. Mire a magyarok a VII. században Kovrat birodalmába kerültek, s a monda tanúsága szerint magukat „Magor”-nak (vagy Mogyernek, Mogyornak) nevezték, az„onogur”-hoz (vagy hunogurhoz) a magyar fül számára mindenképp hasonló „Hunor” már azonosulhatott az onogurok népnevével. Értelmet változtatott, mint vas szavunk, amely eredetileg rezet jelentett. Ennek egy bizonyítékára csak később tudunk sort keríteni. A hunokkal való e réges-régi érintkezés feltételezését talán alátámaszthatja az úgynevezett hun Csodaszarvas-monda. E történet szerint a hunok a gótoktól származtak. A gótok névadó vezére, Gotha, nagy csoport bűbájossággal vádolt nőt elkergetett seregéből a Meotisz környéki megközelíthetetlen erdőkbe. Többen közülük ott szülték meg gyermeküket, s azok leszármazottai rendkívül elszaporodtak. Hatalmas nép lett belőlük, amely vadállat módjára élt, műveletlenül és féktelenül. A világba kivezető utat végül egy vadászat alkalmával szarvasünőt űzve találták meg. De külsejük és viselkedésük láttán az emberek ördögöknek képzelvén őket, elmenekültek előlük. Ellenállást így nem tapasztalva, végül is öldökölni és rabolni kezdtek, s a környék népeinek kifosztása után feleségeikkel és gyermekeikkel Pannóniába telepedtek. E mondát először a gótok történetét megíró Jordanes ravennai püspök jegyezte fel a VI. században. A hunok azonban aligha tekintették magukat a gótoktól származóknak, s nem ábrázolták visszataszítónak őseiket. E formájában a monda azt a döbbenetet árasztja, amelyet a más népek érezhették, amikor a hunok, szinte azt se tudni, honnan, váratlanul lecsaptak rájuk. De ugyanezekből a népekből kerültek ki leigázottként vagy kényszerszövetségesként a hun seregek, s ennyiben tekinthetjük ezt hun mondának. Az eredeti monda, amelyen emez alapult, arról beszélhetett, hogyan kerekedtek a hunok, a világtól hosszú időre elvonulva s megedződve, végül is a gótok fölé. A magyar monda archaikusabb. A nép mitikus őseiről szól, és a nép boldogulásáról. A magyar monda saját monda. A hun monda ugyanis nem mítosz.



A hun monda eredeti rétegéhez két, a magyar mondával kapcsolatba hozható elem tartozik: az utat mutató szarvasünő és Meotisz. Archaikusabb a magyar monda, mert a hun monda szarvasa nem totemős, hanem úgynevezett vezető állat, ami a mondaképződések későbbi, a mitikustól távolodottabb fejleménye. Vezető állatként a szarvas a későbbi magyar hagyományban is előfordul, Böngér fia Bors mondájában, és talán az erdélyi gyulát is eredetileg szarvas vezette a krónikában említett római romokhoz. Meotisz a hun mondában varázserejű helyként (a bűbájos asszonyoktól itt származik nagy nép) és az erős népek bölcsőjeként jelentkezik. Az utóbbira alkalmassá is tette a Krím és a Fekete-tenger közelsége, a magaskultúrákkal való érintkezés lehetősége. E sűrű, bozótos, ligetes vidék ugyanakkor a pogány szertartások és az ősökkel való érintkezés kedvelt színhelye, ahol az élők a holtak számára leteszik ajándékaikat. A magyar mondáéval közös mindkét elem a keleti puszták népei kultúrájának kedvelt vándormotívumaként is eljuthatott a magyarokhoz. „A sztyepp népeinek körében a szellemi javak érintkezése csakhamar e javak egybeforradásával járt. A dicsőséges vélt elődöktől való származtatás a sztyeppi mondaképzés egyik szabálya.”61 De az sem kizárt, hogy ezek az elemek valóban a hunokkal való érintkezés folyamán kerültek a magyarsághoz. Az, hogy a magyar monda archaikusabb a hunokénál, nem feltétlenül jelenti annál régebbi voltát, csupán eredetibb formában maradt meg a Jordanestól ismert változatnál. Elemzésünkkel ugyanoda jutottunk, mint amit a Magyarország története leszögez. „A honfoglalás előtti magyar, bolgár-török, alán és talán hun érintkezések valóban léteztek.”62 Hunor nevének vizsgálatából azt a következtetést azonban mindenesetre levonhatjuk, hogy a VII. században keletkezett avagy átalakult Csodaszarvasmítoszunkban onogurt jelentett, továbbá: Hunor és Magor nevén kívül formailag leszármazottaik neve is párhuzamos maradt, vagyis a monda „hunorok”-nak és „magyarok”-nak hívta őket. A hun mondával foglalkozó vizsgálódásunkból pedig azt az érdekes tanulságot vonhatjuk le, hogy Meotisz (Dentü-Mogyer) nagyon valószínűen csupán mitikus, képzeletbeli őshazája volt mind a hunoknak, mind a magyaroknak. Ami igen fontos felismerés, mert az következik belőle, hogy a magyarok Kovrat birodalmán belül a Meotisztól jóval távolabb, annak keleti határán is elhelyezkedhettek, valahol a Kaukázus – szélesebb értelemben vett – északi előterében. Ez pedig megszüntetheti a krónikai hagyomány és a magyarok útvonaláról alkotott régészeti megfigyelések, történészi elképzelések közötti, jelenleg fennálló földrajzi ellentmondást.



MENROT – NEMROT – NIMRÓD
Csodaszarvas-mítoszunk pogány kori, archaikus része az, amit a hagyományőrző ősgesztától várhatnánk. Illetve Anonymustól, hogy – mint az Emese-monda esetében – az eltérést helyesbítve ismételje meg a krónikában meglevőt is, ha az ősgeszta ezt az ősiek közül a legősibb szájhagyományt megőrizte. A krónikabeli monda ugyanis nem keresztényiesített, hanem keresztény beavatkozással erősen továbbalakított változat. A totemisztikus szarvasünőből (enéh) a bibliai Nimród Enéh nevű felesége lett. Nimród szerepeltetését már tisztáztuk, az ellenősgeszta tette őt, a rossz emlékű Khám unokáját a magyarok ősévé, szemben az ősgeszta szerinti bibliai őssel, Magóggal, Jafet fiával. Talán emlékszünk rá, hogy ebből egyházi szempontból súlyos ellentmondás támadt, amelyet csak Magóg ős voltának visszaállításával a Képes Krónika tudott rendbe hozni. De vajon az ellenősgesztában csakugyan Nimród neve állt-e? Kézai ugyanis őhelyette az óriás Ménrótot (Menrot), a Bibliában nem létező Thana fiát szerepelteti; jelenlegi magánnyomozásunk pedig megismertetett bennünket Kézai visszalopási gyakorlatával. Azzal, hogy nem csupán a hun történet megkonstruálása az ő nevezetessége, hanem az is, hogy a korában olvasható krónikaszöveg számos helyét igyekezett az ősforrások adatainak megfelelően kiigazítani. Felmerül tehát annak valószínűsége, hogy Ménrót óriást, Thana fiát sem ő találta ki, hanem az ellenősgesztából merítve alakját, helyesbíti a krónikát. Teszi ezt azért is, mert így könnyebben veheti át a krónikától, hogy Thana fia Jafettől ered (tudniillik nem Khámtól, mint Nimród valójában), így érthetőbb az is, amit egy krónikaváltozatból tudunk, hogy tudniillik az ellenősgeszta egyáltalán nem beszélt „Nimródnak” Noétól való származásáról, mert hiszen a fiktív Ménrót nem szerepelt a Biblia nemzedékrendjében. Valószínűségről és nem csupán lehetőségről azért beszélünk, mert valami meg is erősíti mindezt: maga a Ménrót névforma, a korabeli „Nemrot” mágikus megfordítása. Ez a pogány jegy az ellenősgeszta létrejötténél jóval korábbi időről tanúskodik. Arról, hogy a monda e változata a pogány korszak kezdeti keresztény közösségeiben születhetett. Keresztény penitencia és pogány babonaság keveredik benne. Még mélyen pogány kori térítő papoknak kellett azoknak lenniük, akiknek – felfigyelve a Csodaszarvas-mondában a perzsiai rokonokra, s hogy a tőlük való elválás után valami nyelvzavarféle következett – Nimródnak, a nagy vadásznak és a „népek elnyomójának” alakja jutott eszükbe. A pogány magyar



földön, ahol a főemberek dúvadak elejtésével edzették harckészségüket, a növendék vitézek is vadászatokon készültek a hadimesterségre, s ahol a kalandozások során behurcolt keresztények rabokként éltek, érthetően ötlött fel bennük: Nemrot lehetett az ősük, „aki kezdett elhatalmasodni a földön”. Csak meg kellett tenni Nemrotot Enéh férjének – hiszen a keresztény szemlélet szerint népek nem származhatnak nőktől –, és a legrégibb magyar mítosz talaján beköszöntött a legelső magyar keresztény monda. Nemrottól és Enéhtől született Hunor és Magor, és Nemrotnak más felesége is volt, ezektől való a perzsiai rokonság. A pogány kori első magyar keresztények között nem ellentmondásnak, hanem egyenesen evidenciának tűnt, hogy ezek szerint a pogányságban tévelygő magyarság a kegyetlen Nemrot révén az elátkozott Khám leszármazottja, ezért rabolja, gyújtogatja a külföldi egyházakat, fűzi rabláncra a nyugati hittestvéreket, de ők, a megkeresztelkedettek, Krisztus révén megtisztulhatnak e szörnyű, bűnös örökségtől. A Géza és István idejében tömegesen keresztelkedő nép elfogadta az ősi mítoszt is konzerváló, újfajta változatot, de Nemrotot nem bibliai ősatyának képzelte el, hanem a mitikus, doni őshazában élt óriásnak, varázserejű hősnek, és borzongó áhítattal kiejtett nevét a régi védekező szokásnak megfelelően átforgatta Menrotra. Ekkor már – pogányság és kereszténység határán – nem volt kívánatos az újdonsült hívek rajainak azt magyarázni, hogy az ő ősapái rangra emelt óriás Menrotjuk voltaképpen Nemrot, a megátkozott és megvetett Khám unokája. Agilis hittérítők szokása szerint okosan megalkudtak Ménróttal, és a bibliai leszármaztatás helyett a „doni” ősapát megtették a Don folyó fiává. Valóban papok tehették meg, mert Ménrót óriás apjának, a Donnak a nevét az egyház nyelvén mondhatták „Thanais”-nak, amit aztán a magyar hívek szépen megszelídítettek Thanává. Ugyancsak a hittérítő papok nevezték el, ugyancsak az egyház nyelvén a Don mocsarait is a Meotisz ingoványainak. A monda e „népies” formájának fenntartása nélkülözhetetlen volt Salamon király korában is, a két pogánylázadás után még mindig tömeges térítésre kényszerült Magyarországon. Egyben felmentette az ellenősgeszta szerzőjét a Khámtól származással való kényelmetlen szembenézés alól. Ezek szerint csak az egyesített krónika szerzője változtatta vissza Ménrótot Nimróddá. Ménrót óriás mögött könnyű volt felismernie a Csodaszarvasmondához ragadt nimródi elemeket. Nagyon jól tudta ugyan, milyen bibliai ellentmondást kell majd emiatt erőszakkal áthidalnia, de ez bocsánatos vétek volt ahhoz képest, hogy megtűrje a pogány varázsolásnak érzett, mágikusan megfordított nevet. Ha azonban a Csodaszarvas-mondának keresztény változata is már ilyen



régen létezett, bizonyosra vehetjük, hogy az ősgeszta szerzője munkájának előkészületei idején tudatos választás előtt állt: ezzel a mondával magyarázzae a magyarok eredetét, vagy más kiutat keressen. A Biblia nemzedékrendjével való szembekerülés is figyelmeztető lehetett, de más oka is volt rá, hogy emezt elutasítsa. A monda egyik elemére még nem fordítottunk kellő figyelmet. Ha elgondolkodunk rajta, rájövünk, a Fehérló-mondánál is régibb mítoszunk nem lehetett az ősgeszta mögött álló réteg tagjainak ínyére való. A mondának ez az eleme arról szól, hogy Hunortól és Magortól a „hunok és magyarok” származtak. De a „hun” itt már a hun történetet teremtő Kézai átfogalmazása. Hogy ő a Hunortól eredeztetett népet a XIII. században miért gondolta hunnak, azzal most még ne foglalkozzunk. Egyelőre használjuk a hun elnevezést, mert a monda ebben az értelmezésben maradt ránk, de ne feledjük, az eredetiben a Magortól származó magyarok mellett a Hunortól származó hunorokról volt szó. Hogy testvérektől két népet származtassanak, arra számos példa akad az ősi magyarokhoz hasonló pusztai népek mondáiban. Csakhogy a mi mítoszunk nem egyértelműen állítja, hogy Hunortól a hunok, Magortól pedig a magyarok származtak volna. Abból, ahogyan kifejezi magát, úgy is lehet érteni, hogy e kettőtől egy mindkét nevet együtt viselő, tehát hunor-magyar nép vagy egy kétféle néven, hunnak és magyarnak egyaránt nevezett, de azonos nép származott. Születése idején eredetmondánk a két elemből alakult onogur-magyar, vagyis hunor-magor törzsszövetségről beszélt, tehát a kettős származású egy népről. De a fogalmazásban hosszú-hosszú évszázadokon át ott lappangott a másik két értelem is. Csak a történeti körülményektől függött, hogy mikor melyik értelmezés éledt fel, került előtérbe. Az egykori törzsszövetségben az „onoguroknak” nevezettekről láttuk, hogy onogurokon kívül alánok, egyéb néptöredékekhez tartozók s talán hunok is voltak. Ez a nyelvi, szokásbeli megosztottságuk is hozzájárulhatott, hogy végül is a magyarság nyelve s általában annak szokásai kerekedtek fölül, s a törzsszövetség, mire magát egységes népnek érző közösséggé lett, magyarnak vallotta magát. Az onogur birodalomból kikerülve, a nép Hunor leszármazottak nyilván a törzsszövetségen kívüli onogurokban vélte felfedezni. A két őstől két nép értelmezés vert gyökeret. S minthogy a nevek sorrendje rangsort jelentett, az onogurokban a magyarok idősebb testvérnépét látták. A kazároktól való függés idején egy „idősebb testvérnép” létének tudata némiképp ellensúlyozhatta a kiszolgáltatottság érzését. Etelközben a frissiben függetlenedett nép még vállalhatta az eredetmondát, mivel nem a kazárok „öccseként” tüntette fel, akiktől az imént szabadult. A Duna menti új hazában azonban a magát szabadnak tudó és mindinkább erősnek érző nép



gondolatvilágától egyre idegenebb lehetett a más nép kisebb testvérekénti eredeztetés, mely a múlt kiszolgáltatottságaira emlékeztetett. Egybeesik ez azzal az idővel, amikor az előkelő családokban a családi vagyon feletti rendelkezés és a családi méltóság utódlása egyes-egyedül az elsőszülöttek privilégiumává alakul, s még a szeniorátusi öröklésnél is csak az elsőszülöttek számítanak. Ebben a társadalmi képletben már egyenesen kínossá válhatott a Hunor és Magor közötti, éppen Magor, tehát a magyar fejedelem és a magyar nép ősének rovására mutatkozó rangkülönbség (mint ahogy látni fogjuk, az emiatti kétség és elégedetlenség századok múltán is újból felmerül). S ha eddig az eredetmondát minden férfivá avatása előtt álló ifjúnak ismernie kellett, most az erről szóló ének még a törzsszövetség regöseinek hejgetőjénhegedőjén is lassanként elhallgatott. Ezért veszik át a mondát a késő pogány kori társadalom süllyedő rétegeiből toborzódó legelső magyar keresztények. Ők nemhogy restellenék – mellüket verve, kegyelmet szerző vezeklésnek, menekvést nyújtó bűnbánatnak tartják megvallani és ébren tartani, hogy alárendelt helyzetből és bűnös őstől való az ő népük. Endre korában a pogány kori ősökkel azonosságot vállaló, érdemeiket, dicsőségüket szem előtt tartó s ezért hagyományőrző régi vezető réteg és királya számára a Magort kisebbik testvérként feltüntető Csodaszarvas-monda túlhaladott, megőrzésre nem méltó hagyomány. Tartalma az ő hatalomba visszakerült, nagy öntudatú rétegük helyzetével immár semmiképpen sem összeegyeztethető. Most már biztonsággal állíthatjuk: az ősgeszta nem tartalmazta a Csodaszarvas-mondát, s azt valóban az ellenősgeszta tartotta fenn. Ennek keresztényi alázata elfogadta az ősidőkbeli kisebbik testvér helyzetét, és nem volt ellene kifogása Salamon királynak sem, hiszen például a német császárral szemben ő maga is alárendeltséget vállalt. Ide jutva azonban alighanem akad valaki, aki nyomozótársammal azt szeretné közölni: tévesen tájékoztatjuk, hiszen az, hogy Hunortól és Magortól népek származtak, már nem az eredeti monda része, ez is Kézai hun történetének leleménye csak, s az ő jóvoltából került be a krónikába. Állunk a vita elébe! Fontos, érdemleges gyürkőzés ez. A Csodaszarvas-mondakör felderítésének egészen új fejezete kezdődik vele.
EGY MOTÍVUM FEJLŐDÉSE
Nyomozótársaknak olykor tisztázniuk kell egymással bizonyos



alapfogalmakat. Most éppen erre van szükség. A krónikáról beszélve eddigi vizsgálódásaink során gyakorlatilag a krónika ősszövegére, azaz az egyesített krónikára gondoltunk, jelenlegi problémánk szempontjából azonban nem dolgozhatunk a krónika egységes fogalmával. Kézai idejéig az egyesített krónika néhány folytatója által továbbépült, de az őskrónikarész maga, néhány betoldástól eltekintve, alig változott. Kézai erősen támaszkodott rá, alapanyagát merítette belőle, s mint láttuk, gesztájában itt-ott az ősforrások egy-egy adata alapján áldásosan javítgatta is. Közben azonban megteremtette a maga külön elbeszélését Pannóniának a hunok által való elfoglalásáról, az úgynevezett „első bejövetelről”, továbbá Attila uralkodásáról és hódításairól, haláláról, állítólagos fiainak, Aladárnak és Csabának testvérharcáról, Csaba kivonulásáról Pannóniából, majd az ő utódainak Árpád idejében való visszatéréséről, az úgynevezett „második bejövetelről”. Vagyis megalkotta az itt már sokszor emlegetett hun történetet, amelyet egyenesen a Csodaszarvas-mondára építve, annak folytatásaként iktatott be gesztájába. Ezt az izgalmas sztorit – illik rá ez a mai kifejezés – a krónika egy újabb folytatója átvette. Úgy tűnik azonban, nem egyenesen Kézai művéből, hanem egy, a Kézai elgondolásait rövidesen még továbbfejlesztő krónikás (nevezzük Kézai követőjének) írásából, s beillesztette a krónika elejére, szintén az eredetmondát és Szkítia leírását követően. Amikor tehát most a krónikát említjük, felmerül a kérdés: az eredeti krónikára gondolunk-e, vagy pedig a krónikának a hun történetet magában foglaló „új” változatára? Megpróbáljuk rajzban érzékeltetni az összefüggést Kézai és az ősforrások, továbbá Kézai, a krónika és a krónikának a hun történetet tartalmazó folytatása (Krónika F.) között.
Csendes nyomozótársam, az olvasó, tehát vizsgálja át tüzetesen a jobboldalt lévő ábrát...



Most már rátérhetünk a vitára. Arról van tehát szó: a Csodaszarvas- mondának azt az elemét, amely szerint Hunortól és Magortól (mondjuk még mindig így) a „hunok” és a magyarok származtak, Kézai vette-e át az ő idején volt krónikából, vagy pedig a krónika későbbi folytatása vette-e át a hun történettel együtt (közvetetten) Kézaitól? Mit mondanak erről maguk a szövegek? A krónika is, Kézai is kétszer említi ezt a leszármazást. A krónika először: „Nimród...feleségétől, Enétől nemzette Magort és Hunort; róluk a magyarok és hunok nevezete.” De ez csak a Képes Krónikának a Magóg-származtatást helyreállító és azt a két testvér őssel egyeztetni igyekvő bevezetésében áll így, másodszor már az ősibb szöveghez visszatérve, itt is az eredeti sorrend szerepel: Dúl alán fejedelem két lányát is elragadták; az egyiket Hunor, másikat Magor vette feleségül: ezektől az asszonyoktól erednek mind a hunok, mind a magyarok.” Kézai először: „feleségétől, Enethtől két fia született, tudniillik Hunor és Magor, akiktől a hunok, vagyis magyarok származtak.” Másodszor: „...ezek egyikét Hunor, másikát Magor vette feleségül. Ezektől az asszonyoktól származnak a hunok valamennyien.” A krónika tehát „hunok és magyarok”-ról beszélt, Kézainál először „hunok, vagyis magyarok” a fogalmazás, másodszor pedig magyarokat már nem is



említ. A krónika kifejezésmódja magán viseli, hogy eredetileg „hunor-magor” kettős származású népről volt szó, Kézai viszont azonosítja a kettőt: a hun és a magyar ugyanannak a népnek kétféle elnevezése. Ez éppen a hun történet legfőbb mondanivalója: a magyarok is hunok, és a hunok magyarok, egy nép, amelyet régebben hunnak, most magyarnak neveznek. Kézai korának körülményei között szárba szökkent a lehetséges harmadik értelmezés. Az a tendencia, amelyet Kézai elindít, pár esztendő múltán, említett követőjénél még egyértelműbbé válik. Kézai csupán a hunok és magyarok azonosításáig megy el, és a Turul-nemzetségből származó Árpád házának Attilától való eredeztetését azzal támasztja alá: Attila pajzsát koronás madár ékesítette, tehát a „hunok királyának” mintegy a Turul volt a címere, míg követője megkonstruálja Álmos tételes genealógiáját, amelyben egy részről a Kézai által Attila fia Csabának utódaiként említett Ed és Edömén közül Edét közvetlenül megteszi Ügyeknek, Álmos nagyapjának atyjává, más részről pedig Álmos távoli ősei Hunoron, Nimród fián át erednek Jafeten keresztül Noétól. (Noé – Jafet – Thana – Nimród – Hunor s így tovább Álmosig, így szól az ellenősgeszta és az egyesített krónika adatait összekeverő fiktív nemzedékrend.) Vagyis ekkor már nem általában a Turul-nemzetség, hanem maga Álmos – s méghozzá egyenes ágon – származik Attilától, és a királyi családnak egyedül Hunor az ősapja. Ez a genealógia félreteszi Magort, és félre a Turul-nemzetséget is, amely itt csak nehézséget okozna (így aztán a Turulnemzetség neve a Krónika F.-ból szintén kimarad). A két nép viszonyát Kézaitól és kivált Kézai követőjétől eltérően bemutató fogalmazás tehát a krónikából és nem a Krónika F.-ből való. Az aggály tehát, hogy a Hunortól és Magortól származás a Csodaszarvas-mondában eredetileg nem lett volna benne, hogy csupán a hun történet kiegészítése volna, elesik. A motívum fejlődéstörténete pedig a következő: eredetileg egy őstől kettős származású nép, majd két őstől két nép, Kézainál két őstől kétnevű egy nép, Kézai követőjénél – durva beavatkozással – egy őstől egy nép. Kézainak és követőjének törekvése fényt derít rá, mi foglalkoztathatta a XIII. század harmadik negyede tájt a krónikásokat. Valami olyasmi érdekelhette őket, mint a honfoglalás után a kiváltságos elsőszülötteket vagy mint Endre-Béla korában a magukat a hatalomba visszavívó, büszke „régieket”. Habár a nem elsőszülöttek kizárása például a trónöröklésból ekkor már régen nem szokás, de az utódlásra mindenkor elsősorban az idősebb királyfi jöhet számba, s alig egy-két évtizeddel az Árpád-ház fiágon való kihalása előtt (Kun Lászlónak gyermeke nincs, fivére meghalt) a krónikások azon törik a fejüket, mi lehet a nyitja annak a titoknak, hogy a magyarok Magor nevét viselik, holott királyuk senki mástól, csak a rangban előbb álló testvértől, tehát Hunortól eredhet. Ezt a titkot véli Kézai megfejteni, amikor a



Hunortól leszármazó népet („hunok”) azonosítja a magyarokkal, miáltal elesik a „sértő” következtetés, hogy a magyar király csak a kisebb rangú Magornak lehet a leszármazottja. S ezt az álproblémát kívánja véglegesen és még dicsőségesebben megoldani Kézainak az eszközökben kevésbé válogatós követője, aki Árpád házának családfáját immár egyenes ágon Attilától és egyenesen Hunortól vezeti le. Érthető, ha Kun László zűrzavaros korszakának magyarja a világbíró Attila és hunjai dicsőségével és fényével akarta kiegyenlíteni saját jelenének sivárságát, sötétségét. A kompenzálás lelki szükséglete ott lappangott a krónikások tudatában, de ez közvetlenül csupán a hun történet akkori és későbbi sikerének lett aranyfedezete. Kiváltó oka, úgy látszik, a királyi ház tekintélyének, származása fényének emelésére irányuló skolasztikus spekuláció volt. Az oligarchia féktelen garázdálkodása, a kunok miatti problémák, a pápai legátusnak az ország ügyeibe való beavatkozása és a király megfontolatlan kapkodása közepette (illetve Kézai követője talán már az „utolsó aranyágacska”, III. Endre idején) Anonymus krónikástársai a nemzet és a királyi ház származására „foltot ejtő” mondai adat kimagyarázásában, áthidalásában, eltüntetésében látták feladatukat. S talán ez is lovat ad a Névtelen Jegyző alá, hogy az ősgeszta „tiszta” hagyományát juttassa érvényre, amely szerint egyszerűen Magógtól, hátrány nélkül, ered az Árpád-házi magyar király. De a fenti spekuláció valamire alapozott, ami már előtte megvolt. Egy sokáig lappangó csírára, amely ebben a levegőben kezdett egyszeriben kiterebélyesedni.
A HUN TÖRTÉNET LEGELSŐ CSÍRÁJA
A Tarih-i Üngürüsz (A magyarok története) nevű kalandos történetű s nemrég magyarra fordított krónikában különös dolgokat olvashatunk Hunorról és „Hunor népé”-ről. A munka szerzője, aki Mahmud Terdzsümannak nevezi magát, nem igazán török, és nem igazán magyar, hanem a halálát a Csele-patakban lelt II. Lajos királyunknak bajor földről származó egykori apródja, aki a mohácsi ütközetben török fogságba esve, a mohamedán hitre téréssel váltotta meg magának a szabadulás és előmenetel lehetőségét; a szultán udvarában fel is tornászkodott a főtolmácsi rangig. Tizenhét esztendővel azután, hogy renegát lett, Székesfehérvár elfoglalásánál török főemberként a feldúlt város romjai



között egy latin nyelvű magyar krónikát talált és vett magához, s később lefordította törökre. Valójában nem törekedett szöveghű fordításra, igen szabadosan bánt az eredeti szöveggel, megtűzdelte a XVI. századi török történeti irodalom divatjának megfelelő versezetekkel, szó- és eseményfordulatokkal, a magyar történelmet egyáltalán nem érintő, a törökök számára azonban érthető célzásokat tartalmazó „klasszikus” betétekkel. Ahogy Borzsák István megállapítja: „nem a magyarok történetét akarta sine ira et studio megírni, hanem a Mohács után Magyarországon berendezkedő oszmán hatalom további terveit és vágyait öltöztette regényes-propagandisztikus «magyar» történet formájába”. A szultán kedvében akarván járni, azt sugalmazza, hogy a törökök – Borzsák István szavaival – „Pannónia fővárosából az egész Nyugat leigázására kinyújthatják a karjukat”.63 A Tarih-i Üngürüsz eredetijéről ebből csak annyi állapítható meg, hogy egy, a hun történetet is magában foglaló, az eseményeket Mátyás koráig követő krónika lehetett. Terdzsüman talán a Thuróczy-krónikát mazsolázta ki, de persze nem lehet ráismerni. Számunkra az az érdekes, hogy a székesfehérvári romok között Terdzsüman talán mást is talált, amiről nem beszél: az ellenősgeszta egy töredékét. Még valószínűbben azonban Kézai követője munkájának valamely részletét. Elmondja ugyanis – természetesen a maga módján – „Nemrod” fiainak a krónikából ismert történetét, vagyis a Csodaszarvas-mondát, majd meg: „egy másik elbeszélés szerint így szól a történet” bevezetéssel oly módon ismételi el, hogy abban már Hunor egyedül van jelen. A csodaszarvas Hunor előtt tűnik fel, ezt jelnek veszi, hogy más országban kell letelepednie, hadat szervez, de meghal, utódai azonban elindulnak Pannónia elfoglalására. Azt mondhatnánk: ez a változat a motívumfejlődés megfigyelt tendenciájának a jegyét viseli magán, Kézai követőjének keze nyomát. De nem lehetünk bizonyosak benne, mert Terdzsüman Magyarország „Üngürüsz” nevét Hunortól származtatja: „mivel Hunor neve később Hüngürüszre változott”, magyarokról nem is beszél, így lehet, hogy sajátos etimológiájának alátámasztására találta ki a Csodaszarvas-mondának e csak Hunort szerepeltető változatát. De ott, ahol, mint mondtuk, előadja a Csodaszarvas-mondát (többékevésbé) eredeti formájában, az elbeszélést egy számunkra ismeretlen mondával is kiegészíti. Az utóbbit pedig már komolyabban kell vennünk, mert nyomát megtalálni a krónikában is. De csak nyomát és végkövetkeztetését. Ezért a Tarih-i Üngürüsznek ezt az elbeszélését a továbbiakban nevezzük „elhomályosult mondá”-nak. Nos, az elhomályosult monda így szól: Perzsia királya hadjáratot indított Konstantinápoly császára ellen, ehhez Szkítia királyától, Hunortól húszezer embert kapott Hunor népéből segítségül. De mikor Hunor népét támadás érte,



elvált Perzsia királyától, és Pannóniába költözött. „Látták, hogy csodálatosan bőséges folyamai vannak nagy számban, sok gyümölcse és bő termése van annak az országnak, és az ő nyelvükön beszélnek ott.” Ekkor Pannónia királyának engedélyével letelepedve, titokban küldöttet menesztettek Szkítiába az ott maradt Hunor népéhez, megüzenve, hogy jöjjenek be ebbe a gazdag országba, vegyék meg együtt. Azok pedig megértve, hogy nincs ennél jobban bővelkedő ország, valóban Pannónia ellen jöttek, s Hunor pannóniai népe Hunornak többi népével egyesülve el is foglalta Pannóniát, és itt letelepedtek.64 A krónika átvette a monda rezüméjét, de benne – természetesen – a magyarok is szerepelnek. Éppen ebből érthető, hogy az elhomályosult monda eredetileg arra válaszolt, miért nevezik magyarnak azt az országot, ahol Hunor népe vetette meg előbb a lábát, s amelyet aztán Magor népével együtt foglaltak el. Mondai tömörítéssel, mondai túlzással valóban úgy folyt le a honfoglalás, ahogyan az elhomályosult monda eredetileg elbeszélte. Előbb a „kunok”, vagyis a csatlakozott népek jöttek be Árpád vezetése alatt és Szvatopluk hozzájárulásával, s azután érkezett meg a magyar törzsszövetség, Szvatopluk utódát elsöpörve. A monda még utal is a csatlakozott népek egyik csoportjának történetére. Levente kabar serege volt az, amelyik – ugyan éppen nem a bizánci császár ellen, hanem annak hívására (de a görög a pogány mondában bolgárt helyettesít) – a bolgárok ellen indult el, s azok ellentámadása után Pannóniába menekülve csatlakozott Árpád hadaihoz. Nem vitás, hogy a monda az ellenősgesztából származik, hiszen a Csodaszarvas-mondához csatlakozik, mintegy e mondakör zárórésze. Kézai követője menthette vissza onnan. Igaz, ő csakugyan Hunortól származtatta a magyar királyt, de odáig ment volna el, hogy kihagyja a magyarokat a honfoglalásból? Vagy Terdzsüman hagyta ki pusztán az Üngürüsz-etimológia miatt? Logikai játékunk ebben még könnyen tájékozódik. Az elhomályosult monda ugyanis a Tarih-i Üngürüszben az „első bejövetelhez” kapcsolódik, vagyis a hunokéhoz, így a magyarokat eleve ki kellett hagynia belőle. De Terdzsüman kényelmesebb és felületesebb volt annál, hogy egy ilyen, számára fölösleges áthelyezést végrehajtson. S hogy Kézai követője miért tette át ide? Szellemi tornánk talán továbbra is eligazít minket. Itt érkezünk el a már az egyesített krónikában lappangó csírához. A későbbi változtatásoknak rendszerint nem várt következményei vannak. Az ellenősgesztában a Ménrót óriás két fiától, Hunortól és Magortól hunorok és magyarok származását előadó Csodaszarvas-mondának – amely aztán úgy folytatódott, hogy Pannóniába előbb a Hunor népéből valók telepedtek be, majd hívásukra jöttek Magor magyarjai (vagyis Árpádéi), és együtt foglalták ezt a földet – még volt időbeli hitele. A mese hitelére épült. A meotiszi



óhazában egy Ménrót óriás, a Don folyó fia és annak fiai több száz évet is megélhettek. Mihelyt azonban az egyesített krónika létrehozója Ménrótot a bibliai Nimródra vezette vissza, az időbeli hitel megingott, mert az időtlenségben lebegő mese időbelileg konkretizálódott. Nimródot mindössze két nemzedék választotta el az özönvíztől, de még ha e nemzedékeket a krónikás matuzsálemi korúaknak tekintette is, fel kellett ütnie fejét a kétségnek: Árpád népe ilyen röviddel Noé után vitte volna véghez azt a honfoglalást, amelytől őt, az egyesített krónika szerzőjét csupán két évszázad választja el? Ezért a mondai híradást most már csak úgy értelmezhette, hogy Hunor népe réges-régen jött be Pannóniába, Magorét, a magyarokat pedig sok idővel később, Árpád idején hívták be – késői utódaik. Ezzel viszont a monda már az egyesített krónikában posszibilisen a „kettős bejövetel” ősképletévé változott. Hogy ténylegesen is az legyen belőle, már csak a két népet kellett azonosítani. Ez azonban másfél száz esztendőn át, Kézai koráig váratott magára. Az egyesített krónika az elhomályosult mondának nemcsak azt a lényegére tömörített mondanivalóját vette át, hogy Hunor népének (hunoroknak) Pannóniában élő maradékai Árpád magyarjai elé jöttek a határra, és együtt foglalták el a magyar földet. Korábbi elemét is. Csakhogy erre nehezebb ráismerni, mert hozzátett valamit az ősgesztából is e kettőt egyesítő módszerével – s ha csak ennyit tett volna! –, végül mindezt Szvatoplukról alkotott elképzelésével egészítette ki. Az elhomályosult monda főbb elemeit az ősgesztának következő adataival egyeztette: 1. Árpád Attila ivadéka volt, 2. a magyarok Attila örökségeként foglalták el Pannóniát, 3. a székelyek Attila népe voltak, 4. a honfoglaláskor itt talált székelyek csatlakoztak a magyarokhoz. Vagyis az ősgesztának azokkal a székelyekre és Attilára vonatkozó híradásaival szerkesztette össze, amelyeket Anonymus művéből ismerünk. Az elhomályosult monda fordulatait a Kálmán kori krónikában efféleképpen itathatták át az említett elemek: először Hunor leszármazottai jöttek be Pannóniába, s az itt uralkodó rómaiak engedélyével letelepedtek, majd Attila uralma alá kerültek. Annak halála után Szvatopluk nyert hatalmat az ország fölött, Hunor népének maradékai, vagyis a székelyek azonban nem akarhattak őalatta élni, mert előbb már Attila népe voltak. Amikor tehát meghallották, hogy Árpád Attila király ivadéka, küldöttet menesztettek hozzá: foglalja el az országot. Majd megtudván, Árpád Magor népe, vagyis a magyarok élén csakugyan elindult, hogy örökségeként megvegye Pannóniát, elébe mentek az ország határára, s együtt hódították meg ezt a földet. Ebben az idegen adatokkal átszőtt elbeszélésben homályosuk el tehát a magyar honfoglalást a csatlakozott népek szemszögéből előadó eredeti monda.



Kézai követője ebben a krónikarészletben maga sem ismerte fel az ellenősgesztában olvasott mondát, de ha ráismer, ide már akkor sem helyezheti vissza. Ezért toldotta be a „második bejövetel” helyett az „első” elé, színesítésül, és módszerének megfelelően Magor népét – hiszen a magyarok úgyis azonosak a hunokkal – kihagyva belőle. A Ménrótból Nimródot csináló operáció révén így röppen fel már a krónika ősszövegéből annak az ördögi körnek az íve, amelynek összezárulásakor Hunor népéből, vagyis – ahogy a Kálmán kori krónikás véli – maradékaikból, a székelyekből végül a magyarokkal együtt egyaránt hunok lesznek. Ez jön létre Kézai tollán. Ő a rögtönözve felrajzolt előbbi egyesítettkrónikaszövegünket a maga hun történetének végén már így adja vissza: „Maradt még a hunokból háromezer férfi, akik futással menekedtek meg a krimhildi csatából, ezek félve a nyugati népektől, a Csigla mezején maradtak egészen Árpád idejéig, és ott nem is hunoknak, hanem székelyeknek nevezték magukat. Ezek a székelyek ugyanis a hunok maradványai, akik mikor hírét vették, hogy a magyarok másodszor is visszatérnek Pannóniába, elébük mentek Oroszország végeire, és miután együttesen Pannóniát elfoglalták, abban részt kaptak.” Kézai követője révén a Krónika F. is ebben a formában vette vissza az eredeti krónikarészból a hun történet befejezésévé és a magyar történet kezdetévé alakult szöveget. Ami Kézainál és a Krónika F.-ben a székelyek honfoglalási „osztályrészéről” – tudniillik Erdélyről – ezután következik, azt a Kálmán kori krónika még aligha tartalmazta. A székely nevek és ágak keresztény neve arra mutat, hogy ez a népesség csak a pogány korszak elmúltával került Erdélybe, s ezután is hosszabb időnek kellett eltelnie addig, amíg egy krónikás a honfoglalás kori osztozkodás eredményének vélhette a székelyek Erdélybe jutását. Az egyesített krónika szerzője 1112 körül még aligha gondolta így. Most az a kérdés, hogy az ősi hagyomány kiket érthetett „Hunor népén”. A székelyeket csak a Kálmán kori krónikás azonosította velük, a hunokat pedig, még később, Kézai. – Hát nem világos, hogy a kabarok voltak? De – szeretném válaszolni csendes nyomozótársamnak. Ehelyett az jön a számra: – Azért aludjunk rá egyet.
ATTILA-HAGYOMÁNY HUNOK NÉLKÜL



A elhomályosult monda túlságosan nagy utat tett meg ahhoz, hogy könnyedén felelhessünk rá: mikor, kiket érthettek Hunor népén. Más lapra tartozik, hogy kétségtelenül a kabarok honfoglalási elbeszéléseként keletkezett, s csak több mint másfél évszázad múltán, az ellenősgeszta szerzője azonosította a Magor népe honfoglalását segítő népet Hunor népével. Önkényesen tette? Annak a logikusnak látszó következtetésnek az alapján tolva félre a mondában szereplő eredeti népnevet, hogy a behívó fél csak az ősi testvérnép lehetett? (Ha így történt, az ősgesztának alig másfél évtizeddel korábbi, a hagyományokat igen jól ismerő krónikása nem esett volna ebbe a tévedésbe, mert tudta, hogy csatlakozott népet az ősök bármi érdem ellenére sem tekintettek testvérnépnek, és az érdekeltek sem tüntethették fel annak magukat.) Az sem lehetetlen azonban, hogy az ellenősgeszta szerzője minden önkényesség nélkül járt el, és egy körmönfont félreértés áldozata lett. A kabarság három törzsből, illetve néptöredékből állt, amelyek Kazária területéről valók voltak. Egyikük káliz, vagyis korozmin eredete valószínűnek látszik, másikuk meg alán néprész lehetett. A harmadik teljesen kérdéses. Felmerülhet most már az a lehetőség, hogy a kabarság harmadik néptöredéke a kazár földi onogurok közül került ki. Ha pedig Levente a magát onogurnak nevező kabar törzs harcosai élén hajtotta végre a Bolgárország elleni támadást, akkor az elhomályosult mondában eredetileg is onogurok szerepeltek, és az ellenősgeszta késői szerzője teljesen gyanútlanul sétált be abba a kelepcébe, hogy ezeket a más, a magyar fejedelemhez vagy két évszázaddal később csatlakozott onogurokat azonosította azokkal az onogurokkal, akikkel a magyarok Kovrat óbolgár birodalmán belül törzsszövetségben egyesültek, s akik a honfoglalás idejére már régen feloldódtak a magyarságban. Mi a magunk részéről az ősforrás írójának tévedésében a harmadik kabar törzs onogur voltának valószínűségét látjuk. Az elhomályosult monda eszerint a csatlakozott népet, amelynek kalandjáról beszélt, „hunoroknak” nevezte. Az onogur probléma őstörténetünk sarkalatos kérdésévé kezd válni. Ha autentikus eredetmondánk közel tizennégy évszázaddal ezelőtti időből onogur-magyar népről ad hírt, és ha népünket már az őstörténet idején számos híradás onogurként tartotta számon – ami, eredetileg onogur vezetésű törzsszövetségről lévén szó, nagyon is érthető –, akkor finnugor nyelvet beszélő népünk etnikai származása tekintetében az onogur kérdésnek alapvető problémának kell lennie. Minthogy a nyelv eredete végső fokon nem dönti el a nép eredetét, javarészt ennek a problémának a tisztázásán múlik, hogy a máig lappangó és fel-fellobbanó, a magyarság (és nem nyelve) finnugor vagy török



eredetének vitájára az eddiginél körültekintőbb, meggyőzőbb válasszal lehessen pontot tenni. Sokrétű probléma ez, mert igen bonyodalmas onogur kapcsolatokat kellene számba venni. Azt, hogy Kovrat (Kürt) birodalmában a magyar törzsszövetségnek nemcsak urai voltak onogurok, hanem néhány törzse is, mint ezt például a Kürt (= Kürt) törzsről Juhász Péter közvetlenül is feltételezi.65 Íme, felmerülhet a probléma a kabarok egyik, a magyarságban felszívódott néprészével kapcsolatban is. Nem beszélve arról, hogy László Gyula felismerése szerint Árpád honfoglalói több mint kétszáz esztendeje Pannóniában élő onogurokat is találtak itt. És – bár nem lezárt kérdés – fennáll az ugyancsak a honfoglaláskor már itt élő székelyek bolgár eszkil, vagyis szintén onogur származásának lehetősége is. Magánnyomozói mivoltunkban az őskrónikák tanúskodása nyomán később megpróbálunk majd ezekben a kérdésekben valamelyest tájékozódni. Az onogur probléma felvetődése nagyot késett. Az onogurok őskrónikabeli emléke a XIII. század végén született krónikás spekuláció folytán teljesen elhalványult. A magyar ősidők onogurjaiból Kézai révén hunok lettek, és tudományunk a hun származás sok évszázadon át ápolt illúziójával csupán a múlt század végén kezdett szakítani. Annak pedig, hogy e szakítás annyi idő után is még szinte friss felismerés gyanánt hat a szélesebb nyilvánosságra, a levonható következtetések elmaradása az oka, mivel az ezen a nyomon való továbbhaladásnak kedvét szegte a krónikás híradások hitelében való általános elbizonytalanodás. Kutatóink már nem hisznek abban, hogy valóban ősi, pogány kori elképzeléseken alapulna Álmosnak Attilától való származtatása, Pannónia Attila örökségekénti elfoglalásának és a székelyek „Attila népe” voltának hiedelme. Ezeket is a hun rokonság késői legendájának számlájára írják, a hunokkal kapcsolatos krónikai kerülőút zsákutcáinak vélik. Attilahagyományainknak a hun történettől való elhatárolása nélkül sem a krónikai vizsgálódásban, sem az onogur problémában nem tudunk előrejutni. De hát elhatárolhatók-e? Az eredeti magyar és székely Attila-hagyományoknak az a jellemző tulajdonságuk és érdekességük, hogy csakis személy szerint Attilához fűződnek, és semmi közük a hunokhoz. Anonymusnál például az ősgeszta nyomán számtalanszor esik szó Attiláról, de a hunok neve egyetlenegyszer sem fordul elő. Akkor sem, amikor a székelyeket úgy említi, mint Attila népét. Ennek a látszólagos ellentmondásnak roppant egyszerű magyarázata pedig Kovrat bolgár – onogur – birodalmának történetével függ össze. Attila halálával összeomlott a hun birodalom. Trónviszály tört ki Attila legidősebb fia, Ellák és második fia, Dengizik között, s az utóbbit a legifjabb fiú, Irnik is támogatta. Ellákot megölték, a hun birodalom összeomlott.



Dengizik a hunok maradékaival a Keleti-Kárpátok mögött elterülő síkságra húzódott, s új birodalma keleti tartományát Irnikre bízta. Rövidesen Dengizik is csatát vesztve meghalt, s csupán Irnik keleti országrésze maradt meg. Ő a Volga-Don-Dnyeszter vidéki hunokkal keveredett ogur népeknek lett az uralkodója.66 Vagy egy évszázaddal később ezt az időközben megdöntött birodalmat állította vissza Kovrat, Irnik leszármazottja. Magor – az onogur-magyar törzsszövetség képletes magyar fejedelme –, beházasodva Kovrat („Belár”) családjába, tehát Irnik, azaz Attila dinasztiájából való nőt vett feleségül, utódai Attila leányági leszármazottai lettek. Joggal következtethetünk arra, hogy ettől fogva a pusztai népek bevett szokása szerint a Megyer törzs törzsfő-fejedelmének kijárt az „Attila ivadéka” cím. Ezt a méltósággal együtt öröklődő címet Álmos, a Megyer törzs évszázadokkal későbbi – és már nem is az eredeti családhoz tartozó – fejeként szintén viselte. A mágikus gondolatvilágban cím és viselője között mai gondolkodásunktól teljesen eltérő kapcsolat állt fenn. A jelképes rokonság elnyerése a kiválasztottságnak volt a bizonysága. Elnyerőjének – mi úgy mondanánk – alkalmasságánál fogva való („árnyéklelkének varázserejét” kifejező) rokonságára vetett fényt; arra, hogy a cím viselője nemcsak méltó Attila géniuszához, hanem valóban magában hordja annak egy darabját.67 Vagyis a jelképes az érdekelt saját tudatában is összemosódott a valóságossal: Álmos elnyerve az „Attila ivadéka” címet úgy érezte, kiteljesedett benne, megteremtődött, akárcsak egy tényleges őssel, Attilával ez a kapcsolata. A kutatóink egy része által a székelyek őseként számításba vett bolgár eszkil nép a VIII. és IX. század folyamán, úgy tetszik, párhuzamosan mozgott a magyarsággal. Feltételezhető, hogy a VII. századtól, vagyis az óbolgár birodalom területéről kiindulva. Az onogur népek egyike lévén, eredetileg nyilván Kovrat (és Irnik, tehát Attila) Dulo-nemzetségének tagja, Attila valóságos fiági leszármazottja állt az élén. Emiatt tarthatta az ősgesztában megőrződött régi székely hagyomány azt, hogy ők Attila népe voltak. Kovrat óbolgár birodalmában ideológiai alapként szolgált a világbíró Attilának – mint a dinasztia ősének, népeket összetartó hatalmuk tekintélyi forrásának – kultusza, de egyáltalán nem volt kultuszuk az ogur népekben lassanként felszívódó, azok korábbi elnyomóinak, a hunoknak. Tapasztalhattuk az úgynevezett hun Csodaszarvas-mondánál, hogy még a hódításaikban résztvettek is visszataszító képet rajzoltak e nép öldöklő és fosztogató, „ördögöket” idéző áradásáról. E rossz emlékek miatt Kovrat bolgár birodalmában már nem szólt hunokról a fáma. Ősi, a pogány kor mélyéből származó Attila-hagyományunk azért fűződött csupán Attila hallatlan varázserejű személyéhez, a világbíró hőshöz, a hatalom netovábbjához – nem pedig Attilához mint a hunok uralkodójához,



hódításaik megszervezőjéhez – , mert e hagyományra a magyarok (és a székelyek) nem a hunok révén, nem Attila hun birodalmában tettek szert, hanem az Irniktől származó Kovratnak onogurok vezette hatalmas országában. E sajátos és történetileg determinált ősi hagyomány meglétében tehát nincs okunk kételkedni. Az írásbeliség létrejöttéig kitartó fennmaradása jelzi a legelső onogur kapcsolatunk (a velük való keveredés) idejéből származó emlékek erejét, szívósságát. Egyben hunok nélküli Attila-hagyományunk is igazolja, hogy a Csodaszarvas-mondának az óbolgár birodalomban kialakult eredetijében Hunortól semmiképpen sem hunok, hanem „hunorok”, vagyis a magyar szóval mondott onogurok származtak. (Éppen ez a Hunor és a hunok című fejezetben beígért bizonyítékunk.) A hun történet és az Attila-hagyomány egymástól való elhatárolása után világosabban tájékozódhatunk a hun történet létrejöttének körülményeiben. Mindenekelőtt pedig az egyesített krónikában imént feltárt előzményének összefüggéseiben. Először volt tehát az elhomályosult monda. Levente onogur kabarjai („hunorok”), akiket nagy és gyors győzelmek után a Bizánccal váratlanul kiegyezett Simeon kán ellentámadása kiszorított Bolgárországból, s nyilván az al-dunai úton átvágva magukat, a Temesközben csatlakoztak Árpád erőihez, megteremtették a maguk mondáját küzdelmeikről. Talán a Fehérló-monda némi hatására, de a Szvatoplukkal kötött szövetség emlékeként is, azzal a mondai hozzátétellel, hogy Pannónia fejedelmének engedélyével települtek meg itt, és ők hívták be azokat, akik az ó Kárpát-medencébe érkezésük után valóban hamarosan jöttek, tudniillik a betelepülő népet kísérő törzsszövetségi erőket, a „magyarokat”. Ezután következett az elhomályosult monda krónikai alakulásának első szakasza. Az ellenősgeszta szerzője felhasználta a mondát, mert az onogur kabar részt, a mondában szereplő hunorokat azonosította a csodaszarvasmondabeli hunorokkal, Hunornak ez időben külön népként felfogott leszármazottaival. A monda krónikai alakulásának második szakasza az egyesített krónikában jött létre. A székelyek már a honfoglalás előtt Pannóniában éltek, s Attila népének tartották magukat (de nem hunoknak). Mint az ősgeszta beszámolt róla: a honfoglaláskor önként csatlakoztak a magyarokhoz, új katonai segédnépként elő- és utóvédszolgálatban vettek részt a bihari hadjáratban. A Kálmán kori krónikás az ősgeszta adatait és az ellenősgeszta mondáját egymás mellé állítva, így gondolkodott: ha a hunorok előbb voltak Pannóniában, és behívták a magyarokat, velük együtt foglalták el ezt a földet, azonosaknak kell lenniük a székelyekkel, akik előbb voltak Pannóniában, csatlakoztak a magyarokhoz, velük együtt foglalták el ezt a földet. S minthogy ő Ménrótból



Nimródot csinált, a hunorokról, akik eszerint Hunornak, Nimród fiának életében, tehát a vízözön utáni negyedik nemzedéknek az idején kerültek Pannóniába, azt is feltételezte: nem ők maguk és nem röviddel itteni letelepedésük után hívták be a magyarokat, hanem csak távoli utódaik tették ezt hosszú-hosszú idők múltán, Árpád idejében. Ezzel aztán megoldódott az a probléma is, hogy a szerinte a hunorokkal azonos székelyeknek többé miért nem „hunor” a nevük. Azért, mert ők maradékai az egykori hunoroknak. A magyarok behívásának pedig azért kellett történnie, mert a székelyek már „Attila népe voltak”, s így csak az ősi testvérnéppel és az Attilától származó Árpád hatalma alatt akarhattak élni. Megvolt tehát a behívás ideje és (új) oka is, s az eredetileg kabar hunorok helyett a hunorokká megtett székelyek cselekedték azt a honfoglaláskor, amit egyébként az onogur kabar törzs meg a székelyek külön-külön egyaránt megcselekedtek, tudniillik, hogy Pannónia birtokáért együtt küzdöttek a magyarokkal. – Kézai szövegében azonban a behívás motívuma nem szerepel, csak az, hogy elébe mennek a magyaroknak. Lám, csendes, de éber nyomozótársam figyelmét nem kerüli el semmi. Csakhogy ez már az elhomályosult monda krónikai alakulása harmadik és végső szakaszának, a hun történet kialakulásának problémája, amelyre most még nem térhetünk rá. De a kérdésre válaszul: az egyesített krónikában ez a motívum is minden bizonnyal benne volt. Nem feltűnő ugyanis, hogy Kézai kihagyta; neki eleve oka volt erre. Csabáról azt írta: visszajutva Szkítiába, váltig sürgette, hogy a szkítiai rokonság foglalja vissza Pannóniát; mintegy ezért került sor aztán a „második bejövetelre”. Csabának ez a hun történet számára fontos kezdeményező szerepe ki kellett, hogy szorítsa Kézainál a Pannóniában lévő székelyek kezdeményező szerepét, amelyről a Kálmán kori krónikában olvasott. Az elhomályosult mondának az egyesített krónikában tévesen létrejött változata – a hunorok és a hunok azonosításának kivételével – már minden elemmel rendelkezett, hogy a hun történet alapja lehessen. Annak valóban a csírája volt. De csak a csírája még. Mert jóllehet kutatóink bőven sorolják azokat a nyugati műveket, amelyek félelmetes megjelenésük miatt a magyarokat már jóval Kézai előtt azonosították a hunokkal, az ő idejéig ez sem befolyásolta a magyar krónikásokat. Ami a hagyomány rendkívüli tekintélyére mutat. A csíra hosszú időn át nem eredt meg, nem hajtott ki.
ÖRÖKSÉG AZ: AMIVEL AZ ÖRÖKHAGYÓ RENDELKEZETT



A XIII. század vége felé erősebben irányul a figyelem a távoli múltra, és a krónikások is tudákosabbak. Láttuk, mi izgatta a dinasztia mondai származásával kapcsolatban az ekkori írástudókat. De izgatta valami más is. Az Attila örökségekénti honfoglalás mondabeli fikciója. Az a gondolat, hogy az örökség olyan tárgy, amely az azt örökül hagyónak birtokában volt már. Hogy tehát Árpád bejövetele nem volt a haza birtokbavételének legelső etapja. Hogy ennek az országnak édes földje valamiképp a honfoglalásnál is régebben a miénk. Másképpen tekintett erre az elgondolásra Kézai, aki szerint nemcsak Árpád származott Attilától, hanem a magyarok is a hunoktól, és másképpen Anonymus, aki ragaszkodva a hagyományhoz, csakis Árpádot származtatta Attilától, a hunokról nem vett tudomást. De az örökség jogán való honfoglalás, az, hogy ez az ország, ha nem igazándiból, legalább morálisan vagy – hidegebb aggyal felmérve – jogilag már korábban az Árpád családja által megszemélyesített nemzeté volt, Anonymusban is mély érzelmi húrt pendített meg. Az örökségkénti honfoglalás különösen felemelő és rendkívüli jelentőségű voltát belerejtette gesztájába. Miért rejtette? Hogy ne értsék félre: itt nem valóságos, csak elvi – de annak kiválóan fontos – problémáról van szó. Ez külön kis magánnyomozás a nagyobb magánnyomozáson belül. Anonymus honfoglalási évszámul hangsúlyozottan honfoglalás előtti évszámot ad. Nem a bejövetelnek, hanem a Szkítiából elindulásnak szerinte való dátumát. Tudományunk kimutatta, hogy Anonymus felhasználja Regino prümi apát 908-ban befejezett Világkrónikájának több adatát, s Regino szerint a magyarok népe 889-ben „jött elő a Thanais mocsaraiból”. Szerintünk ugyan – amit még majd valószínűsítünk – az ősgeszta támaszkodott Reginóra, és Anonymus csak onnan, tehát közvetve jutott a reginói adatokhoz, ez azonban nem változtat azon, hogy ha nem is magától Reginótól, de az ősgesztából feltétlen ismernie kellett ezt a dátumot. (Hogy Regino téves évnél ad hírt a 895 körüli bejövetelünkről68, azt az általa tájékoztatottak nem sejthették.) Úgy látszik, Anonymus öt évre számította az elindulás és a Pannóniába érkezés közötti időt, s ezért írt 884-et. A bökkenő az, miért cserélt fel egy számára hitelesnek tekinthető számot egy csupán feltételezettel. (Kézainál egyébként 872, a krónikában 677 a honfoglalás – egyaránt téves – évszáma.) Nyilván Anonymus a 884-es számmal akart kifejezni valamit, amire a 889 nem volt alkalmas. Erről pedig eszünkbe jut Süpek Ottónak az a megfigyelése, hogy Anonymus gyakran alkalmazza a korabeli nyugati aritmozófiát, amely a számoknak jelképes alapszámukra visszavezetésével misztikus



magyarázatokat tulajdonított. Ha elvégezzük az aritmozofikus átalakítást (8 + 8 + 4 = 2 + 0 = 2), a honfoglalók Pannóniába való útnak indulására azt a számot kapjuk, hogy: kettő. S ha most már, élve a gyanúperrel, megkeressük, mikor jött Névtelen Jegyzőnk szerint Attila Pannónia földjére, ezt az évszámot találjuk: 451. Szintén téves szám, Attila ekkor, két esztendővel halála előtt, a catalaunumi ütközetet vívta. (Más régi iratainkban a hunok Európába való benyomulásának időpontja szerepel, ami a krónikában helyesen 373, Kézainál 700.) Anonymus „alkalmas” Attila-évszáma tehát (4 + 5 + 1 = 1+0 = 1)az egy jelképes számát adja. A keresztény számmisztikában az egy (ezt is Süpektől tudjuk) a Teremtő szimbóluma, jelentése: Kezdet. Árpád honfoglalása tehát Anonymus szemében az eggyel szemben a kettőt, a második etapot, a folytatást jelentette. Ezt rejtette bele e két évszámba. De az elsőn ő nem az első valódi birtokbavételre, nem a hunok birodalmára gondolt, csupán az e földet először azért szerző Attilára, hogy tőle Árpádra szálljon örökségül, aki azt utódaiban meg is fogja tudni tartani. Vagyis ő csak Attilának a magyarok szemszögéből jelképes, morális értékű foglalására gondolt. – De hát bizonyítja valami, hogy nem konkrétan a kettős bejövetelre? Anonymus ezzel három hőshöz fűzte a magyar föld birtoklását. Attilához, az örökhagyóhoz, a Szkítiából kivezető Álmoshoz (mintegy a magyar nép Mózeséhez), továbbá Árpádhoz, a hon szerzőjéhez. Ungvárról ugyanis, ahol Anonymus szerint – Álmost követően fejedelem lett, Árpád 903-ban indul el Pannónia meghódítására, ez a dátum pedig a három jelképes számát adja. Kun László keserves korszakában vigasztaló ábránd lehet, hogy a haza földje régi és beteljesült ígéret révén a miénk, mert akkor hogyan is pusztulhatnánk el rajta, jobb időknek kell eljönniük. A gondolat benne van a levegőben. Anonymus így fogja fel, Kézai pedig már egyenesen úgy, hogy ez a föld valóban kétszeresen a miénk: már Attila idején is magyar föld volt. A múlt példáira alapozott jobbjövő-várásban jelentkező őstörténeti érdeklődés lehet az oka annak, hogy ugyanabban a korszakban egyszerre két egészen egyéni művet alkotó krónikásegyéniség jelentkezik. Anonymus és Kézai ugyanazt a feladatot akarva megoldani, két egészen ellentétes, de egyformán merész megoldást talál. Sajátságos, hogy éppen a dúsabb fantáziájú Anonymus vállalja a szerényebbnek látszó szerepet, a legrégibb gesztának – egy meglévő anyagnak – újbóli felmondását. De ő amellett, hogy ragyogó tollú író, lelkes historikus, a maga módján – de magyar földön mindenképp elsőként – történetíró. Képzeletére neki a tilalom kijátszásához van szüksége. Kivételes formaművészetének és történetírói hozzáállásának megfelel, hogy a nagyrészt készen kapott tartalom előadásának módjával, megírási művészetével remekeljen. S ugyanolyan sajátos, hogy a kompilátor hajlamú Kézai vitte véghez a fantasztikusabbat, bontotta ki a nagy



regénysztorit, talán mert ahhoz már nem volt elég képzelőereje, hogy a felületen fénylőt megkülönböztesse a teljességében óaranytól. Zűrzavaros korukban Anonymus Álmost és Árpádot, Kézai csakis Attilát tekintette és állította oda példaképnek. Anonymus kedvtelve díszelgő, bővérű, patriarkális magyar úr és játékos intellektusú, optimista, bátran világias szellem. Kora reneszánsz alkat. Kézai szociális hajlandóságú, művelt pap, precíz – és pedantériájából váratlanul kizökkenő –, szikár írástudó, akit háborgó szomorúsága emel a hun egekbe. Tulajdonképpen ott állt valamivel mögöttük a harmadik is, hiszen Kézai követője fiatalabb kortársuk lehet. Ő azonban mesterének csupán epigonja. Kézai szivárványának görbületén továbbkapaszkodásra akarnoksága készteti. Kun László korában akkora a vágy az illúziókra, hogy ami már Könyves Kálmán ideje óta megvolt, s hiába kínálta magát, az iméntiekben annyit emlegetett „csíra”, hirtelen fejlődésnek indul, kivirágzik. S ki gondolná? Hat évszázadon át uralkodik majd hatalmas koronájú, érinthetetlen tölgy gyanánt...
ATTILA-ILLÚZIÓ HUNOKKAL
Kézai Simon külföldi tanulmányai idején sok mindent összeolvasott. Ismerte közvetlenül vagy közvetve Jordanes művét is, s az úgynevezett hun Csodaszarvas-monda egyes részleteit (amelyeket a maguk helyén ki is mutatunk) beleolvasztotta a magyar Csodaszarvas-monda előadásába, ami jelzi, hogy a két mondát egy és ugyanazon monda változatának tekintette. Már ez felvethette benne annak gondolatát, hogy a magyarok és a hunok egy tőről valók, így indulva a magyar-hun kapcsolat nyomába, a Hunor névben megsejti a hunt. A középkori skolasztikus tudomány jellegzetes tájékozódási eszköze a határt nem ismerő etimologizálás, s ahogy Anonymus nem átallt magyar kifejezéseket latin vagy görög szavakból származtatni, Kézai alighanem a senior,- prior-, majorféle, melléknevek fokozásából keletkezett latin főnevek mintájára Hunor nevében afféle „hunabb hun”, „hunok elseje”, „hunok őse” értelmet érzékelhetett, így származtak az ő tudatában Hunortól a hunok, s lett a hunorokból hun nép. Abból pedig, hogy Hunortól és Magortól „hunorok és magyarok” eredtek, az előbbiek alapján a „hunok, vagyis magyarok” volt a logikus továbbkövetkeztetés. S egyszerre merőben új jelentést nyert az ő szemében valami. Ezt nyilván mások is ismerték, de csak a székelyek hun mondájának tartották, amelyhez nekünk semmi közünk. Egy népi mondafüzér arról, hogy amikor Attila



Pannónia földjén meghalt, Aladár és Csaba nevű fia között trónviszály támadt. A küzdelemben vesztes királyfi, Csaba, megfogyatkozott seregével kivonult Pannóniából. Idáig ez könnyen felismerhető mondai elbeszélése az óbolgár birodalom kialakulása történetének, Ellák és Dengizik (meg Irnik) apjuk halála utáni viszályának és Dengizikék Pannóniából való kivonulásának. A népi mondafüzér azonban úgy folytatódott, hogy Csaba Görögországba vonul anyai nagyatyjához, a görög császárhoz, majd innen visszatér szkítiai rokonságához, és váltig sürgeti őket, foglalják vissza Pannóniát. Mielőtt Kézai kézbe vette, e mondákban bizonyára volt szó sok másról is, de ő ezeket a motívumokat ragadta ki belőlük, és hozzátette: Csaba halála után a nép fel is kerekedett, és Árpád vezérletével visszaszerezte Attila örökét. Az óbolgár birodalom kialakulása mondáját magyarok és székelyek nyilvánvalóan Kovrat birodalmából hozták magukkal. A monda eltérő vonásainak is sejthetjük magyarázatát. Csabáról mint X. századi magyar kalandozó vezérről tesz említést Aventinus bajor történetíró. Korábbi magánnyomozásunkban valószínűsítettük, hogy Csaba utolsó szavárd törzsünknek, a Jenő törzsnek fejedelme volt, aki az Árpád halálát követő zavarok idején törzse fegyverforgató ifjainak élén elhagyta a Duna menti új hazát, a Balkánra, a Vardar vidékére költözött, ahol a X. századtól a XIII. századig ismert egy magyar néprész létezése. Szerintünk az etelközi vérszerződést megszegő Csaba fejedelmet a hazai táltosok „örök átokkal” sújtották, úgyhogy mágikus fenyegetés terhe alatt nevét sem lehetett említeni többé.69 Az ősgeszta azért tartotta fenn azt – mint Anonymustól értesülünk róla –, hogy „Szovárd” költözött Görögországba, ahol népét „Csabamagyaroknak” hívják.70 Csaba törzsének itthonmaradottai a törzsszövetség népének felháborodása elől Erdélybe menekültek, ahol később az oda telepített székelyek szervezetébe Jenő-nemként kerültek bele.71 E menekültek Csabáról szólva úgy kerülték meg a mágikus tilalmat, hogy olyan fejedelemként beszéltek róla, aki nem Árpád, hanem réges-régen, még az Attila halála utáni zavarok idején vonult ki Pannóniából, és telepedett le Görögországban. Az említett népi mondafüzér kialakulásának ezzel csak az egyik szálát gombolyítottuk le. A székelyek a honfoglalás után csatlakozott népként elszórt közösségekben éltek az ország végein. Ezeken a határ menti területeken is keveredhettek az úgynevezett „pannóniai onogurokkal” (akik nem tévesztendők össze a honfoglalás előtt Pannónia egy részét megszállva tartó bolgárokkal). A pannóniai onogurok a bolgárságnak ahhoz a részéhez tartoztak, amely az óbolgár birodalom széthullása után nyugat felé indult el új hazát keresni. E rész egyik ágát Kovrat Aszparuh nevű fia vezette, aki az Al



Duna vidékét meghódítva, a mai Bulgária alapját vetette meg. Másik ága – s ezek lettek a pannóniai onogurok – Aszparuh öccsének, Kubernak a vezetésével a pannóniai avar birodalomba költözött be. Maga Kuber egy idő múlva híveinek szűkebb körével kivonult Pannóniából, és Bolgárországban unokaöccsénél, a már nem élő Aszparuh fiánál keresett menedéket.72 A székelyek és az onogurok keveredésekor az immár Dengiziket is magába olvasztott Irnik és az onogur Kuber „kiköltözési” mondái szintén elegyedtek. Amikor aztán a székelyeket Erdélybe telepítették, ott a hozzájuk csatolt Jenőnem Csaba-mondája ugyancsak hatni kezdett az amúgy is átalakulóban lévő kiköltözési történetre. Irnik helyett Attila fiaként Csabát kezdték emlegetni, aki a hun király halála után Görögországba ment, de most azért, mert – mint Kuber – a görög császár (értsd: bolgár kagán) rokona volt. S az új mondaalakulás szerint Csaba már nem maradt a Balkánon, hanem – mint Irnik – a Don-Volga vidékére (ahogy a keresztény időktől fogva nevezték: Szkítiába) tért vissza a keleti rokonokhoz, ahonnan utódai később „hazajöttek” Pannóniába (mint eredetileg Árpáddal együtt Csaba). Az eszkilek még a honfoglalás előtt valóban a Volga vidékéről juthattak el Pannóniába. Nekik és az onoguroknak is saját mondáik lehettek idekerülésükről, de Kézai ezek helyére a Pannóniába való magyar beköltözést tette, mint Csaba népének visszatérését erre a valaha Attila birtokolta földre. Valószínű tehát, hogy ez a mondafüzér Erdélyben termett. Kézai vagy ott lelt rá, vagy az ő idejében Magyarország más részein is már terjedni kezdett. Hogy ez a hunokról, vagyis a magyarokról szóló igaz történet, abban őt bizonyára azok a nyugati munkák is megnyugtatták, amelyek oly régen beszéltek a hunok és magyarok azonos voltáról. Kézai nyelvérzéke azért valamivel jobb volt, mint követőjéé. A latin hungarusban ő még nem érez hun szótövet, ezért fenntartja az ősgeszta állítását, hogy ez a népnevünk az UngHung folyó nevéből származik. Követője nyilván azért meri a magyar királyt Magor helyett latin krónikában Hunortól származtatni, mert azt hiszi, hungarus nevünkben is a hun népnév lappang. A hun történet szerzője a Csaba-mondakört a hun-magyar azonosság szükségleteinek megfelelően kerekítette ki. Nyilván ő tette hozzá – talán, mint Győrffy véli, az Abák egy már keresztény kori Csaba nevű elődjére alapozva73 –, hogy Ed és Edömén, az Abák ősei voltak Csaba fiai; ezzel támasztotta alá a hun királyfi magyar voltát. De mindez a hun történetnek még csak kiindulópontja lett. Kézai nagy ívű háttér gyanánt megszerkesztette a hunok Pannóniába jövetelének, Attila európai hódításainak és uralkodásának maga elképzelése szerinti történetét is. Ez sajátos kompiláció. Gesztája elején azt írja, hogy a magyarok „Olasz-, Francia- és Németország-szerte különféle iratokban elszórt és széthányt



történelmét” szedte egy kötetbe. Miután egyébként a maga korabeli krónikát nem sokkal és nem idegen források nyomán egészítette ki, inkább tömörítette, meg „visszalopásokkal” javította, ez a nyilatkozata elsősorban a hun történet megírására vonatkozik.74 Nem Attila valóságos történetének megrajzolására törekedett, hanem a hunokkal és Attilával kapcsolatos mondaszerű elemeket a Nibelung-énekben és másutt találhatókat – keresgélte és fűzte össze. Közéjük tolla nyomán itt-ott Attila idejébe áttett további székely és onogur hagyománytöredékek és ma már alig nyomon követhető ősgeszta-szilánkok is belekeveredhettek. Ekképp kerekedett ki a hun történet, lett egységes és mondai hangulatú elbeszélés. De így lett végül nagyon kis részben székely-magyar, jóval inkább idegen mondai elemekből, ismeretlen auktorok által kimódolt eseményekből álló különös keverék is. Meg mondai és létező figuráknak s más időben élt vagy más funkciójú történeti személyeknek a valóság szempontjából képtelen vegyüléke. Nem hagyomány, de história sem, és irodalom sem, hanem sztori. Annak azonban kitűnő. Kézai saját érzése az lehetett, hogy csupán kiegészítette a Kálmán kori krónikának egy részletét, és rálelt a rejtélyes „hunorok” kilétére. Aligha volt fogalma arról, hogy a hun-magyar azonosság, de még a hun-magyar rokonság puszta feltételezésével is évszázadokra úgy térítette el történeti tudatunkat, mint manapság repülőgépeket szokás más útirányba. Jobb benyomásunk lehet, ha a valósághoz való viszonya helyett a képzelet termékeként értékeljük a hun történetet, vagy ha politikai tettként, a magyarság létjogosultságának argumentumaként mérlegeljük. Hatása – ha csak arra gondolunk, hogy Arany Jánost a Buda halála megírására ösztönözte – irodalmi szempontból is rendkívüli volt. Hát még lélektani tekintetben! Az egész nemzetet magával ragadta. Nehéz évszázadokon át erősítette a magyarság öntudatát. De túlzott önbecsülésnek, kivagyiságnak, a virtuskodásnak is tápot adott; ilyenkor a múlt monumentálisra festésének árát kellett megfizetni. Kézai kerek, epikus alkotása ódon regénynek ma is megállja a helyét. Kár, hogy a krónika műfajában hozta létre, amelytől olvasói később történeti eligazítást vártak, amelyet valóságos történelemként fogtak fel, de Kézai idejében egyéb világi irodalmi műfaj nálunk jóformán nem is létezett. Mit lehet egyáltalán a szerző szemére vetni? Végeredményben a korabeli botladozó tudós módján és lehetőségei szerint járt el, akit az igazságkeresésben nem a tárgyilagosság, hanem az érzelmek vezettek. Valóságnak vélte a népi mondákat: a történeti hitel szempontjából elsősorban ebbe bukott bele. E tekintetben a hun történet alapja egészen más természetű, mint az ősgesztáé, amelyre Anonymus épített. A változékony, burjánzásra, vegyülésre kész népi mondákkal szemben az



ősgeszta regösénekekre alapozott, melyek a maguk idején, a pogány korban, évezredet is kiálltak szövegükben változatlanul. Ezek a fontos események megtörténtéhez közeli időben, előírt kötött formában születtek, minthogy a szakrális törvényeknek voltak alávetve, így is adták őket tovább, megmásíthatatlanul. Tudjuk például több mint másfél évszázaddal a mi honfoglalásunk előtt türk hősöket (egy kagánt, egy hadvezért és egy főtanácsadót) megéneklő regösénekekről, hogy még az e személyiségeket ismerő nemzedék életében öntötték versbe és vésték kőbe őket. Tehették, hiszen szóban is változatlan továbbadásra, az öröklétnek készültek mindenkor.75 A mi regösénekeink is minden bizonnyal eredeti és hiteles híradásokat tartottak fenn – mondhatnánk, ha az egyes tények elhallgatására, némely nevek helyettesítésére kényszerítő mágikus megszorítások valamit vissza nem vettek volna ebből. E követelmények ugyan szintén módosították a mondai elbeszéléseket, de követhető logikával, amellyel legalább számolhatunk.
ÖTÖDIK FEJEZET



Onogurok, székelyek és a magyar honfoglalás
HUNGARIA Térjünk vissza oda, ahonnan a hun történet a hagyományt és vele a mi gondolatmenetünket is kizökkentette, az onogur kérdéshez. 568-tól Pannóniát az avarok birtokolják. 670 táján újfajta népesség jelenik meg közöttük. Az újonnan jöttek mindenféle menekülő közösség, köztük keleti avarok is, s egy részük onogur. Kovrat ugyanis rövid idővel ezelőtt meghalt, s ezt követően a kazárok rátörtek országára, az óbolgár birodalom felbomlott. Népességének egy része meghódolt a támadóknak, a többiek másmás irányban igyekeznek kitérni a kazárok elől. A Pannóniában megjelenő onogurok e szétköltözők már említett, Kuber vezette csoportja. László Gyula, aki különös figyelmet szentel ennek a kérdésnek, úgy véli, hogy a beköltözött onogurok megszerezték a hatalmat az avar birodalom fölött, s róluk Pannóniát a Nyugat már Árpád honfoglalása előtt is hívta Vangáriának, Ungariának. Vagyis ezt az idegen nevünket tőlük örököltük. Foglalkozzunk egyelőre az ő feltevésének csupán ezzel a részletkérdésével. Egyik tudós bírálója azt veti László Gyula e felfogása ellen, hogy hiszen ehhez a névhez már jóval korábban hozzájutottunk. Ami igaz, ha a keleti pusztákon előbb volt „onogur” nevünket a törzsszövetség kazár vezetés alá kerülése után egy-két nép „türk”-re cserélte is fel (sőt a 895. évi honfoglalás után a korábban itt lakók után „avar”-nak is mondtak minket), de azért ez az érv nem mond teljesen ellent a kifogásolt állításnak, amely szintén válasz lehet arra, miért nevezik Duna menti független országunkat az „onogurból” származó Ungariának, Hungáriának. Feltűnhet azonban, hogy első királyaink pecséten, pénzen, okiraton „Rex Pannoniae”-nak s nem Rex Ungariae-nak vagy – Ungarorumnak nevezték magukat. De hátha éppen az nem tetszett e királyainknak, hogy más népnek a nevén nevezzék országukat, különösen, hogy annak bizonyos számú valóban onogur népessége is volt. Továbbá az eltűnt onogur hatalmon és a jelenlévő onogur töredéken kívül az onogur végeredményben bolgárt is, tehát egy létező és szomszéd népet jelentett. Annyi bizonyos, hogy az ősgeszta szükségesnek tartotta megmagyarázni latin nevünket, mondván: a honfoglalásra indulók megszálltak az Ung folyónál, s ezért neveznek az idegen népek minket ungarusoknak. Oly módon igyekszik tehát e névnek okát adni, hogy hazai és a honfoglalással kapcsolatos eredetűnek állítja be. Az egyesített krónika számára ez már felesleges, el is



hagyja, csak Kézai lopja újra be a gesztájába. De aközött, hogy a Kálmán kori krónika mellőzte a szómagyarázatot, és aközött, hogy Könyves Kálmán pecsétjén már azt olvassuk: „Rex Unga(ro)rum”, mégis összefüggés lehet. Éspedig az, hogy több mint kétszáz esztendővel a honfoglalás után az „Ungaria” mindenkinek már csakis a magyarok országát jelenti, az elnevezés előzményeivel nincs mit törődni. Lappangva mégis tovább élt annak emléke, hogy latin nevünkkel valami nincs rendben. Egy krónikásunk – talán éppen az egyesített krónika szerzője – a krónika minden erre alkalmas helyén a szövegeket élesen németellenes fogalmazásokkal hegyezi ki, ő adhatta a németnek tekintett Péter király szájába a gyilkos szójátékot: „Ez a név: Magyarország, abból származik: Nyomorország.” (A latinban: Ungaraia és angaria = szorongatottság, nyomorúság.) Ez is jelzi: olyan emlék fűződött idegen nevünk származásához, hogy miatta gúnyolnak minket. Az ősgeszta naiv Ung-ungarus etimologizálása tehát nem volt egészen öncélú tudákoskodás, a másfajta szószármaztatás elhárítására született. A XI. századi gesztaíró még tudta azt, amit csak a XIX. század végének tudósai fedeztek fel ismét, hogy latin nevünk az „onogur”-ból ered. S még az a nyakatekert tudálékoskodás sem magának való játék, ahogy Anonymus cifrázza az ősgeszta naiv szófejtését, hogy tudniillik Hung váráról nevezték Árpádot és vitézeit „hungárusoknak” meg „hungvárusoknak”. Még két ízben visszatér rá művében, így: „Salán vezér... bolgár szokás szerint, követeket küldve elkezdett fenyegetőzni; Árpádot csúfondárosan Hungvária vezéreként üdvözölte, embereit gúnyosan hungvárusoknak nevezte.”76 Anonymus idején királyaink már emberemlékezet óta latinul a „Rex Hungáriae” címet használják, ha tehát ő is a Hungból vezetné le a hungarust, ahogyan az ősgeszta tette, ez nem volna gúnyolódásra alkalmas, ezért találja ki a fura és a hungarushoz képest csúfondárosnak hangzó „hungvárust” (amelynek alkalmazásába aztán láthatóan maga is belebonyolódik). A Salán elleni döntő ütközet előtt Árpád fordul e szavakkal katonáihoz: „Szittyák, kik a bolgárok dölyféből Hung várától a hungárus nevet kaptátok...”77 Szerinte tehát a bolgárok gúnyolnak bennünket e nevünkkel. Kétszáz esztendővel az ősgeszta létrejötte után ő már honnan tudhatta, hogy a bolgároknak közük van idegen nevünkhöz, hiszen ősi onogurjainkat a kortárs Kézai egyenesen hunoknak gondolja. S ha nem volna valami indítéka rá, éppen a hajdani magyar dicsőség megéneklője nem használná fel tréfára azt a szót, ami az ő kiválóan tudott latin nyelvén Magyarországot és a magyarokat jelenti: az ősgeszta szövegében kellett benne lennie erre való – és félreérthető – utalásnak. Ilyenformán: „az Ung folyóról nevezték a magyarokat az idegen nemzetek ungarusoknak, ,nem pedig a bolgárok miatt'.” Az ősgeszta tehát ki is mondta, miről van szó, de oly módon, hogy Anonymus



a maga idejében már mégsem következtethetett a dolog igazi okára. A pannóniai onogur Ungariára épül a „kettős honfoglalás” elképzelése. László Gyula feltevése szerint ugyanis a 670 körül beköltözöttek egy része magyar lett volna.
„AZ Ő NYELVÜKÖN BESZÉLNEK OTT...”
A tudomány képviselői közül a Kézai-féle Attila idei „első bejövetel” fikciójában már régen nem hisz senki. Egy honfoglalás előtti magyar jelenlét gondolata azonban váltig kísért. A kettős bejövetel krónikai említésének másféle történeti magyarázataként vagy egyszerűen azért, mert az Árpád honfoglalása előtti népvándorlási hullámok a magyarokéhoz igen hasonló kultúrájú népességeket sodortak be Pannóniába. Más-más értelmezésben számos tudóst foglalkoztatott ez a gondolat; nem sok eredménnyel. A századfordulón Nagy Géza például felvetette, hogy az óbolgár birodalomból ahol a magyarság jelen volt – annak bukása után Kovrat negyedik fiának vezetésével Pannóniába költözők tetemes része magyar lehetett. László Gyula „kettős honfoglalás” feltevése mai tájékozódással, régészeti kérdésfeltevésekkel ezt a sort folytatja. Az ő feltevése szerint a Pannóniába betelepedett Kuber onogurjainak magyar elemében feloldódtak az onogurok, de a magyarok megtartották „a szomszéd népek és Európa emlékezetében az onogur nevet”.78 Mi azonban Dümmerth Dezsőnek a Szent Demeter legendája VII. század végi névtelen görög szerző által írt változatával kapcsolatos vizsgálódása79 nyomán – abból, hogy az avar kagán Kubert helytartójává tette „az idegen népek fölé” – arra következtetünk: a beköltözött onogurokat csatlakozott népként a határvidék őrzésére rendelték. Abból a tényből pedig, hogy Kuber később fellázadt, és mint már említettük – harcok közepette elhagyta Pannónia földjét, azt gyanítjuk, az onoguroknak ekkor nem sikerült magukhoz ragadni a hatalmat. A Magyarország története a legújabb kutatások nyomán így ír: „Az egykori avar birodalmat új keleti népek alapjaiban szervezték át, ezek között csak egyik lehetett Kuber és kísérete”; a leletanyag azt sejteti, hogy az új néphullám „a kazárok elől menekülő, illetve a kazár állam kialakulásakor leszakadó népek konglomerátuma volt, közéjük sorolhatók a Dnyesztertől nyugatra élő keleti avar töredékek is”.80 Egy idő után mégis az onogurok bizonyos vezető szerephez jutottak Pannóniában, ami azonban alig tarthatott egy évszázadig, mert 796-ban Nagy



Károly hadjáratot indít, és elfoglalja a Dunántúlt. Ott nemsokára Pribina és Kocel szláv hűbéres hercegsége révén leginkább a szláv befolyás érvényesül. Ezzel egy időben Krum kán az ország keleti felének nagy részét Bolgárországhoz csatolja „Dunán túli Bulgaria” néven81, az avar kagán pedig Nagy Károly vazallusa lesz. De hogy egy, az avar hatalommal összeépült „onogur” Pannónia korábban csakugyan létezhetett, arról 860-ban Német Lajos keleti frank uralkodó oklevelének ez a Savaria közelében levő tartományi határhegyet jelölő elnevezése tanúskodik: „marcha uengeriorum”, vagyis az onogurok határvidéke. Előfordul ezenkívül e korból a vangárt „vandál”-lal összetévesztő írott említés is. Közvetlenül a honfoglalás előtt nincs nyoma a pannóniai onogurok önálló politikai létének. A Dunántúl Arnulf keleti frank király országához tartozik. A Felvidék nyugati része a Garam folyó vonaláig Morvaországhoz. Említettük már a délebbi morva föld („Nagy Moravia”) létezésének újabb keletű felfedezését. Ez a Szerémséget, a Duna-Tisza közének déli és a Temesköz nyugati felét foglalhatta magában82 bolgárszláv lakossággal, s a honfoglalás küszöbén morva-bolgár vetélkedés tárgya lehetett. Ám Anonymusnak az ősgesztán alapuló tanúskodása szerint a honfoglalás idején a Krum kán szerezte területeket a bolgárok még mindig vagy már ismét kezükben tartották, sőt meg is növelték.83 „Az Alföld nagy része mindamellett gyepűszerű határvidék volt... Regino egy kortárs beszámolója alapján különböztette meg a Kárpát-medence területén a magyarok által először megszállt ,pannon és avar pusztáktól' a ’karantán, a morva és a bolgár végeket'.”84 Erdélyben a honfoglaláskor blakok85 élnek bolgár fennhatóság alatt. A bizonyára mégis létező pannóniai onogurjainkat területileg és politikailag sem a bolgár megszállóktól, sem pedig a szlávoktól nem lehet elkülöníteni. Ami azonban számunkra a legfőbb kérdés: mi mutatna arra, hogy a pannóniai onogurok között magyarok voltak, sőt hogy maguk az onogurok csak nevüket őrizték meg, valójában felolvadtak a velük lévő magyarokban? László Gyula szerint egy évszázadokkal későbbi tapasztalat. A pannóniai onogurokról sírjaik tanúskodnak, amelyek tárgyaira az úgynevezett „griffesindás” veretdíszek jellemzők. S most a feltevés legnyomatékosabb és legkonkrétabban megfogalmazott érve: a XI. századi nyelvi térképről az derül ki, hogy Tolna-Mezőföld, Baranya, Somogy, Zala, Vas és Győr-Sopron megye nyugati végeinek alapnépessége magyar, de alig-alig vannak itt Árpád magyarjainak temetői, a griffesindások temetői a túlnyomóak. Kik adták hát e területek színmagyar helyneveit, folyóneveit is? A magyarrá lett onogurok! „A késői avar és a 895–896-os honfoglalás temetői egymást kiegészítve tárják elénk a XI. századi magyar nyelvhatárt!”86 – mondja László Gyula.



Ez gondolatébresztő ellentmondásnak látszik, mert hát a 895-ös honfoglalás után a XI. századig, alig valamivel több mint egy évszázad folyamán a griffesindás onogurok annyira elmagyarosodtak volna, hogy a helynevek, de még a nehezen változó víznevek is tőlük származhassanak? Hacsak – véli László Gyula – ezek az onogurok már évszázadok óta nem beszélnének magyarul. Ami a griffesindásokat illeti, a szaktudomány László Gyula érvelését újabb adatok alapján megkérdőjelezi. A griffesindás kultúra legalább egy emberöltővel 670 után kezd az avar birodalom területén kibontakozni, tehát valójában VIII. századi, és az egyre szaporodó régészeti megfigyelések IX. század eleji megszűnését igazolják. „Ha elképzelhető is onogur-magyar csoportok részvétele a késői avarság etnikai színezésében, korántsem tekinthetők kizárólagosnak vagy döntőnek. Griffesindás temetőkből kerültek ugyanis elő Európában az eddigi legmongoloidabb embertípusok (úgynevezett Mosonszentjános A típus), ami aligha lehetett a magyarságra jellemző.”87 Tehát: 1. nem minden griffesindás onogur, és talán nem is minden onogur griffesindás; 2. a griffesindás etnikum – vagy csak kultusza – nem érte meg a honfoglalást. A pannóniai onogurok azért aligha tűntek el, viszont elképzelhető, hogy politikai befolyásuk – függetlenségük? – elvesztése után értelmetlenné váltak korábbi viseletük díszei, sírjaikból eltűntek e korábban szokásos mellékletek. Persze az is lehet, hogy a IX. század eleje óta eltelt idő folyamán más népesség foglalta el a helyüket. A László Gyula által megfigyelt ellentmondásból annyi mindenesetre megmarad, hogy az említett területen a színmagyar hely- és víznevek bizonyos ellentétben állnak azzal a ténnyel, hogy sírjaik tanúsága szerint kevéssé vannak itt képviselve Árpád magyarjai. A magunk részéről arra hívjuk fel a figyelmet, hogy az időprobléma a 670 körül betelepült, de csak mintegy 700-tól befolyáshoz jutó griffesindások nyelvi elmagyarosodásával kapcsolatban is fennállana, még ha feltesszük is, hogy e területen – immár nem griffesindásokként – megérték a honfoglalást. 800-tól kezdve ugyanis az onogurok el magyarosodására aligha számíthatunk, mert ekkortól némi óbajoron kívül éppen a bolgár és a szláv befolyás érvényesül egyre erősebben. Tehát a magyar nyelvűvé válásnak 700 és 800 között kellett volna a bolgár-török és az avar beszéddel szemben annyira előrehaladnia, hogy ezt a folyamatot a 800 utáni erőteljes idegen nyelvi hatások se állíthassák már meg. Adatok szerint a késő avar időkben például az avarok szláv nyelven érintkeztek szomszédaikkal. A pannonjai onoguroknak tehát egy század jutna elmagyarosodásra, éppen annyi vagy még kevesebb, mint a 895-ös honfoglalástól a XI. századig, amikor is elsősorban a magyarság befolyása érvényesült a nyelv, szokások és az életmód tekintetében..



Csendes nyomozótársam helyesen gondolja: ezek szerint a 670-ben érkező griffesindásoknak esetleg már magyar nyelvűekként kellett betelepülniük. Csakhogy nincs olyan adat, amivel ez nem csupán a XI. századi helyzetből visszakövetkeztetve, hanem közvetlenül megtámasztható volna. Akkor hát vagy nem létező problémáról van szó, vagy ha az ellentmondás mégsem látszólagos, magyarázatát máshol kell keresni. Magánnyomozói véleményünk szerint olyan nem magyar etnikumra gondolhatunk, amely már magyarul beszélő népként került Pannóniába, de nem 670 táján, hanem egy másik, adatokkal valószínűsíthető időben. S ez adta 895 előtt – vagy adhatta akár a kevés honfoglaló magyar elem jelenléte ellenére 895 után is a magyar hely- és vízneveket új környezetének, mivel az itt talált gyér lakosság már csak vegyes néptöredékekből állt, avagy – ha a honfoglalás után történt a dolog – azt esetleg eltelepítették. Ne felejtsük el: a honfoglalás kori Magyarország nyugati peremvidékéről van szó! Éppen ezért olyan etnikumot kell feltételeznünk, amely Árpád honfoglalását követően itt csatlakozott népként megmaradhatott, vagy csatlakozott népként ekkor kapott itt szerepet. Egy ilyen, Pannóniában talált néprésszel már találkoztunk az elhomályosult monda elemzésekor. Sőt a kabarok valószínűen onogur törzsének honfoglalási elbeszélésében arról olvastunk, hogy a Pannóniába érkezők „látták, (...) sok gyümölcse és bő termése van annak az országnak, és az ő nyelvükön beszélnek ott”. Mi volt hát az ő nyelvük? Erre sajnos nem adhatunk határozott választ. Bíborbanszületett Konstantin műve szerint a kabarok Etelközben saját nyelvükön kívül megtanultak magyarul is. A honfoglalás idejének kabar nemzedéke már bizonyára a magyart szintén anyanyelvének tekintette, de ez nem zárja ki, hogy „az ő nyelvük” itt a bolgár-törököt jelentse. Csatlakozott népről van szó, és a híradás szerint onogur vagy magyar nyelvűeket talált Pannónia földjén. E kabar törzs is számba jöhet tehát a László Gyula által felvetett ellentmondás megoldásánál, mert lehetséges, hogy ugyan bolgár-török nyelvűeket találtak itt, amely nyelvet hagyományosan magukénak tartottak, de elsődleges nyelvként már a magyart használva, letelepülésük tájainak magyar neveket adtak. Ezek a kabarok azonban legfeljebb egy évvel előzték meg Pannóniában a honfoglalók többi csoportjait, de az időprobléma velük szemben nem áll fenn. Az onogur kabarok azonban nem lehettek nagyszámúak, Terdzsüman túlzása, hogy húszezren vonultak volna hadba belőlük. Legfeljebb, ha egy fél töményt, vagyis ötezer embert állíthattak ki, s ha feltesszük, hogy Levente egy egész töménnyel ment a bolgárok ellen, akkor csak derékhadát képezhették a seregének. Érthető azonban az elhomályosult monda híradása úgy is, hogy magyar



nyelvűek fogadták a magyart is már saját nyelvüknek tekintő onogur kabar néprészt. Ezek pedig az onogur eszkilek, a székelyek feltételezett ősei lehetnek, kik mind onogur, mind magyar nyelven beszélhettek Pannóniában közvetlenül Árpád bejövetele előtt. Hogy éppen ők volnának a honfoglalás előtti Pannónia magyar nyelvű „onogurjai”, az eredetileg szintén László Gyula elgondolása. 1974-ből idézzük tőle: „...az első magyar honfoglalás, amely nemcsak törzstöredékeket, nemzetségeket, hadakat sodort a Kárpát-medencébe, hanem a nép is áttelepült, az avar korban, 670 táján játszódott le. Őket találták itt Árpád magyarjai, ők mennek – «székelyek» néven – eléjük, és csatlakoznak hozzájuk.”88 Ha újabban csak mellékesen említi őket, az a nyelvtudomány ellenvetéseinek következménye. A nyelvészeti vizsgálatok megállapítása szerint a székelyek magyar nyelvéből nem lehet olyan nyelvi rétegre következtetni, amely akár csak egy évszázadon át tartó külön fejlődés nyomait viselné. Ami pedig a székelyek idegen népelemekkel való eltérő érintkezéseit illeti, nyelvükben a pannonszláv (szlovén, horvát) nyelvi nyomok a legjellegzetesebbek.89 Ezek szerint a székelyek legkorábban a IX. század folyamán költöztek be Pannóniába, ahol pannonszlávok között tartózkodhattak hosszabb ideig. Tehát nem lehettek 670 körüli előhonfoglalók. A nyelvészeti megállapítás egybevág egy más oldalú időrendi megfontolással. A székelyek őseiként feltételezhető bolgár eszkilek a VIII. században és a IX. század egy részén a Volga-vidéken a magyarok szomszédságában éltek. Az óbolgár birodalom 650 után szétrajzó népei között, úgy látszik, párhuzamosan mozogtak a magyarokkal. Mégpedig a bolgárság ama részével haladva együtt, amelyik a Donon átkelve, Kotrágnak, Kürt második fiának vezetésével a Volga felé vette az útját. A bolgároknak ez a néprésze a Volgánál letelepedve, a XIII. századig fennmaradt volgai Bulgáriát alapította meg. A magyarok és az eszkilek pedig e vándorlás után annak szomszédságában helyezkedtek el, az utóbbiak valamivel délebbre, a Don és Volga között. 670 táján azonban az eszkilek – a magyarokhoz hasonlóan még csak útban vannak a Volga-vidék felé, tehát nem lehetnek ugyanakkor Pannóniában, s így nem azonosak a pannóniai onogurokkal. A volgai bolgárok, magyarok, eszkilek szomszédságához tartoztak ekkor a blakok is. Itt élnek egymás közelében a VIII. század folyamán. A IX. század végén viszont a magyarokat Etelközben, a blakokat Erdélyben, a székelyeket pedig már Pannóniában találjuk, ugyancsak egymás közelében. Ez a közös földrajzi elmozdulás annak valószínűségét veti fel, hogy e népek egyszerre hagyták el a Volga-vidéket. Nyilván akkor, amikor a hatalmát oda is kiterjesztő Kazár Kaganátus erejét rövid időre a besenyők és saját lázadói elleni harc kötötte le. Előbb talán mind Etelközbe telepedtek át, annak keleti



területeire a magyarok, nyugatabbra a blakok és az eszkilek (a leendő székelyek). Majd valamikor a bolgár eszkilek és a feltehetően türk blakok a dunai bolgárokhoz csatlakoztak, s Bolgárország kánja az egyik népet pannóniai határvidékein, a másikat Erdélyben és környékén telepítette le. Most aztán jó volna tudni, hogy a magyarok mikor hagyták el a Volgavidéket – úgymond: Baskíriát –, mert a fentiek szerint ez az eszkilek és a blakok elindulásának is az időpontja lehet. De ebben kutatóink nem egységesek, a IX. század különböző évtizedei mellett kardoskodnak. Magunk a krónikai híradások nyomán arra következtetünk, hogy a magyarok mintegy kétnemzedéknyi időt töltöttek Etelközben. (Levedi vezette a magyarokat Etelköz határáig, ott fia, Kend követte tisztségében, őutána pedig Kurszán lett a kende, aki röviddel a pannóniai honfoglalás után halt meg.) Az Etelközbe való betelepedés ezek szerint 830 körül vagy csak röviddel előtte történhetett. E számításnak megfelelően az eszkilek aligha juthattak el Pannóniába 840-850 előtt. Minthogy pedig több évszázadon át éltek a magyarok közelében, velük párhuzamosan vándoroltak, elvileg feltehető, hogy szoros és rendszeres kapcsolataik során magyar nyelvűekké váltak. A történelem folyamán elmagyarosodott onogur székelyek (és velük vagy éppenséggel közöttük a göcsejiek ősei is) így is legfeljebb fél évszázaddal vagy annál kevesebbel előzték meg Pannóniában a honfoglalókat. Ezt azonban aligha nevezhetjük előző honfoglalásnak. Mi tehát magánnyomozókként a László Gyula által felvetett problémának az ősgesztából származó hagyománynak is megfelelő – székely megoldása mellett vagyunk. De ennek puszta valószínűsítéséhez is közelebbről kell megvizsgálnunk két alapkérdést. 1. Hogyan képzelhető az eszkilek magyar nyelvűvé válása? 2. Miképpen lett nevük eszkilből székely? Megkísérelünk ezekre némi feleletet adni.
AZ ŐSI MAGYARSÁG ETNIKAI SZÍNKÉPE
Balázs János a székelyek népnevét az ősi magyar nyelvből származtatja. Szerinte a sző igénkből keletkezett szék, szik szavunkkal cserjék, bokrok, fák sűrű szövedékét jelölték; a gyepüket ilyen szövedék, sövény védte, azért a szó további jelentése gyepű, sűrű szövedék, sövény is volt. Ehhez a „szekü”, „szikü” névszóhoz egy – l képző járult, és a „székül”, „szikül” a gyepük védőinek, őrzőinek elnevezéseként lett a „székely” népnév első formájává.90 E



nyelvészi érvelés alátámasztására megjegyezzük: kutatóink már a múlt század végén felhívták a figyelmet arra, hogy régi oklevelek tanúsága szerint az elmúlt századokban ugocsai, abaúji, zempléni erdőőröket és a munkácsi vár őrségéül berendelt jobbágyokat is nevezték foglalkozási névként „székelyek”nek. A székely tehát határvédóket illető magyar elnevezés volt. Ezért Balázs János a székelyeket ősi magyar néprésznek gondolja, amivel nem áll egyedül. Viszont számos őstörténészünk sem ok nélkül vallja azt, hogy a magyar beszédét ősi idők óta tisztán fenntartó, szeretettel és öntudattal ápoló székelység mégis idegen etnikumból származhat. Láttuk, az írott hagyomány szerint a székelyek nem tartoztak a hét törzs magyarjaihoz, és csak a honfoglaláskor csatlakoztak hozzánk. Katonai segédnépre jellemző a honfoglalás utáni elhelyezkedésük, határőrző szerepük s ugyanilyen minőségben áttelepítésük az ország más területére. Később is elő- és hátvédfeladatokat töltenek be a háborúkban, olyan „újabban” csatlakozott népekkel együtt, mint a besenyők és kunok, aminek a XII. századból, de még a XV. század végéről is írott nyoma van. A csatlakozott népek nem törzsi, hanem népnevet viseltek, s a középkori források a székelyt együtt említik a besenyők és a kunok népnevével. Népnévre mutat az is, hogy besenyő, kun, székely származását sok ember tudja, számon tartja ma is, míg a törzsekből való származás emléke teljesen kiveszett; ki mondhatná magát nyéknek, kérnek vagy keszinek?91 A székelyek magyarságtól való kezdeti különállásának következménye ősi nemzetségi szervezetük évszázadokon át való fennmaradása és az, hogy a három erdélyi – magyar, székely és szász rend között is a magyartól megkülönböztetett népcsoportként foglaltak helyet. Az is idetartozhat talán, hogy a bolgárokra annyira jellemző ősi farkaskultusznak – amely a honfoglaló magyaroknál is megvolt (úgy látszik, a feltehetően onogur eredetű Kürt törzsnél különösképpen92), de ami a kereszténységben a fehérló-kultusz emlékével ellentétben a magyaroknál gyorsan elenyészett – a székelyeknél a közelmúltig megtalálni a nyomát (farkas-ünnep).93 A székely népnév tehát szerintünk is magyar eredetű, de a székelyek maguk eredetükre nézve onogurok. Az óbolgár birodalom felbomlása után a Volga-vidéken egymás közelében elhelyezkedő eszkilek és magyarok között kialakulhatott valamiféle szimbiózis, ami nem ritka jelenség a pusztai népeknél. Bizonyos tekintetben érvényes egymásrautaltság, egymást kiegészítő termelőtevékenység, egymással való és az egymás csereáruját, luxus- vagy kultikus tárgyait más népekhez közvetítő kereskedelmi kapcsolat, amelyben a magyarság volt az átadó és a jelentősebb fél, minek folytán az eszkilek többé-kevésbé



megtanultak magyarul. Magyartudásuk aztán elősegítette a házassági kapcsolatokat, amelyek egy időben tömegessé is válhattak. Kialakulhatott olyan divat például, hogy az eszkilek ifjai igyekeztek magyar feleségre szert tenni, s ez a dolog természeténél fogva a magyar legények részéről többkevesebb viszonzásra talált, amennyiben ők is szívesen hoztak sátrukba eszkil menyecskét. A rokonok természetesen összejártak, közös családi ünnepeket ültek az egyik meg a másik nép szállásterületén. Mindez most már rohamossá tehette az eszkilek elmagyarosodását. Ami talán annak magyarázatául is szolgálhat, hogy a kétféle nép a kazároktól való elválásuk után sem távolodott egymástól nagyon messzire. Kivagyi magyar legények – legalábbis az etelközi törzsszövetség AlDunához közel élő törzseiből – Pannóniában sem restellették felkeresni az eszkileket, s emezek ifjainak egy része továbbra is a magyar szót tette gyerekei anyanyelvévé azáltal, hogy a Prutig elvágtatott a magyar eladó lányokért, így nem csoda, ha a magyarul beszélő eszkilek, akik közül oly soknak magyar rokonsága volt, a honfoglaláskor tárt karokkal fogadták a magyarokat, és a küzdelemben melléjük álltak. S hogyan lett az „eszkil”-ből „székely”? A székely szó legelső formája tehát szikül-, szikil-, szikél-félének hangzott. A magyar nyelvűvé vált eszkilek a honfoglalás után – és immár közvetlenül magyar környezetben – a gyepük őrzői, magyarul: szikelek lettek. Igen könnyen cserélhették ekkor onogur népnevüket hivatásuk hasonló hangzású magyar elnevezésére, mivel mágikus képzeteiknél fogva ez egyáltalán nem jelentette azt, mintha amarról lemondtak volna. Inkább hajdanvolt őseik varázsereje iránti, borzongással teljes tiszteletüket fejezték ki vele, minthogy új magyar szikel nevük a régi eszkil elnevezés mágikus megfordításának hatott. Amikor Kézai, az eredeti székely mondák ismerője azt írja: úgy lettek székelyek, hogy megváltoztatták korábbi nevüket, talán nem csupán krónikás magyarázkodás ez, talán e nép Kézai által eltorzított szájhagyományában csakugyan volt utalás valamiféle névváltásra. E kérdések megválaszolásának kísérletéhez még annyit tennénk hozzá, hogy a László Gyula által megjelölt griffesindás temetkezésű, de magyar helyneveket felmutató peremvidéknek középpontjában helyezkedik el a mai Veszprém megyei Csögle. Vagyis az a „Csigla mező”, amelyhez fűződő honfoglalási történet ugyancsak a Csaba-mondával kapcsolatos székely népi mondafüzérből került Kézaihoz. Mi azonban nem hisszük, hogy a székelyek valóban itt rekesztették volna el magukat a magyar honfoglalók bevárására. Ez mondai visszavetítés, és szerintünk annak emléke, mondai kifejezése, hogy a honfoglalás után itt volt a nyugati székely határvédelem központi tábora, ahonnan a támadás hírére összegyűjtött és készen tartott seregek a szükségnek megfelelő irányban kirajzottak. Csigla a gyepű védelmére irányuló funkciója miatt kaphatta gyepűt jelentő türk nevét.



Ami most már az onogur kérdést illeti: korábbi hun, szavárd, tehát türk kapcsolataink után a honfoglalást megelőző mintegy három évszázadon át az onogurok voltak azok, akikkel a magyarok a legerősebben keveredtek. Számos onogur néprészt vettek fel magukba, onogurok egész tömegét. Szerencsés történeti adottság folytán azonban nem egyszerre kerültek kapcsolatba ezzel a tömeggel, hanem különböző időpontokban, különböző onogur csoportokkal. Csak miután az egyik néprész asszimilálódott vagy legalábbis erősen elmagyarosodott, került sor újabb onogur népességgel való szoros érintkezésre. Először az onogur törzsszövetség „onogur” (valójában onogur, alán, hun néprészekből álló) törzseivel ment végbe ez a folyamat, majd a Volga-vidéken a kívülálló eszkilekkel, és amikor már a keveredés itt is lényegében a magyar sajátságok és a magyar nyelv javára dőlt el, következett be Etelközben a csatlakozott kabarok másik két néprésze mellett az onogur kabarok asszimilálódása. Időközben még szorosabbra ötvözte a magyar–onogur viszonyt a volgai bolgárokkal való szomszédság. Ez két, egymástól nem függő nép kapcsolata volt, s ránk, úgy látszik, ekkor elsősorban a kultusz egyes elemei, gazdálkodási tényezők, viseleti szokások hatottak. A volgai bolgárok régészeti emlékanyagának alapján – amelyhez a magyar állt a legközelebb írja Fodor István: „az onogurok és a levediai magyarok külső megjelenésükben szinte teljesen azonosak voltak”.94 Legvégül, a honfoglalás után, a 670 óta itt élő pannóniai bolgár-törökség és a megszálló bolgárok itt maradt elemei gyarapították a magyarság onogur génjeit. A pannoniai onogurok nagy része a bolgár megszállókkal együtt harcolhatott a honfoglalók ellen, vezető rétegük nyilván azokkal együtt is hagyta el az ország területét, az ittmaradtak tömege pedig a behódoltak sorsára jutva, olvadt bele a magyar népbe. De egy mégsem kicsiny részük – talán avar-onogur népesség – a honfoglaláskor a székelyekkel tartott, s velük együtt csatlakozva a magyarokhoz, szaporította katonai segédnépeink számát. Ez utóbbiak jelenlétét és hagyományaik hatását észlelhettük a székelyek Csabamondájának kialakulásában. Természetesen az itt áttekintett mintegy háromszáz esztendő alatt a magyarságot számos más etnikai és nyelvi hatás is érte. A legelső türk „hozomány” után a kazár befolyás idején újból sok türk szokást, kultúrelemet és egy újabb türk nyelvi réteget vettünk föl. A volgai Magna Hungáriában – a volgai hazában – az ugyancsak szomszéd baskírokkal szintén élénk érintkezés alakult ki (például egyes csoportjaink átvették halotti kultuszuk egy bizonyos szokását). Némelyik mohamedán forrás egyenesen baskíroknak nevezi a magyarokat. Ennyire lényeges egymásra hatás azonban a magyarságnak a Volga-vidékről való távozásáig aligha történt. Úgy vélem, hogy a volgai



hazában maradt magyar töredék – amelynek nyomát IV. Béla idején Julianus barát expedíciója lelte meg – kapta ezt a nevet a baskír környezetben, és a baskír-magyarokat ismerő mohamedán szerzők a Kárpát-medencei magyarokról szólva is ezt az elnevezést használták. Mint tette egy XIII. századi arab író, aki szerint: „Unkurija országában egy Básdzsirt nép él.”95 A krónika egy helyén „Bascardiát” említ Szkítia részeként, ami onnan való lehet, hogy a volgai Bulgáriából Taksony idején érkezett mohamedán betelepülők és a volgai Bulgária és Magyarország közötti útvonalat járó arab kereskedők egy ideig még hoztak híreket a baskírföldi magyarokról, de a hazai tudatban rokon népcsoport neveként gyökeret verni nem tudó „baskír” szó földrajzi fogalomként honosult meg a későbbi írástudók, így a Kálmán kori krónikás szókészletében. A kabarok alán és káliz néprészei, Etelközben és Pannóniában talált többféle szláv elem, majd avar, gepida töredékek etnikailag tovább színezték a finnugor, türk, bolgár-török eredésű honfoglalókat. Származási színképének ez az eredendő gazdagsága is segítette a magyarságot ezerszáz éven át helytállni azon a földön, amelyen előtte annyi más nép elenyészett.
HATODIK FEJEZET



A fő szálak (Pogány kori utódlás)
A ZOLTA-TITOK
A magyarokra és a székelyekre nyilván hatással volt az új hazában, hogy Pannóniáról mint Attila világbirodalma központjáról Kovrat idejében sokszor hallott regék beszéltek. Most azok élénken felidéződtek. Így támadt az Attila örökségeként való honfoglalás gondolata is. Mindkét nép ismerte az óbolgár birodalom megalapításának történetéből az Attila halála után Pannónia földjén lejátszódott trónviszály hírét s vele a legendás hatalom összeomlását, hiszen a Dulo-nemzetség, Irnik és Kovrat Attilától származó dinasztiája azt hirdette, hogy Attila birodalmát annak óriás kiterjedésű keleti felén ők teremtették újjá. De a réges-régi trónviszály elhalványult emléke igazán mély benyomássá akkor vált, amikor Pannóniában Árpád nagyfejedelem halála után valamelyest hasonló, ámbár távolról sem ahhoz fogható zavar keletkezett. A Csaba-monda az Árpád halála utáni idők viszontagságainak az Attila utániakra való felnagyított – visszavetítéseként jött létre. 907-ben Árpád dinasztiája és a magyar hatalom, bár távol volt attól, hogy mindent elveszítsen, kétségtelenül kemény megrázkódtatást élt át. Nehéz átlátni a történteket. Egy évezred alatt elfelejtődtek az események, nyomaik eltörlődtek. S mert a történelem nem dicsőséges lapján szerepeltek, már réges-rég el akarták feledni, el is akarták törölni őket. De halvány nyomok azért mindig maradnak, előző magánnyomozásunk során összegyűjtöttünk néhányat. 1. 904-ben, Kurszán halálakor megszűnt a kende intézmény. (Árpád magához ragadta a kende fejedelmi partvonalát.) 2. Utódául Árpád legkisebb fiát, Zoltát akarta megtenni. (Tehát elsőszülött fiát, Tarhost, korábban elvesztette.) 3. Zolta utódlását nem tudta véglegesen elfogadtatni családjával. (Vagyis váratlanul halt meg.) 4. Az ő halála után Csaba – törzse vitézeivel – a Balkánra futott, a törzs itthon maradottai pedig Erdélyben kerestek menedéket. (Csabának is része lehetett Árpád halálában.) 5. A kende egykori nagy létszámú kíséretét, a „kékkendek” népét széttelepítették a határokon. (Nyilván büntetésből.) 6. Szabolcs földvárakkal vette körül a Nyírséget, a Tarján törzs szállásterületét. (A kende törzsét megfosztották törzsi függetlenségétől.)



Árpád élete végén tehát rendezetlen volt a trónutódlás kérdése. A nagyfejedelem halálos ellenségeket szerzett magának, nemcsak a volt szakrális fejedelem, a kende seregnyi kíséretének vezérei és gyűlölködő táltosai személyében, ellensége lett természetesen a volt kende törzse, a Tarján is. Csaba, a Jenő törzs fejedelme, sértettségében csatlakozhatott hozzájuk. Tény, hogy a gyula tisztség betöltésekor ezt a magas méltóságot a rangban mögötte álló Tétényre ruházták őhelyette. Minthogy Árpád 907-ben történt halála egybeesik a bajorok betörésével, a tényállást a „H”-ban e következtetési alapon feltárt nyomok segítségével így igyekeztünk egyeztetni: Árpád fondorlatos gyilkosságnak esett áldozatul, amelyre az szolgáltatott ürügyet, hogy a nyugati ellenséget a hatalmas puszta gyepű területén nem sikerült feltartóztatni, s a támadó bajorok bejutottak az országba. Ezt ugyanis a nép jólétének alapját képező fejedelmi varázserő meggyengülésének jeleként lehetett felfogni. A nagyfejedelmi szálláson megjelent ellenségei, visszaélve az ősi szokással, úgymond: a megmaradt varázserejét utóda számára átmentő „szent halálnak” vetették alá Árpádot, azaz a „szellemek szavát tolmácsoló” táltosok biztatására megfojtották. A bajorok elleni döntő ütközet azonban Pozsony alatt a magyarok teljes győzelmével végződött, ami ellentmondott annak, hogy a szellemek a varázserő meggyengülését tanúsították volna. Árpádnak a küzdelemből visszatérő hívei, leleplezve a tett hazug ürügyét, áruló voltát, megindították a harcot a bűnösök, vagyis a Tarján törzs, a kende volt magánhadserege és Csaba törzsi fejedelem ellen. Ez intézkedések következményeként a törzsszövetség hét törzséből igazában csak öt maradt, mivel a Jenő törzs elmenekült, a Tarján pedig elvesztette jogait. Hogy kik irányították a rendteremtést és a bűntény megtorlását, mindjárt kiderül. Minderre, ismétlem, különböző halvány nyomok és magánnyomozói következtetéseink alapján jutottunk. Ami az írott források vizsgálatával a nagy megrázkódtatásból leginkább látható, az az Árpád utóda körüli bizonytalanság. Korántsem egyértelmű, ki jutott hatalomra 907 után. (Új fejedelemként tudósaink már számba vették Árpád minden egyes fiát, továbbá Leventét – akit a magunk részéről Álmos másodszülött fiának – és Szabolcsot is – akit mi Levente fiának tartunk.)96 Magánnyomozásunkat most elsősorban az érdekli, mi állhatott erről a két ősforrásban. Anonymus szerint Árpád még halála előtt megtette és meg is választatta Zoltát utódául. Értesülünk Zoltának Mén-Marót bihari fejedelem lányával való házasságáról, Zolta fejedelemsége idején történt dolgokról és arról, hogy halála előtt három esztendővel Zolta átadta a hatalmat fiának, Taksonynak. Uralkodása Anonymus leírásában olyannyira zökkenőmentesnek tűnik, mint ahogyan illenék is a diadalmas honfoglalást véghezvivő Árpád nagyfejedelem örököséhez, ha a történelem útjai nem volnának szövevényesek.



Egyetlen mozzanat vet némi árnyékot a felhőtlen képre, s ez is csak akkor, ha elég kritikus szemmel méregetjük. Azt olvassuk itt: amikor Zolta fejedelem tizenhárom éves volt, az ország főemberei „egyeseket országbírákul rendeltek a vezér (értsd: fejedelem) alá, hogy ezek a szokás jogával mértéket tartva, csendesítsék a viszálykodók pereit és versengéseit”. Felmerül a kérdés: kik azok, akik ezek szerint a fejedelem helyett rendelkeznek? Egyedül a hétvezér tanácsa tehetne ilyet, csakhogy annak eleve tagja a viszálykodók pereiben a jogszokásnak megfelelően ítélkező békebíró. Ez egyébként ekkor Kál, apja annak a Vérbulcsunak, akinek neve is a vérszerződésekkel kapcsolatos szertartás végzésére utal, és ugyanezt fejezi ki méltóságnevének, a „karchá”nak az értelme is. Bulcsúról egyébként személy szerint is szó esik ebben a szövegben, ámbár más vonatkozásban. Mert Anonymus így folytatja: „Továbbá másokat – mégpedig Tas fia Lélt, Bogát fia Bulcsút, a vér emberét, valamint Kölpény fia Botondot – a sereg vezetőivé tették, hogy különböző országokat feldúljanak velük.” Az utóbbi bizonyosan Anonymus egyéni koncepciója (mint Vérbulcsu „vérkeverő” értelmű nevének a „vér emberére” magyarázása is). Árpád halálakor Bulcsú és Lél legfeljebb gyermek, és Botond egy nemzedékkel náluk is későbbi. Anonymus tehát itt csupán nevezetes kalandozó vezérek nevét sorolja, föltételezve, hogy ekkor a kalandozások központi szervezésének intézményét hozhatták létre. E seregvezérek kijelölésének elképzelésével voltaképpen az „országbírák” működésének jelentőségét igyekszik csökkenteni, úgy értelmezni, mint több testület között az egyiket. Holott, ha a bíráskodás és a hadügyi funkció az ősgesztának e helyén csakugyan külön szerepel, reális neveket közölhetne. Nem vitás, a Zolta „alá” rendeltek a törzsek közötti viták, a bíráskodás, hadi dolgok fölötti legfőbb ellenőrzést egyaránt gyakorolták, azaz a nagyfejedelmi hatáskört, vagyis ők vezették a törzsszövetséget Zolta nevében. E közelebbről meg nem határozott „főemberek” nyilván saját magukat rendelték ebből a célból Zolta „alá”. A régens intézmény a pusztai népeknél sem ismeretlen. E régensek voltak azok, akik rendet teremtettek, s Árpád gyilkosait felelősségre vonták. Egyikük a kíséretet verte szét, másikuk Tarján törzsét törte meg, s az ő büntető kezük elől menekült el Csaba az országból hadinépe élén. E főemberek között a Nyírséget körülzáró Szabolcs, továbbá Tétény, akivel Szabolcs együtt állapítja meg az ország határát a meszesi kapuban ezek az ősgesztából származó adatok –, mindenképpen ott lehettek. Végrehajtották Árpád akaratát az utódlás kérdésében, de a fejedelemmé megtett Zoltának csak a puszta cím jutott, helyette ők kormányoztak. Szabolcs végül a régenstanács tagjai közül egyedül maradt a porondon (a nagyfejedelem partvonalát birtokolta), valószínűleg a levirátus alapján nőül vette Árpád özvegyét, Zolta fejedelem anyját, s ezzel a névleges fejedelem



gyámja lett. Az ősgeszta szerint tehát Zolta az Árpád által óhajtott utód volt, akit meg is tettek fejedelemnek. Hogy csak névlegesen, azt ez az ősforrás a sorok között mondta ki, a régenstanács körülírásával. Aláhúzta, hogy Árpád halálakor Zolta tizenhárom éves, ami ez időben elég a méltóság betöltéséhez, tehát a helyette való kormányzás illegális. Viszont mégis alacsony életkor, ha egy Árpád halála utáni nehéz helyzeten kell úrrá lenni, s bár arról, hogy a körülmények milyen súlyosak voltak, az ősgeszta hallgat, a XI. században már Zolta ezzel az életkorával elég fiatalnak számít ahhoz, hogy bárki megértse, a főemberek egy kis csoportja „segíti” az ország ügyeinek intézésében. Az ősgeszta szűkszavúan és félig rejtetten nyilatkozott erről a dologról, hiszen a dinasztia, így Endre és Béla is, éppen Zolta révén származott Árpádtól. Az ősgeszta szerzője, tapasztalni fogjuk, igen értett a rejtett beszédhez, és gyakran élt vele. Itt azt a nehézséget kellett áthidalnia, hogy egy részről a régenstanács és Szabolcs uralma a dinasztia szemszögéből jogtalan volt, ezért le kellett szögeznie: Zolta már felnőttnek számított; más részről kijátszott, szánalmas figurát sem csinálhatott belőle, ezért kellett a történtekről nagyrészt hallgatnia. A múltat dicsőnek és verőfényesnek látó és láttató Anonymus a régenstanácsról szóló körülírást eleve nem találhatta elég méltónak, s a maga korában – Kun Lászlóéban, akit király létére a főemberek többször is fogságban tartottak, egy ideig a pápai legátus is úgy intézkedett helyette, mintha király nem ülne a trónon – a névleges uralkodás e szerencsétlen példáját nem is akarhatta kifejezésre juttatni. Hogy Árpád utáni fejedelem Zolta csak névlegesen lehetett, egy kis vizsgálódás után kitűnik a krónikából is. Ez közli ugyan az Árpád – (ahogyan a krónikában áll:) Zoltán-Taksony leszármazást, de egyetlen szóval sem említi, hogy Zoltán fejedelem lett volna. Majd Zoltán neve egészen váratlan helyen és összefüggésben még egyszer feltűnik, Szent István Keán bolgár vezér elleni hadjáratának elbeszélésében. Ennek a szövegrésznek a kuszáltságáról és manipuláltságáról más vonatkozásban már beszéltünk. „Eme népek olyan helyen laknak – olvassuk itt –, melyek természeti fekvésük szerint igen erősek: ezért sok fáradságba és harci verejtékébe került, míg a nevezett vezért (Szent István) végre legyőzte és megölte.” Azt hihetnénk, Bolgárországban járunk, meg is erősíti a krónika ezt azzal, hogy részletezi a bolgár hadjáratban szerzett kincseket (amelyekről korábban kiderítettük, hogy igazában a kisebbik Gyulától és Ajtonytól valók voltak), s azután megjegyzi: „Ide helyeztette egyik dédapját, név szerint Zoltánt, aki utóbb ama erdélyi részeket örökölte, ezért köznyelven erdőelvi Zoltánnak nevezték. Elélt a szent király idejéig, és igen öreg ember volt, ezért tette őt a király gazdag nemzetek fölé.” Ezzel a krónika megint visszatér az előbb felsorolt kincsekhez, elbeszélve,



hogy azokat Szent István a maga alapította fehérvári székesegyháznak adományozta. E Zoltánról szóló szöveg elhelyezkedése félreérthetetlenül mutatja, hogy betoldásról van szó. Zolta valóban dédapja volt Szent Istvánnak, viszont hogy elélt volna az ő idejéig, nem felel meg a valóságnak. Bíborbanszületett Konstantin művéből kifejezetten kiderül: 948 körüli időben Zolta már nincs az élők sorában. A betoldás valójában közel egy évszázaddal korábbi eseményt beszél el erre a helyre átplántálva. A honfoglaláskor Erdőelve még a gyepükön kívül maradt. Az Álmos vezette nép csupán átvonult rajta, és eközben hosszabb-rövidebb időre pihenőt tartott. Ehhez előzőleg a törzsszövetségi seregnek az ellenséges bolgárok sóbányákat őrző csapatait ki kellett onnan űznie. Az Erdélyben való átmeneti tartózkodás nyilván a blakokkal való megegyezés alapján történt, akik megszabadulva a bolgár helyőrségektől, földükön a helyzet uraivá lettek. Erdély elfoglalására csak Árpád halála után került sor.97 Valószínű, hogy időközben a bolgárok ismét megjelentek Erdély déli részén, s az erdélyi hadjárat idején a blakok fejedelmének kis seregén kívül elsősorban ővelük kellett megütközni; maguk a blakok nem tanúsítottak nagyobb ellenállást, sőt végül felesküdtek új uruknak. Erdély ezzel egy újabban csatlakozott nép területe lett, így az ősi szokásnak megfelelően a főfejedelem közvetlen uralma alá kellett kerülnie. Noha Zolta Magyarországon nem gyakorolhatta a hatalmát, az elvileg különálló Erdélyben – már csak kárpótlásként is névleges fejedelem volta ellenére uralkodhatott; ezért nevezték el „erdőelvi Zoltán”-nak. Erre emlékezett az az ősforrás, ami nem az ősgeszta volt (hiszen ez Zoltát nagyfejedelemként mutatta be), tehát az ellenősgesztának kellett lennie. De hogyan került az egyesített krónikában mindez Szent Istvánhoz? Annyi nyilvánvaló, hogy a Kálmán kori krónika szerkesztője Erdélynek a bolgár földéhez hasonló fekvése és az erdélyi hadjáratban is szereplő bolgárok ürügyén toldotta be erre a helyre Zoltának ezt az adatát. Hogy „ürügyén”, nem pedig félreértésből – nyugtatom meg csendes nyomozótársamat –, azt nem is kell hosszasan latolgatni. Volt rá ugyanis igen nyomós oka, hogy Zoltát ilyen beállításban szerepeltesse. István királyt a Kálmán kori krónika szerkesztése előtt vagy három évtizeddel avatták szentté, s a szentté lett király bizony az új rend érdekében folytatott küzdelme során nem kímélhette rokonait sem. Felnégyeltette Koppányt, aki atyafia volt, hisz a levirátus jogán feleségül kérhette az ő anyját, Géza fejedelem özvegyét; haddal ment anyja unokatestvére, Gyula ellen, kivetette hatalmából, és a Dunántúlra vitette; feleségestül élve eltemettette a megrögzött pogány Tanuzabát, aki nagyanyjának, Taksony fejedelem besenyő hercegnő hitvesének rokonságához tartozott98; megsüketíttette és megvakíttatta



unokatestvérét, Vazult, hogy a trón betöltésére alkalmatlanná tegye. Mindezt a titokban István-ellenes érzelmű ősgeszta – mintegy István király eltökélt keménységét és szigorát jellemezve – elárulta, és teljesen az egyesített krónika sem hallgathatta el. De legalább ellensúlyozni igyekezett. A Kálmán kori krónikás számára hát különösen kapóra jött egy Istvánnak tulajdonítható olyan jótétemény, amelyet valamely öreg rokonával szemben tanúsított volna. Ezért használta fel (nem kis erőszaktétellel) erdőelvi Zoltán történetét a szent király kegyességének igazolására. S ezenkívül még azért is, mert az ellenősgesztának az erdőelvi Zoltánról szóló elbeszélése mellőzte Zolta magyar fejedelemségét, ami hátrányos volt a dinasztia szempontjából, egy István korában élő Zoltán azonban kérdésessé tette, hogy igazában kiről van szó. Mi is állhatott Árpád utódáról az ellenősgesztában? Egyik krónikaváltozatunk, a Zágrábi és Váradi Krónika Zoltáról már Árpád fiaként se tud. Taksonyt – az unokát – Árpád fiának és közvetlen utódának mondja.” Ezt pedig e krónikaváltozat az ellenősgesztából vehette át, mivel ott Zoltáról nem mint fejedelemről, hanem mint erdőelvi „Zoltán”-ról, Erdély duxáról volt szó. Az ellenősgesztában tehát feljegyezték, hogy Árpádot Taksony követte a fejedelemségben, Zolta pedig Erdélyt kapta. Az ellenősgeszta szerzője azonban jól tudta a valódi leszármazást, s nem értve, hogy az unoka hogyan előzhette meg apját az uralomban, hozzábiggyesztette saját elképzelését: Zolta ekkor már „igen öreg ember volt, ezért tették gazdag nemzetek fölé”. Ez az öregségére utaló megjegyzés buzdíthatta aztán az egyesített krónika íróját arra, hogy Zoltát István korában még élő embernek képzelje el. A 907-ben tizenhárom éves Zolta, ha csakugyan megéri a kisebbik Gyula detronizálását, éppen százkilenc esztendős korában jutott volna erdélyi duxszá való megtételéhez.
FÁJSZ REZSIMJE
Bizonyos tekintetben azonban az ősgeszta és az ellenősgeszta szerzője egyaránt sötétben tapogatózott. Ezért hitte Taksonyt az egyik Zolta, a másik pedig Árpád utáni fejedelemnek, holott egyiküket sem követte közvetlenül a hatalomban. Bíborbanszületett Konstantin a 948 körül Bizáncban járt magyar követség közléseire támaszkodva tudatja, hogy Árpád egyetlen fia sem él már, Taksony csak Tas után esélyes a trónra, és Magyarországnak ekkor Fajsz a fejedelme. Szabolcs, aki már az etelközi vérszerződés megkötésében is részt vett törzsi



fejedelem volt, jóval idősebb Zoltánál, tehát még jóval 948 előtt kellett meghalnia. A régens elhunytával Zoltának névlegesből tényleges fejedelemmé kellene előlépnie. De nem ez történik. Hogy megértsük az eseményeket, vissza kell térnünk oda, miért akarta Árpád, hogy legkisebb fia, Zolta legyen az utóda. Legidősebb fiának kellett volna követnie őt, vitathatatlan trónörökösének. De mivel Árpád Tarhost, úgy látszik, még életében elvesztette100, annak nézett elébe, hogy most a szokásjognak megfelelően a szeniorátusi elvnek kell érvényesülnie: a család legidősebb elsőszülöttje következik őutána. Bizonyára nem a személy ellen volt elsősorban kifogása, hanem az ellen, hogy az utódlást ezután családjában az egyenes ági öröklés helyett a túlhaladott régi öröklési rendszer szabályozza. A szeniorátusban többnyire idősebb emberek kezébe (tehát aránylag rövid időre) került a hatalom, a családi vagyonnal együtt. Olyanokéba, akik nagy ívű kezdeményezésre koruknál, személyes kilátásaiknál fogva kevéssé alkalmasak, a családi vagyonból pedig igyekeznek lecsípni saját gyermekeiknek; ahelyett hogy gyarapítanák azt, egykettőre felaprózzák. A szeniorátus bevezetése azzal a veszéllyel járt, hogy Árpád háza a versenytárs főemberekkel szembeni fölényét elveszti, a vagyon megcsappanása a kíséret, a magánhadsereg létszámának csökkenésével, a családból való fejedelem hatalma megrendülésével járt volna. Árpád kivételes tekintélyére alapozva tervét, elhatározta, túlteszi magát a szokásjogon, maga jelöli ki utódát. Ősi szokás szerint az elsőszülött után a legifjabb fiúnak voltak még a többi testvérnél kivételesebb jogai, ezért esett a választása Zoltára. S nemcsak kijelölte, hanem Anonymus (így valószínűleg az ősgeszta) szerint családtagjaival és főembereivel meg is választatta őt utódául. Csakhogy az egyenes ági utódlásnál a legkisebb fiú öröklési jogát még sohasem érvényesítették. Árpádnak pedig már nem volt ideje családja leendő szenior ágának oly mértékig való kielégítésére, hogy tekintélyének súlya alatt Zoltára adott voksukat halála után is állják. Megakadályozta ebben váratlan halála. Az utóbbiból támadt bonyolult helyzet egyéb módon is keresztülhúzta számításait. Hívei névleg eleget tettek óhajának. Hogy csak névleg, nem kárhoztatható, az adott helyzetben a régensség bevezetésére kétségtelenül szükség lehetett. Szabolcs saját vagy elsősorban Árpád háza érdekében alkalmazta-e jogát a levirátusra, azt ma már lehetetlen eldönteni, de minden bizonnyal saját érdekeit sem tévesztette szem elől. Szabolcs halálakor Zolta mint névleges fejedelem az ország területén nem rendelkezhetett kellő erővel ahhoz, hogy a tényleges hatalmat magához ragadhassa, s a távoli Erdélyben tartózkodva, nem is értesülhetett idejében a fordulatról. Fivéreinek fiai pedig úgy döntöttek, hogy a jogtalanul félretett szeniorátusi elvet végre alkalmazni fogják, így lett



fejedelem Fajsz, Árpád harmadik fiának elsőszülötte, Zolta unokaöccse.101 Fajszék a további utódlás rendjét is kidolgozták a szeniorátusnak megfelelően. Taksony azonban, Zolta fia, mihelyt eljött az alkalom, visszaállítva az egyenes ági utódlást, Fajsz szeniorátusi rezsimjét törvénytelennek nyilvánította, és táltosai az etelközi vérszerződésnek megfelelően Fajszot „örök halállal” sújtották. Nevét éppúgy nem volt szabad kimondani többé, mint az ugyanígy büntetett Csabáét. Az ilyen tilalomnak a betartását a hiedelmek ereje biztosította, senki sem merte a szellemek bosszújának kitenni magát azzal, hogy nevén nevezi a kiátkozottat. Az ilyen tilalmat legfeljebb megkerülni lehetett, mint Csaba esetében tapasztaltuk. A Taksony előtti valóságos fejedelem országlásának emléke ezért már a pogány kori nemzedékek emlékezetéből teljesen kiveszett. A törvénytelenné nyilvánítás folytán Árpád fiainak a szeniorátusi puccsért felelős Jutas-ága – amelyből Fajsz – és Üllő-ága – amelyből trónörököse, Tas származott – örökre elesett a fejedelmi méltóság öröklésének jogától, utódaikat törölték a dinasztiából.102 Az őskrónikák szerzőinek ezért már arról sem lehetett fogalmuk, hogy Zolta Árpádnak negyedik fia volt. Erről tudományunk is csak külföldi forrásból, Bíborbanszületett Konstantin művéből értesült. A XI. században Árpád legidősebb fiának, Tarhosnak az ágáról még kétségkívül tudtak, de azt sem említhették, mert ennek az ágnak a tagjait Koppánynak az István uralomra jutását megakadályozni akaró kísérlete miatt zárták ki a dinasztiából, ezúttal már a keresztény egyház akaratából. Most az a kérdés, hogy Taksony milyen jogcímen nyilvánította törvénytelennek Fajsz szeniorátusát. A Zoltának Árpád életében való megválasztására és tizenhárom éves korára (felnőtt voltára) való hivatkozás mutatja: arra az álláspontra helyezkedett, hogy apja már megválasztott, elfogadott fejedelem volt, amikor a szeniorátust érvényesítették ellene. Erre mutat az is, hogy Taksony Szabolccsal szemben nem alkalmazott mágikus büntetést. Ő – ha névlegesen is – elismerte fejedelemnek Zoltát, tehát nem érintette az uralom egyenes ági továbböröklését, és legalább Erdély birtokába juttatta a névleges fejedelmet. Azt, hogy élt a levirátus jogával, s így fejedelmi hatalmat gyakorolt, nem lehetett terhére róni, legfeljebb elhallgatni. Ám Szabolcsnak mint törzsi fejedelemnek az emlékét továbbra is fenntartották. De hát ki szegte meg a szokásjogot? Árpád – felelhetjük –, mert új trónutódlási szokást akart bevezetni. Taksony – tehetjük hozzá –, mert Zoltát valóban nem törvényesen tették meg fejedelemnek, tehát őtőle nem indulhatott volna ki egyenes ági öröklés. Valójában Fajszék a szokásjognak megfelelően jártak el, s azt, hogy visszavették Árpád életében kényszer alatt adott hozzájárulásukat Zolta fejedelemmé tételéhez, igazán nem lehet ellenük komolyan felhozni.



Fajszék jog szerint alig követtek el hibát, mégis ők bűnhődtek. Csakhogy egy, az élet által túlhaladott jog nevében léptek fel, s a fejlődés minden jognál erősebb hatalma elsöpörte őket. Most azonban bárki azt mondhatja, hogy Árpád és Zolta utódlási kérdésében többemeletes légvárat építettünk, s mi sem könnyebb, mint kirántani alóla a talajt. Súgják vagy egyenesen kiabálják nyomozótársam mind a két fülébe: elfelejtettük, hogy a honfoglalás korában még nem volt primogenitúra, egyedül az ősi szeniorátusi öröklési rend érvényesült. Bíborbanszületett Konstantin művéből ugyanis a Fajsz idei utódlási névsor birtokunkban van, s abban a szaktudomány a szeniorátus egész pogány korra kiterjedő érvényének bizonyítékát látja. Miszerintünk viszont ez az utódlási rend egyedül Fájsz korszakában állt fenn, azoknál az okoknál fogva, amelyekkel az imént foglalkoztunk. Rendkívül fontos, hogy e vitánk végére járjunk, mert még a keresztény kor elején is erőteljes törekvés nyilvánult meg az ősi utódlási szokásjog fenntartása érdekében. Tisztázása nélkül nem érthetjük meg igazán az Árpád halálától Szent László uralkodása idejéig tartó időszakot végigkísérő trónviszályokat, s a két ősforrásnak az utódlási bonyodalmakra vonatkozó híradásait sem tudnánk szétválasztani. Csakhogy ekkora feladattal nem lehet egykettőre megbirkózni. A magánnyomozás jegyzőkönyvének nem is egy szakaszát kell miatta igénybe vennünk.
BESZÉLŐ NÉVSOROK
A mi véleményünk szerint már a honfoglalást közvetlen megelőzően általában – és Árpád családjában is – sajátos egyenes ági utódlás volt szokásban. A szeniorátus elve szerinti öröklési forma ugyanis visszaszorult, de még nem tűnt el egészen, még be-betüremkedett az új, a „modern” – de éppen ezért nem teljesen kialakult – egyenes ági öröklés résein.103 Bíborbanszületett Konstantin és Anonymus egy egymástól eltérő adata szerencsésen hozzásegít bennünket, hogy elsőnek egy vegyes – részben egyenes ági, részben szeniorátusi – utódlást rekonstruáljunk. Árpád idején Kál a karcha tisztet töltötte be. Konstantin szerint – aki ezt magától a Konstantinápolyba látogató Bulcsútól hallotta – Bulcsú szintén karcha, és Kál karcha fia volt. Anonymus viszont Bogátot tartja Bulcsú apjának. Helynevek alapján Győrffy György kimutatta, hogy Bogát a Kál



nemzetséghez tartozott, szálláshelyei tanúsága szerint magas törzsszövetségi tisztséget viselt, valóban karcha lehetett. Mármost – ezt mi tesszük hozzá –, ha arra gondolunk, hogy Anonymus a pogány kori tisztségekről semmit sem tudhatott, hiszen az ősgeszta a méltóságnévsort is személynévsornak álcázta, akkor nyilvánvaló: az ősforrásból úgy értesülve, Bulcsú Bogát utóda volt, ő csupán származásbeli utódra gondolhatott, s azt hitte, Bogát fiának kellett lennie, holott Bulcsú a karcha méltóságban volt Bogát utóda. Bíborbanszületett Konstantin híradása nyomán tehát azt kellene hinnünk: Kál családjában az egyenes ági utódlás érvényesült, ha meg Anonymus alapján következtetünk: a szeniorátus rendszerére kellene gyanakodnunk. Világosabbá válik a dolog, ha azt is figyelembe vesszük, hogy az apa, Kál Árpád idején, a fiú, Bulcsú pedig Árpád unokájának, Fajsznak az idején felnőtt korú. E közel nemzedéknyi űrt töltötte ki a Kál nemzetségébe tartozó Bogát a karcha méltóságban. De még valami más is feltűnik itt: Bulcsúnak a karcha méltóság értelmét kifejező neve. A törzsszövetség békebírája köttette meg a vérszerződéseket; a felek között létrejött megállapodásokat ugyanis azzal erősítették meg, hogy a szerződéskötők pár csepp vérüket csorgatták egy borral telt edénybe, azt a karcha ünnepélyesen megkeverte, s a felek az alvilágbeli és az égi szellemeket köszöntve, hörpintettek belőle. A karcha szó töve, a türk qar, és a bulcsu szónak a régi magyarban is meglévő bul töve egyaránt e mágikus jelentőségű ital megkeverésére utal104 (láttuk, a bulgar jelentése is: kevert). Kál tehát fiának a karcha méltóság jelképes nevét adta személynévül. Kál előtt a karcha tisztet a más családból való Tétény töltötte be, s a méltóság akkor jutott Kálnak, amikor Tétény a magasabb gyula méltóságot nyerte el. De Téténynek még karcha korában született a fia, s ő is méltóságnevének jelképes formáját adta elsőszülöttjének személynévül, mégpedig úgy, hogy a szó megfordításának mágikus eszközével élt. Így lett Tétény fia Karcha helyett Harka (Horka). De a jelképes méltóságnév személynévül adásával akkor találkozunk, ha 1.újonnan szerzett méltóságról van szó, vagy 2. ha a méltóságnak ugyanannak a családnak másik ágán kell öröklődnie. (Az utóbbira is látunk majd példát.) Az ilyen névadásnak azonban csak egyenes ági öröklés esetén van értelme, mert a szeniorátusban nem bizonyos, sőt nem is valószínű, hogy a tisztséget a méltóság betöltőjének fia örökölné. Következésképpen ez a névadás egyenesen az egyenes ági utódlás kijelölésére szolgál, a jelképes méltóságnévvel a fiát vagy a legközelebbi oldalági rokont téve meg a tisztség leendő viselőjévé. Most már kikövetkeztethetjük, mi történt Kál családjában. Kál halálakor Bulcsu fiatalkorú lévén, még nem foglalhatta el az apja kijelölése alapján a családban egyenes ágon öröklődő tisztséget, azért az, a szeniorátusnak megfelelően, átmenetileg Bogáthoz került, aki Kál unokaöccse lehetett.



Bulcsu csak Bogát halála után vehette át az őt megillető méltóságot, s ezzel az egyenes ági utódlás elvben helyreállt.
Ennek az esetnek tehát az a tanulsága, hogy ha az egyenes ági utód nem volt férfikorban, akkor az utódlás aránylag új rendszerébe benyomult az ősi szeniorátus, ámbár csak átmenetileg. De ez az átmenetiség, minthogy a szeniorátusi tisztség mindig egész életre szólt, nem azt jelentette, hogy az egyenes ági örökös felnőttkoráig van érvényben, hanem a szenior haláláig állt fenn. Ha kiskorú egyenes ági utód sem volt, még inkább fel kellett élednie a szeniorátusnak, s miután utód egyenes ágon csak elsőszülött fiú lehetett, ez az egyenes ági utódlásból származó szabály áthatotta a Fajsz-féle szeniorátusi rendet is, amelyről rövidesen beszélni fogunk. Bogát esete csak kiragadott példa. A Konstantin-Anonymus ellentmondás önmagában nem jogosítana fel minket ilyen következtetésekre, ha az egyenes ági és a szeniorátusi utódlást más módon is nem volna alkalmunk megfigyelni, írott forrásainkban fennmaradt néhány ősi családfa. Ha jobban megvizsgáljuk őket, kiderül, nem teljes családfák ezek, hanem utódlási listák, vagyis csak a méltóság (és vagyon) öröklése szempontjából fontos neveket tartalmazzák. Mindössze két hosszabb meg egy nyúlfarknyi névsorról van szó, mivel azonban mindhárom más műben található, egységes vonásaik általánosíthatók. Ne felejtsük el azonban: az írásbeliség nélküli korban a névsor okmányt pótolt. Az utódlás jogosságának biztosítéka az volt, hogy az érintett család, nemzetség minden tagja ismerte ugyanazt a névsort a nevek azonos sorrendjében, ebből tudta a leendő utódnak a felsorolt nevek viselőihez fűződő rokonsági fokát, és természetesen eleve ismerte az öröklésre vonatkozó szokásokat. Nem családtörténetet adtak szájról szájra, hanem csupán egy névlistát. Mai kifejezéssel: kódjeleket közöltek, amelyek révén az egész történetet dekódolni lehetett, mert a nevek egymásutánjából vagy egymásmellettiségéből és mineműségéből következő viszonyítás az egész történetet kirajzolta.



Most itt a maga szokványos módján közöljük a gyulacsalád történetét azért, hogy utána majd összehasonlíthassuk azzal, ahogyan ezt még jóval a pogány korszak után, Endre király korában is szájról szájra adták. Manapság csak efféleképp mondhatjuk el: Tétény volt a honfoglalás idei karcha, és ezt a méltóságot ő maga nyerte el, hiszen hogy a méltóság családjában egyenes ágon öröklődjék, elsőszülött fiát e tisztség jelképes nevével ruházta fel. De amikor Harka már javában viselte nagy jelentőségű nevét, apja elnyerte a még magasabb gyula tisztet, s ezt Tétény már csak unokája nevével köthette ágának elsőszülötteihez, ezért lett Harka fiának neve Gyula. Ennek a Gyulának azonban szerencsétlenségére csak lányai születtek, s amikor fiúra már nem volt kilátása, elhatározta, hogy a méltóság öröklését és továbbörökítését – a szokott módon, a méltóság jelképes neve által – öccse elsőszülött fiának adja át. Fivérének, Zombornak a fia tehát szintén a Gyula nevet kapta. Ennek a kisebbik Gyulának aztán egyenesen ikerfiai születtek, s hogy mindketten majd egymás után betölthessék öröklött tisztüket, olyan neveket kaptak, hogy a neveik is ikrei legyenek. egymásnak; ezért nevezték el őket Bolyának és Bonyhának. Ma csak ilyen hosszan és a bonyolult összefüggések érzékeltetésével lehet elmondani a tisztség öröklődésének történetét a Téténytől származó gyulacsaládban. Ilyen hosszas és zsúfolt elbeszélésről azonban a pogány korszakban szó sem lehetett, hiszen annak bonyodalmait elfelejteni, összezavarni vagy akár szándékosan eltorzítani is sokkal könnyebb lett volna, mint nemzedékről nemzedékre pontosan megjegyezni, és szájról szájra hiánytalanul továbbadni. Ehelyett szűkszavúan csak ennyit mondtak (és jegyeztek meg): „Tétény fia lett Horka, Horkáé meg Gyula és Zombor. Gyulának volt két lánya, egyiket Karoldnak, másikat Saroltnak hívták. Zombornak pedig a fia a kisebbik Gyula, Bolya és Bonyha apja” – ahogy az ősgeszta nyomán Anonymusnál olvashatjuk. Ezt bárki tévedés nélkül megjegyezhette, és a névsor magában is felidézte a fenti történetet mindenkinek, aki az utódlási szokásokat ismerte. És ki ne ismerte volna az így vagy úgy érintettek közül? A névsor tehát beszélt magáért, és senki sem olvashatott ki belőle mást, mint amit a nevek összefüggése révén tartalmazott. Ez az egyetlen részletesebb, öt nemzedékre kiterjedő pogány kori névsorunk, ami a magyar hagyományban fennmaradt. (Hogy miért éppen ez, azt korábban már részleteztük.) Nem lehet kétséges, a gyula méltóság egyenes ági öröklését tükrözi, hiszen ahol az elsőszülöttön kívül fiatalabb testvért említ, az említés célja kizárólag az, hogy az utódlás továbbvitelét és annak okát magyarázza. Minden más, ebből a szempontból közömbös férfi- és nőtestvérról hallgat. Zombort, Gyula fivérét elsősorban azért nevezi meg, mert az ő fiára, a „kisebbik” Gyulára szállt át a méltóság, Gyula két lányát pedig



azért, mert ebből derül ki, miért kellett Gyulának tisztségét öccsének ágára adnia. S végül a kisebbik Gyulának azért említi két fiát – lehetett talán több és lányok is –, mert ezeket, elsőszülött ikrek lévén, az utódlás szempontjából egyenlő jogok illették meg, amit egymásra rímelő nevükkel jeleztek. Tehát a gyulacsalád esetében is azt látjuk, hogy már a honfoglalás idejétől fogva – s nyilván már régebbi időtől – egy bizonyos méltósággal egy bizonyos család rendelkezett, s azt a családi vagyonnal együtt az elsőszülöttek egyenes ágon örökölték. Magtalanság vagy csakis lánygyermekek esetén a tisztséget és a vagyon feletti rendelkezést a jelképes méltóságnévnek személynévül adásával a család oldalágára lehetett adni, ahol ezután szintén egyenes ágon öröklődött tovább. A Téténytől leszármazott gyulák utódlástörténetét tartalmazó „beszélő névsor” ezt adta elő, és nekünk is ezt mondja el. De szellemi tornára vállalkoztunk, folytassuk tovább a következtetéseket. Horka fia Gyulának élnie kellett még a kisebbik Gyula születésekor, mert csak személyesen ő ruházhatta unokaöccsére a Gyula név adásával a gyula méltóság öröklését. Ez viszont annak valószínűségét veti fel, hogy Gyula előbb halt meg, semmint unokaöccse a méltóság betöltéséhez szükséges férfikort (ez időben a 11-12. életév) elérhette volna, mert csak hajlott korában tehetett le arról a reményről, hogy leányai után végre fiút tud nemzeni. Nem bizonyos azonban, hogy ez esetben is a szeniorátus iktatódott közbe. Itt ugyanis a kijelölésben a névmágia egy neméről volt szó. A méltóság betöltője a családi tisztség jelképes nevének átadásakor mintegy „árnyéklelkének” gyulai „varázserejét” ismerte fel és el kijelölt utódában, ami átsugárzott nyilván az igazi apára is, akitől a gyermek a maga árnyéklelkét közvetlenül örökölte. Ez esetben a kijelölt utód apja – tehát kivételesen másodszülött töltötte be a tisztséget. Horka fia Gyula után ily módon lehetett Zombor is gyulává, mint ez az ő szálláshelyén talált leletek alapján igen valószínű. Szigorú feltételek között tehát mégis volt olyan kivételes eset, amikor nem elsőszülött is méltósághoz juthatott. Eszerint a gyulacsaládban a méltóság és a vagyon egyenes ági öröklése így alakult (a méltóság betöltői aláhúzással jelölve):



István király a kisebbik Gyulát megfosztotta hatalmától, s így Bolya és Bonyha (a Taksony ideje óta megváltozott funkciójú) gyula tisztet már nem örökölte. A másik részletesebb pogány kori családi névsorunkat, mint említettük. Bíborbanszületett Konstantin művéből ismerjük. Ez is utódlási névsor, mégpedig az Árpádoké, de Fajsz idejéből. Annak dokumentuma, hogy a család vezető tagjai a szeniorátusi rendszer szerint határozták meg, és tervezték a jövőre is a fejedelmi méltóság öröklését. A szeniorátus elve az, hogy a nemzetség vagy a család legidősebb férfitagja az örökös. De itt e rendszernek egy nem tipikus, kései változatáról van szó, olyanról, amely, mint említettük, átvette, méghozzá éppen az egyenes ági utódlás gyakorlatából az elsőszülöttek kiváltságát. Amit abból láthatunk, hogy Árpád mindegyik fiának csak egyetlen fiát tünteti fel. (S majd látjuk mindjárt az egyetlen kivételből is, amely ezúttal valóban erősíti a szabályt.) Jogforrásul ugyan Árpádnak mind a négy fiát felsorolja, de közülük is egyedül Árpád elsőszülöttének egyedül lett volna jogcíme az uralomra, utána pedig Árpád fiatalabb fiainak elsőszülötteinek juthatott az. Az utód tehát – így tervezték – az ágak elsőszülöttei közül mindig a legidősebb lesz, amennyiben pedig több ágon akadna egyidős, közülük Árpád idősebb fiának az ágából való az örökös. Ennek a rendszernek az alapelve szerint Zolta – mint Árpád negyedik fia egyáltalán nem lehetett volna fejedelem, Fajsz, aki Árpádnak csupán unokája volt, de elsőszülött, félretolhatta őt. Hiszen éppen ezért találták ki a szeniorátusi rendre való visszatérést. De lássuk magát a névsort. „Első fejük (tudniillik a magyaroknak) az Árpád nemzetségéből sorban következő fejedelem – jegyeztette fel Konstantin császár Bulcsú és Tormás



közlése alapján. – Tudni való, hogy Árpád, Turkia (értsd: Magyarország) nagy fejedelme négy fiat nemzett: elsőnek Tarhost, másodiknak Üllőt, harmadiknak Jutast, negyediknek Zoltát. Tudni való, hogy Árpád első fia, Tarhos nemzette fiát, Tevelt, a második fiú, Üllő nemzette fiát, Ezeleget, a harmadik fiú, Jutas nemzette fiát, Fajszot, a mostani fejedelmet, a negyedik fiú, Zolta nemzette fiát, Taksonyt. Tudni való, hogy Árpád fiai mind meghaltak, de unokái, Fajsz, Tas és Taksony életben vannak.” Ez is beszélő névsor, csak egy kicsit magyarázott, mert a görögök számára a rangsornak a nevek puszta sorrendjében való kifejezése nem volt magától értetődő. De valamire, ami szintén a beszélő névsor tömörségével áll itt, mégsem figyeltek fel, s ezért ezt nem magyarázták. Az Üllő ágán szereplő Ezeleg az unokák felsorolásakor eltűnik, helyette egy másik név jelenik meg, Tasé. Ezeleg – akinek a többi említettel ellentétben helynévi nyoma sem maradt – olyan elsőszülött, aki nem érte meg a férfikort, így nem tett szert szálláshelyre, nem nősült meg, nem volt módja fiat nemzeni. Neve a névsorban azt jelzi, születésével biztosította az ág jogát az örökléshez, de mivel maga nem alapíthatott családot, hogy utóda lehessen, ágának utódlási joga kivételesen fiatalabb testvérére – egy nem elsőszülöttre –, Tasra szállt át. Az Árpádok csak Fajsz idején érvényesült szeniorátusi rendje (a 948-ban élők neve aláhúzva):
Zolta fia, Taksony a Fajsz rezsim szeniorátusi rendje is várományos, de csupán az idősebb és ágra előrébb álló Tas után. Csakhogy Tasból nem lett fejedelem. Ezt még magyarázhatná az, hogy – mondjuk – idő előtt meghalt, de ha Taksony szeniorként kerül uralomra, nem követhette volna őt fia, Géza, mivel Tevel fia, Tormás 948-ban már tagja a konstantinápolyi követségnek, s így ő, de már a fia Tas-Zerind is idősebb Gézánál. Hogy nem a szeniorátus, hanem az egyenes ági utódlás volt általános, az tehát nemcsak a gyulacsalád



egyenes ági utódlási névsora, a végeredményben ugyanerre mutató KálBogát-Bulcsu utódlás, hanem az Álmos-Árpád, majd Taksony-Géza-István utódlás is bizonyítja. De ugyanezt igazolja a vezérek személynévsora, amely az elsőszülött fiakat tünteti fel törzsi fejedelmek utódainként, valamint az ősgesztából származó birtokadatok is, amelyeknél kivétel nélkül az elsősyülött fiú a birtok (vagyis a családi méltóság) örököse. S erre mutat az a családi névsor is, amelyet viszont a krónikában találunk. Ez egészen rövid. Így hangzik: „Kend fia Kusid és Kaplony.” Az ősi neveket mindenütt a mai kiejtés szerint közöljük, ezúttal szükséges, hogy eredeti kiejtést is érzékeltessünk. A krónika szerint ugyanis a második fiú neve Cupián (Koppány), míg Kézai szerint: Cupián (Kupján). Anonymusnál viszont Kend fiát Kurszánnak hívják. A krónikának ez a nyúlfarknyi névsora rendkívűl becses, mert igazolja, hogy az utódlásra vonatkozóan megállapított törvényszerűségeink valóban helyesek, és hogy különböző írott forrásaink ugyanazoknak a törvényszerűségeknek a meglétét tanúsítják.
AZ UTÓDLÁSI SZOKÁSJOG
Mik tehát azok az öröklési szokásokra vonatkozó törvényszerűségek, amelyek Konstantinnál, Anonymusnál és a krónikában elvileg egyaránt azonosak? 1. Meglévő családi névsoraink utódlási listák. 2. A honfoglalás korában csak kivételesen kerülhetett sor az utódlásban nem elsőszülöttre. A kivétel célja az volt, hogy – szeniorátus esetén – egy ág el ne veszítse utódlási jogát, vagy hogy – egyenes ági öröklésnél – a méltóságszerző közvetlen leszármazói ne veszítsék el a méltóságot. 3. Az elsőszülött ikreket egyformán megillette az utódlás (s a méltóságot nyilván a születés sorrendjében örökölték). 4. A hatalommal rendelkező családoknál elsősorban az egyenes ági leszármazás érvényesült. 5. Szeniorátusra átmenetileg sűrűbben, intézményes szeniorátusra már csak egészen kivételesen kerülhetett sor. S most nézzük kis névsorunkat. Kusid a Kurszán név kicsinyítőképzős változata: „Kurszánka”. A krónika és Kézai névsora abban a formában közli a nevet, ahogyan az erdélyi Fehérló-mondában szerepel. A szellemekkel való szövetségkötés Etelközben még a kende funkciója volt, az új hazában ez Árpád fejedelem előjoga lett, s a szövetségkötő szertartásban Kurszán kende immár másodrendű szakrális funkciót tölt be (ő a mágikus követ): szerepének



ezt az alászállását fejezi ki a kicsinyítés. Az ősgeszta őt a törzsi fejedelmek személynévsorában eredeti Kurszán nevén, a méltóságnévsorban pedig a kende fiaként – méltósága csökkent jelentőségének jelzésére ismét kicsinyítóképzős nevén szerepelteti. A Kurszán r betűje köztes hangzó lehetett, mert görög forrásban „Kuszán”, nyugati forrásokban „Kusal” alakban találjuk. Alighanem ezzel a kiejtési bizonytalansággal kapcsolatos ikertestvére nevének a Kuszánhoz alkalmazkodó Kupán és a Kurszánhoz alkalmazkodó Kupján formája. A hiteles, amint azt kutatóink kimutatták, az utóbbi. Kend kende fiai tehát összecsengő ikerneveket viseltek. Kurszán és Kupján, így hívták őket. Rövid névsorunk szemmel láthatóan: 1. egyenes ági utódlási lista; 2. az ikernevekból következően: elsőszülötti névsor és 3. olyan utódlási rendszerből való, amely meghatározott kivételes esetben fiatalabb fivér öröklését sem zárja ki (hiszen elvileg az ikrek másodszülötte is fiatalabb testvér). E levont következtetéseinknek még további ellenőrzésére van lehetőség, ha minden fiatalabb testvért számba veszünk, aki krónikai műveink pogány korra vonatkozó híradásaiban fellelhető, és megvizsgáljuk, megfelel-e a megállapított szokásjognak. A Kurszán-Kupján testvérpárral egy időben élhetett az Anonymusnál, a krónikában és Kézainál egyaránt megtalálható kabar Ed és Edömén, az Abák ősei. Nem az egyiktől vagy a másiktól származtatták az Abákat, hanem mindkettőjüktől, ami jelzi, hogy egyenjogú elsőszülött ikertestvérek voltak. A mintegy két nemzedékkel későbbi Kalán és Kaján testvérpárról a krónika beszél. A nevüket viselő helynevek alapján kikövetkeztetett szálláshelyeik elhelyezkedése is egyenrangú testvérekére mutat. Náluk egy vagy két nemzedékkel későbbi ikerpár a már sokszor említett – Anonymusnál és a krónikában is szereplő – Bolya és Bonyha, a kisebbik Gyula fiai, akik már keresztény koriak, de az ősi utódlási szokásokat még követő időből. Ikertestvér voltukat jelzi, hogy a régi időkre nézve csak a vagyont, rangot birtokoló elsőszülötteket említő arisztokratikus ősgeszta a „régiek” mozgalma összeesküvésének mártír vezéreiként mindkettőjük nevét megörökíti. Ha azonban összecsengő nevekkel az elsőszülött ikreket jelölték, akkor annak is szabálynak kellett lennie az előkelő nemzetségek körében, hogy mások, tehát nem ikertestvérek vagy apa és fia rímelő neveket105 nem viselhetnek. Sóő nyilván arra is vigyáztak, hogy idegen előkelő családbeliek tagjainak nevére rímelő nevet saját családjukban se adjanak, legalább egy-két nemzedéken át. Az Anonymusnál említett Ősbő és Őse vezértársaknak eszerint egyben ikertestvéreknek kellett lenniük. Ezt szálláshelyeik (Veszprém, Ősbő vára közelében egy Ősi helynév) valószínűsítik. Egyébként birtok szerzője vagy öröklődő vezéri tisztet betöltő is csak elsőszülött vagy elsőszülöttnek minősülő ikertestvér lehetett.



Bár Őse fia Örkény és Tanuzaba fia Örkénd szintén összecsengő nevűek, ezúttal nem a szabály alóli kivételnek vagyunk tanúi, mivel Örkény közvetlenül a honfoglalás után, Örkénd sokkal később, István idejében élt. Ugyanez áll fenn Ond fia Ete és Hetény fia Etej névhasónlóságánál: Ete a honfoglalás idején, Etej Géza korában született. Rímelő nevű apákkal és fiakkal pedig egyes-egyedül az innen-onnan összehordott nevekből álló, Kézai követőjétől származó, fiktív Álmos-Noé genealógiában találkozunk. Egyenes ági utódlásról vall a „kun vezérek” névsora is. Anonymus így sorolja fel őket: „Ed; Edömén; Et; Bors apja Böngér; Örsur apja Ócsád; Vajta, akitől a Baracska-nemzetség származik; Alaptolma apja Ketel.” Említettük, hogy itt az eredeti nomád rangsort tükröző névsorről van szó, amelyben a középen álló Böngér a legmagasabb rangú. Ezt – miután Böngér, úgy látszik, még Etelközben meghalt – fiának, Borsnak kiemelkedő szerepe révén mutattuk ki. Tehát a kun hét vezér névsora:
Itt Et neve bizonyára feltűnik, hiszen ez a honfoglalás küszöbén még Etelközben létrejött névsor több olyan személy nevét tartalmazza, akik az új hazában is szerepet játszottak, ezt az Etet tehát nem sok idő választhatta el Ond fia Etétől. Csendes nyomozótársam most azt kérdezi: vannak-e mégis a leszűrt utódlási szabályoktól eltérő, azoknak ellentmondó adatok? Kettő is van – felelhetem. Mindkettő Anonymusnál. A kun vezérnévsornak e harmadik neve az egyik, amit még megvizsgálunk. Előbb beszéljünk a másikról, amivel rövidebben végezhetünk. Anonymus szól a Szovárd és Kadocsa testvérpárról, mindketten vezérek, s nem ikertestvérek, hiszen nem viselnek rímelő nevet. Anonymus Szovárdjával azonban már foglalkoztunk. A Névtelen Jegyző a Csabamagyarokról szóló elbeszélés Szovárdját honfoglaló vezérnek véli, holott ez fiktív, a szavárd származású törzs nevéből származó helyettesítő név, a kiátkozott Csaba nevének kendőzésére. Nem létező személynek természetesen nem lehet valóságos fivére sem. A Léltől, Árpád dédunokájától eredő Szovárdnemzetség két tagja – talán apa és fia – keveredett bele a Csabamagyarok történetébe. A félreértés oka most nem fontos, korábbi



magánnyomozásunkban azt is feltártuk.106 A hun történet egyébként Szoárdot és Kadocsát külön szerepelteti, ott szó sincs arról, hogy testvérek volnának. S most visszatérhetünk Etre. Anonymus Et kun vezérről később is beszél. A szintén kun Vajtával együtt megteszi egy követség tagjának, majd ugyancsak Vajtával Baranyavár ellen küldi, most már mint Őd (Eudu) apját. Végül pedig ez az Öd már mint „Öd, Ete fia”, Árpádtól Szekcsőt kapja birtokul, ahol várat épít. Tehát Őd Anonymusnál egyszer Et kun vezérnek, egyszer meg Ond törzsfő Ete fiának a fia, továbbá önálló vezér, aki birtokot kap, és várat épít. Természetesen ez az ellentmondás a tudománynak is feltűnt. Győrffy György például így ír róla: „Az a különös helyzet áll elő, hogy a Bár-Kalánok őse, Ete szerepel mint magyar vezér, és ilyen minőségben kapja a csongrádi uradalmat (a nemzetség ősi birtokát), és szerepel egy kun vezér helyén, és ebben a minőségben kapja a Szekcső körüli uradalmat (a nemzetség későbbi birtokát.).”107 Magyarázatul: a Bár (vagy Bor)-Kalán Ond leszármazottainak nemzetsége. Győrffy azt a következtetést vonja le mindebből, hogy Őd és Et nem a hagyományból való. Szerintünk azonban ilyen ellentmondás csak az adatok téves kezeléséből állhatott elő, mert Anonymus aligha találta ki Etet és Ődöt csupán azért, hogy ami bonyodalom előzőleg nem volt, az mindenáron létrejöjjön. Úgy véljük, a hét kun vezér névsora eredetileg így kezdődhetett – anonymusi írásmóddal: „Edu, Edumen, Eudu..." De Anonymus az ősgeszta birtokfelsorolásában azt olvasva: Öd (Eudu) jutott Szekcső birtokába, amelyről az ő korában már úgy tudták, hogy a Bár-Kalán-nem honfoglalás óta való birtoka, azt hitte, a Szekcsőn várat építő Ödnek is Ond leszármazottjának kell lennie. Ond fia, vagyis Ete szerepelt az ősgesztában, Ete fia viszont már nem, Ődöt tehát Anonymus teljes meggyőződéssel Ete fiának tette meg. Hanem aztán rádöbbent, hogy így Ond vezér unokájából önmagánál két nemzedékkel korábbi kun vezér lett, ami lehetetlen. Fix pontnak azonban Öd birtokának helye miatt továbbra is az Ondtól való leszármazást hitte, tehát arra gondolt, hogy a kun vezért lehetne egyeztetni az egy nemzedékkel közelebbi Etével. De hát Ond fia lett volna kun vezér? Ebben is bizonytalanná vált, s végül a már Etévé alakított kun vezért egy betű elhagyásával elválasztotta Ond fia Etétől, így lett a kun vezér Öd apjaként előbb Et, azután a Szekcsőt elnyerő Öd apjaként Ete. Vagyis a birtoküggyel kapcsolatos téves feltételezésének következményeiből Anonymus nem tudott kilábalni, s maradt a képtelen, felemás megoldás. Mi azonban úgy látjuk, hogy a valóságos fix pont Öd személye. Aki sem Etnek, sem Etének nem volt fia, s akinek birtoka csak később jutott, esetleg házasságkötés révén Ond leszármazottaihoz. Minthogy pedig annyi Anonymusnál is világosan kitűnik, hogy Szekcső az Öd nevű vezérnek lett



elsőfoglalású földje, kit ő az ősgesztából kunnak ismert meg (ezért is szerepelteti mindig a kétségtelenül kun Vajtával együtt), aligha vállalunk túl nagy kockázatot, ha arra az álláspontra helyezkedünk: az ősgeszta kun vezéri névsorának harmadik helyén nem a fiktív Et név, hanem Öd neve állott. Az örökösödési szokások törvényszerűségeitől eltérni látszó mindkét adatról kiderül, hogy Anonymus tévedése. Ennek pedig jóval nagyobb a jelentősége annál, mint hogy csupán megerősíti az utódlási szokásjogról alkotott elképzeléseinket. Azt igazolja, hogy írott forrásaink közös törvényszerűségek meglétéről tanúskodnak, még a kivételes szeniorátusi névsor bizonyos alapelveiben is, s ezzel a maguk és egymás autentikus voltát igazolják. Meg az e téren ugyan két félreértést elkövető Anonymusét, akitől egyébként a legtöbb utódlási adat származik, köztük a krónikában, Kézainál szintén megtalálhatók. Ez pedig újból aláhúzza, hogy késői gesztaírónk elsősorban hiteles ősforrására, a XI. századi ősgesztára alapozta híradásait.
HETEDIK FEJEZET



A fő szálak (A viszálykodók pártjai)
A NEMZETSÉGBELI NÉV, AVAGY AZ UTÓDLÁSI SZOKÁSOK SZÍVÓSSÁGA
A pogány kori szokások természetesen nem egy csapásra adják át a helyüket, s a legszívósabbak a vagyonnal és hatalommal kapcsolatosak. Nehézség támad emiatt a keresztény nevekkel. Tapasztalhattuk, hogy az ősi nevek hogyan igazítottak el a szálláshelyek tulajdona tekintetében, mi volt a jelentősége a méltóságnév személynévkénti viselésének, avagy az összecsengő ikerneveknek. A keresztény névadás merőben más természetű. Az első hitvalló szentről ugyanúgy az István nevet kapta a keresztségben Horka fia Gyula, mint Taksony fia Géza, a fejedelem és annak fia, későbbi első királyunk. Az ősi típusú névadás meg a keresztény névadás funkciójának eltérő volta az oka annak a különös jelenségnek, hogy az előkelő családok keresztény tagjai hosszabb korszakon át két nevet viselnek: a kereszteléskor kapott mellett egy pogány kori típusú, többnyire türk eredetű, hagyományosat. Az utóbbit mi „nemzetségbeli névnek” nevezzük azért, mert az utódlási névsorokban és a szálláshelyek elnevezésében elsősorban ezt használják, tehát a hagyományos név a nemzetségben betöltött szerepük jelölése szempontjából nélkülözhetetlen. A pogánynak kikiáltott kisebbik Gyula keresztény neve természetesen nem maradt ránk, de a beszélő névsor számára úgysem fejezhette volna ki azt, hogy nagybátyja, szintén Gyula, reá ruházta a családi méltóságot. (Fennmaradt viszont az a neve is, ahogyan a szlávok hívták, a Prokuj, amely „nagybátyutód” értelmével „fordította le” nemzetségbeli nevének jelentőségét. Unokahúgának, Saroltnak szláv neve – Beleknegini – szintén a nemzetségbeli név fordítása – „fehér hölgy(menyét)”, illetve „fehér úrnő”, Béla király szláv Benin neve értelmileg ugyancsak „fehért” jelentő nemzetségbeli nevére vezethető vissza.) Bolya és Bonyha keresztény neve sem maradt ránk, ugyanazon okból, mint apjuké, de nem domboríthatta ki elsőszülötti iker mivoltukat. István királyt nemzetségbeli nevén Vajknak hívták, Béla királyt keresztény nevén Albertnek, fiát, I. Gézát pedig Magnusnak. Mindebből kitetszik, hogy a gyermekek születése után a keresztelőn kívül, amit a templomban tartottak, a hagyományoknak megfelelően az újszülöttet az



ősöknek bemutató szertartást is végeztek az apja díszjurtájában vagy fa-, kőházában, avagy már palotájában. Menyegző viszont az István utáni évszázadban még többnyire csak egy volt szokásban, mégpedig az ősi, a hagyományos; Kálmán korában külön el kellett rendelni a pap előtti házasságkötést. A fiatal párnak a leszármazási, vagyon- és rangkérdések tekintetében jellegtelen keresztény nevükön való összeadása nem tájékoztatta volna a két széles nemzetség és az ország minden részéből összesereglett násznép tagjait a legfontosabbnak tekintett családi viszonylatokról. Azaz: az írásbeliség nélküli korban a keresztény esküvő nem tudott a kollektív tanúskodás biztonságára építve úgy okmányt pótolni, mint a leendő házasfeleknek nemzetségbeli nevükön való egybekelése. A két név használata is jelzi: a feudális új rend még a legmagasabb körökben sem változtathatott egyhamar az utódlási szokásokon, törvényeken.
EGY NAGY PÁLYA LEGELSŐ ÉS LEGUTOLSÓ GONDJA
Az egyenes ági utódlás elve szerint Taksonyt minden zökkenő nélkül követte a fejedelemségben Géza, őutána pedig elsőszülött fia, István tarthatott igényt az uralomra. Istvánnak ezt a jogát senki sem vonhatta kétségbe, nem is vonta. Éppen emiatt próbálta őt Koppány a hatalomtól a levirátus jogának alkalmazásával elütni. Ha valóban szeniorátusi utódlás lett volna érvényben, Koppány egyszerűen azzal lép fel, hogy a szokásjog értelmében neki jár az uralom. Árpád házának Géza halálával Koppány lehetett a szeniora. Ezt is a levirátusra irányuló kísérlete mutatja. Koppány ugyanis nem fivére Géza fejedelemnek, hogy az elhalt férj legközelebbi férfi rokona jogcímén követelhette volna magának az özveggyé lett Sarolt kezét. Ő Árpád elsőszülöttének, Tarhosnak a leszármazottja, valószínűleg ükunokája, míg István Árpád negyedik fiának, Zoltának a dédunokája. Koppány idősebb Istvánnál, a krónikából tudjuk, már Géza fejedelem idején vezérséget viselt. Mint a nemzetség szeniora, a trónt nem követelheti, de a levirátus érvényesítésével „gyámfiává” tehetné Istvánt, megkaparinthatná hatalmát. Zoltával szemben Szabolcs is – ő mint Álmos nemzetségének szeniora ugyanígy alkalmazta a levirátust, s egy olyan arisztokráciában, ahol csak az elsószülöttek részesülhetnek a hatalomból és vagyonból, az öcs – tehát nem elsőszülött – eleve nem köthet levirátusi házasságot. Az ellenősgeszta azt állította, Koppány meg akarta ölni Istvánt, hogy annak



fejedelemségét – úgymond: „vezéri részét” – megszerezze. Ezzel ugyan a tényleges körülményeket meglehetősen leegyszerűsítette, viszont az ellentéteknek azt a valódi okát, hogy „a pogány nép óvakodott nyakát a keresztény hit igájába hajtani” – amit ma a legendában olvashatunk –, bizonyára elárulta, vagyis a maga kifejezésmódján rámutatott: Koppány az új rend ellenfeleinek volt a vezére. A Koppánnyal titokban rokonszenvező ősgeszta („sok nemes magyar jutott csúf szolgaságra, akik Koppány vezérhez húztak” – jegyzi fel) nem térhetett ki azelől, hogy István ellenfelét elítélje, de a rejtett beszédben igen járatos írója mégis tudtul adja a valóságot. A keresztényi vádat így fogalmazza meg: „vérfertőző házasságra kívánta István anyját”. Az egyház üldözte, a keresztény erkölcsökkel összeegyeztethetetlennek tartotta a kisebb birtokos családoknál különösen elterjedt sógorházasságot, amelyben az elhunyt közeli férfi rokona lépett frigyre az özveggyel, nehogy a más nemzetséghez tartozó asszony a vagyon ráeső részét övéihez vigye, s ezt a pogány szokást „vérfertőző házasság”-ként bélyegezte meg. Az ősgeszta kifejezése így hát kielégítően súlyos elmarasztalásnak látszott, holott a régi szokások ismerői azt olvasták ki belőle, amit az egyház a legkevésbé sem kívánt dobra verni, hogy Koppány csupán a levirátus ősi szokását akarva alkalmazni, az ő szemükben nem követett el főbenjáró bűnt. Még az is kiderült ebből a közlésből, hogy a lázadó Koppánynak Árpád nemzetségéhez kellett tartoznia.108 István pályájának legelső gondja tehát a levirátus ősi szokásának jogcíme volt, amivel névlegessé akarták tenni jogos utódlását. Fegyverrel kellett megmutatnia, hogy ez a hagyomány nem érvényes többé. Legyőzte Koppányt. Ezzel nemcsak elfoglalhatta apja trónját, de hatalma Gézáénál is szilárdabb lett. Nem sejthette azonban, hogy pályájának utolsó éveit is az ősi utódlási szokások fogják megkeseríteni. Több fia született, szerencsétlenségére azonban csak Imre herceg cseperedett fel. Az egészen kis korukban meghaltak egyikének neve fennmaradt, s nem ok nélkül. Ottónak keresztelték, és ő volt a király elsőszülött fia. Ottó csecsemőhalálával a sima utódlás reménye esett kútba. Imre hercegnek a trónhoz való joga régebbi keresztény országokban nyilvánvaló lett volna, István is így fogta fel, de tudatában volt annak, hogy nálunk a kereszténység elterjedése és a keresztény királyság létrejötte ellenére sem lesz magától értetődő. Számolnia kellett az ősi szokásjoghoz való kemény ragaszkodással. Ezért került szembe oly tragikusan a család ekkori szeniorával, Vazullal, hiszen a kis Ottó halála folytán a szokásjognak megfelelően most csakugyan a szeniorátusnak kellett volna érvényesülnie. István a pogány utódlási hagyománytól is viszolygott, s Imre a fia és a római rítusú kereszténységben való neveltje volt. Vazul meg – István



nagybátyjának, Mihálynak elsőszülöttje – az Árpádház görög rítusú ágához tartozott. Márpedig a magyar királyság a római pápa szentesítésével jött létre, és István – tudjuk – a görög rítusú urakat az országvezetésben nem tűrte meg. A feudális rend ellenfelei e vele egy hiten lenni nem akarókat szembenállóknak s így potenciális vezéreiknek tekintették. A régi vezető réteg hatalomból kiszorított, mégis igen befolyásos tagjai valóban számíthattak Vazulra, s Vazul is rájuk mint híveire. Bármint vélekedett István király, még az új vezető réteg tekintélyes része is unokatestvérét tartotta a trón öröklésére jogosultnak. Hogy pedig a lecke annál nehezebb legyen, Vazulnak volt örököse, elsőszülött fiának, Leventének a személyében, aki István halála után apja elhunyta esetén is a nemzetség új szeniora lenne. Ahogy Koppány szem előtt tartotta, hogy Zoltát, Árpád fiát levirátussal fosztották meg a hatalom gyakorlásától, István is jól tudta: akár a kivételes tekintélyű Árpád fejedelem, ő sem érne sokat fiának utódául való puszta kijelölésével. Ezért kellett erőszakhoz folyamodnia. Először szabadságától fosztották meg Vazult. Minthogy a krónika szerint Nyitrán, tehát saját hercegi birtokán tartották, afféle házi őrizetre gondolhatunk. Vajon milyen jogcímen történt? A krónikában az áll: „ifjúi kicsapongása és oktalansága miatt, hogy megjavuljon”. Kutatóink ezt úgy magyarázzák, hogy a krónikás a történtekért egyaránt mentegetni igyekszik vele Istvánt és Vazult. Hiszen István a keresztény uralkodó példaképe, Vazul pedig a dinasztia hatalomra került új ágának törzsöké, I. Endre és I. Béla apja. E megokolás révén István nem tűnik sem igazságtalannak, sem kegyetlennek, és Vazullal kapcsolatban sem gondolhatunk valamilyen nagy horderejű, megbocsáthatatlan vétekre; mindössze arról van szó, hogy a szigorúan keresztényi király meg akarja rendszabályozni könnyű életfelfogású rokonát, tanuljon belőle. Endre, Béla és Salamon korában kétségtelenül társadalmi konszenzus volt arra nézve, hogy sem Istvánt nem szabad elmarasztalni Vazul tragédiájáért, sem Vazult valamely komolyabb jogcímen elítélni, s az is igaz, hogy a krónikások dolgát ez nemigen könnyítette meg. De hát ifjúkori botlásért büntetni valakit, aki három fiú atyja? Pusztán mentségnek ez annyira képtelen, ügyetlen és ellentmondó, hogy kitalálni éppen száz jobbat is lehetett volna. Vagyis ilyet a krónikás az igazság bizonyos eleme nélkül aligha írhatott, s hozzá feltehetően akkor, amikor még számos öreg ember élt, aki a történtek idején már nyílt szemmel – s még inkább „nyílt füllel” – járt a világban. Aligha hihetjük, hogy ez teljesen kitalált állítás volna. Ifjúi kicsapongásnak a léha, dorbézoló életmódot nevezik, amelyben többnyire valami nem helyénvaló nőszemély is szerepet játszik. Itt pedig, mivel a trón forog a kockán, sajátosan értelmezett „kicsapongásról” lehet szó. Az „oktalanság” megemlítésére is figyelnünk kell. Végül pedig arra, hogy



Vazulnak három fia lévén, az „ifjúi” jelző nem elfogatásának idejére vonatkozik, hanem múltbeli tettére utalhat, amely súlyos következményei miatt e pillanatban okoz gondot. Most gondoljunk arra, amit már említettünk, hogy a krónika egy másik helye „hamisság ez, és gonosz mese” felkiáltással utasítja el azt a kétségtelenül István kori vádat, miszerint Vazul fiai egy Tátony-nemzetségbeli lánytól „nem igaz házasságból” születtek, s ezért nemességük anyjuk Tátonynemzetségétól ered (vagyis nem Árpád házától). Ez tehát az a jogcím, amely Levente leendő trónigényét volt hivatva eleve kizárni. De ha a Vazul elleni vád egyik része így szólt, a másik részének annak kellett lennie: bűnös, mert ifjan nem a (római rítusú) hit törvényei szerint házasodott össze egy rangban sem a királyi családhoz méltó származású nővel, és oktalanul ragaszkodik téves hitéhez, nem veti el a méltatlan nőt, sem a tőle való fiait, miáltal a dinasztia élen álló tagjaként az országgal szembeni kötelességét szegi meg! A bebörtönzés célja valóban az lehetett, hogy Vazul észre térjen, szakítson „oktalanságával”, vagyis tegye meg a szükséges lépéseket, kössön – esetleg külföldi királylánnyal, vele távozva – „igaz” és méltó házasságot, vagy maga és a fiai nevében mondjon le trónigényéről. Mindez tehát ürügy is volt az elzárásra, meg taktika is a jövő érdekében. Ez időben már Imre herceg a királyi sereg vezére. Trónra helyezéséhez a megfelelő erő akkor is rendelkezésre áll majd, ha Vazul sem az egyik, sem a másik megoldásra nem hajlandó. Adott pillanatban a fogságban lévő vetélytárs vagy belenyugszik a kész helyzetbe, vagy kényszerítik rá, hogy elfogadja. Ezért gondolhat István király arra, hogy utolsó éveit kolostorban töltse. Ami válaszol rá, mikor foghatták el Vazult. Akkor, amikor Istvánban megfogamzott a hatalomtól való visszavonulás gondolata. De ez nem sokkal előzhette meg Imre herceg halálos végű vadkanvadászatát, ami után a probléma sokkal bonyolultabbá válik. Imre halálával a keresztény országokban is Vazul lenne a számba jöhető trónörökös. De tőle, akit ártatlanul tart fogságban, s akinek fiait nem ismerte el Árpád-háziaknak, István már semmiképpen sem várhatja, hogy majdan az ő nyomdokában járjon, így más választása nem is lehet, mint unokaöccse, a leány ágon Árpádházi Orseolo Péter. Meg is teszi a királyi sereg vezérévé, de bizonyára sejti, amíg Vazul él, ezt az idegen embert aligha tudja elfogadtatni a főemberekkel. Hogy mire szánta volna el magát, ha a dolog csak ennyiben marad, nem tudhatjuk. Mert nem maradt ennyiben. Közbejött az a merénylet, amelyről István kisebbik legendájában olvashatunk, s aminek megtörténtét az Altaichi Évkönyvek feljegyzése is alátámasztja. Itt azonban a krónika Istvánról szóló részével kapcsolatban fontos dologra



kell felhívnunk a figyelmet. István, Gellért és Imre legendáinak ősszövegei szentté avattatásuk kapcsán még Kálmán uralkodása előtt létrejöttek, s az egyesített krónika írója igyekezett rájuk irányítani a figyelmet. Sőt számos részlet előadását át is hárította a legendákra, minthogy azok magyar történeti anyagának nagy részét szintén az őskrónikák szolgáltatták. „Mi csak azt akarjuk inkább megírni, amit más írók elmellőztek” – céloz erre a Kálmán kori krónikás, a más írókon a legendák szerzőit értve. Ezek az ősgesztából leginkább adatszerűségeket használtak fel (de például Ajtony történetének egy részletét is), a rokon szellemiségű ellenősgesztából ellenben az eleve legendaszerű részleteket (mint Gellért több jóslata, mártíriumának leírása vagy például Géza látomása, amelyre a krónika csupán utal) meg olyan alkalmas mozzanatokat, amelyeket maguk formálhattak legendává. A nagyvonalú áttestálással az egyesített krónika szerzője elkerülte, hogy e kivételes tekintélyű művekkel ellentétbe kerüljön ott, ahol a legendák erősen átalakítva vették át az ősforrások bizonyos epizódjait. Ennek esett áldozatul a krónikában például Csanádnak az ősgesztából való története, s eleve ez történt volna, még ha egyéb ok nincs is rá, az ellenősgesztának az István elleni merényletről szóló részletével, mert annak legfeljebb, ha a kezdő sorai egyezhettek az egyházi mű írójának tollán legendává kerekedett elbeszéléssel. De ezúttal volt egyéb nyomós ok is. A trónörökösét elvesztett öreg és beteg királyt – adta elő az ellenősgeszta „udvarának négy legfőbb nemese” meg akarta ölni, „mert szívük mélyén még mindig hitetlenségben tévelyegtek”. Tettük igazi indítékáról nyilván már az ellenősgesztában is csak ez a néhány szó árulkodott. Az, hogy 1. a király legfőbb nemesei voltak; 2. az öreg és beteg királyt akarták megölni, 3. azért, mert szívük mélyén még mellőzhetetlennek vélt hagyományként éltek némely pogányságból hozott hiedelmek. Vagyis – mint már régebben utaltunk rá – az uralkodó meggyengült varázserejét átmenteni hivatott hajdani szokást akarták gyakorolni. A főembereket az sürgette, hogy a király ne jelölhessen ki Vazul helyett mást utódául, mert az ősi hagyománynak ez a megcsúfolása szerencsétlenséget hozna az országra. Az Altaichi Évkönyvek beszámolója szerint összeesküvés tört ki a király ellen, amelynek élén Vazul állott. Ez a híradás nincs ellentétben azzal, hogy Vazult már fogságban tartották, mert akarta-e, tudta-e vagy sem, mindenképpen az ő trónra jutása érdekében esett meg a dolog, s így igaza volt az ellenősgesztának, amely (a legendából következtetve) csak a négy főemberről beszélt. A Kazáriában töltött időktől fogva a főemberekre és az (ekkor már nem létező) legfőbb táltosokra hárult az a kötelesség, hogy a nép jóléte, boldogulása érdekében az erejét vesztett (és mint ez esetben az ominózus negyvenéves uralkodásához is közeledő) uralkodót „verdiktjükről” meggyőzve – vagy ha az nem sikerült, erőszakot



alkalmazva – segítsék át a másvilágra. Ha összeesküvésről nem is volt szó, a hagyomány érvényesítésére hivatottaknak a testőrség erejét ellensúlyozandó, felfegyverzett embereiket tekintélyes számban kellett magukkal vinniük. Mégsem tudták végrehajtani tervüket, bár semmi esetre sem azért, amit a legenda állít – az ellenősgeszta nyilván szűkszavú közlése éppen ennél a mozzanatnál fordul át legendába –, hogy tudniillik egyikük elejtett kardjának csörömpölésére riadt fel az alvó király. Ezt a szertartást vértelenül, tehát megfojtással kellett véghezvinni, márpedig a selyemzsinór nem csörömpöl. Ellenben ebben az utódlás kérdését élesen felvető helyzetben István király, Árpád történetét tudva, nagyon is fel lehetett készülve az efféle vendégekre. A merényletkísérlet után a király végső elhatározásra jutott. Hogy Vazul valóban börtönben volt, s így a történtekért közvetlenül nem lehetett felelős, mutatja az is, hogy nem büntette halállal, szeme világának és hallásának elvételével a trónra tétette alkalmatlanná. Győrffy György figyelmeztet rá, a korabeli keresztény felfogás szerint ez kegyes eljárásnak számított, mivel időt adott az áldozatnak magába szállásra, arra, hogy halála előtt megtisztítsa lelkét a bűnöktől. Az őskrónikák szerzőit a Vazul elleni súlyos tett elbeszélése a korábbinál is nehezebb feladat elé állította. István cselekedetének azt az igazi rugóját, hogy az ország Európára tekintő feudális rendjét féltette a Vazul-ág uralmától, kénytelenek voltak elhallgatni, hiszen korukban a Vazul-ág ült a trónon. István szerepét Vazul megcsonkításában különben is titkolniuk kellett. A két ősgeszta a feladat megoldásában eltérő utakon járt, és az egyesített krónika ezúttal is megőrizte ennek nyomait. Az ősgeszta még magán viselte az új rendbe kényszerítettek első generációinak István elleni visszafojtott indulatát. Lehetőségeinek határain belül az ő uralkodásának erőszakkal teli politikai történetét igyekezett előadni. István felelősségét ebben nem említve ugyan, őszintén kitálalta, hogy Vazul fiait hamisan, a nem igaz házasságból származás vádjával illették, s ezt gonosz mesének nyilvánítva mentette fel a dinasztia új ágát a nem Árpád-házi származás terhe alól. (Az egyesített krónika az „ősváltás” után itt játszotta ki az új ütőkártyát: „Hiszen mindenképpen nemesek, mert Szár László fiai, aki állítólag Ruténiából vett feleséget, ettől származott a három fivér.”) Az István elleni merényletről az ősgeszta mélyen hallgatott, hiszen annak megkísérlőit a szerző – s a mögötte álló „régiek” – titokban hősöknek tartották. Vazul megnyomorításának ódiumát pedig teljes egészében a tett puszta végrehajtóinak a nyakába varrta. Kitalálójává a „szakállas Budát” tette, ő „minden baj koholója, akinek a tanácsára Pétert ültették Magyarország nyakára”. Buda küldte tehát fiát, Sebest Nyitrába az aljas tett véghezvitelére. Ezzel a sorok között az ősgeszta mégis Istvánra hárította a felelősséget, hiszen



sokkalta keményebb uralkodónak ábrázolta annál, semhogy tudtán kívül, akarata ellenére egy udvari ember ilyesmit büntetlenül elkövethessen. (Ezt a rejtett vádat felfogva, az ellenősgeszta gondoskodott róla, hogy az elkövetők büntetlenségét az öreg, beteg király erőtlenségének kihangsúlyozásával magyarázza, amit az egyesített krónika kiegészített avval az állítással, hogy Sebes a gaztett után Csehországba menekült.) Az ellenősgeszta István alakjában a kegyes királyt igyekezett bemutatni, minden jövendő magyar keresztény uralkodó példaképét. A templomokról való gondoskodásának elbeszélésére sokkal nagyobb súlyt fektetett, mint az ország egyesítése és függetlensége érdekében vívott harcaira. Vazul elfogatásának ürügyét és célját az ifjúi kicsapongás vádjának egyszerű közlésével oly ártatlanul adta elő, hogy ez is csak a kegyes király képéhez járult hozzá, mintha István valóban csupán leckét akart volna adni unokatestvérének arról, hogyan viselkedik a királyi ház tagja. S még azt is hozzátette, hogy halála előtt István Vazult szabaddá akarta tenni. A négy főember fellépését viszont közönséges gyilkossági kísérletnek állította be, de a legendával ellentétben azt is hangsúlyozhatta, hogy Vazul uralomra kerülésének elősegítése érdekében tették. Itt most azzal a kérdéssel kerülünk szembe, hogy Vazul megnyomorításában István felelősségét ki és hogyan hárította Gizella királynéra. Az egyesített krónika, amely szerint Gizella Péter trónöröklése érdekében fogott össze Budával, hogy Vazult megnyomorítva István királyt kész helyzet elé állítsák, a királyné e szerepét csak határtalanul eltúlozza, de a gondolat aligha innen származik, valamilyen formában már az ellenősgesztának is tartalmaznia kellett. Mügeln német krónikájának az a híradása, miszerint Péter király István özvegyét minden javától megfosztotta, az ellenősgesztából való lehet, s eligazíthat bennünket Gizella bűnössé tételének rejtelmeiben. Nem vitás, hogy Gizella Péternek a trónra jelölését szívvel-lélekkel támogatta, hiszen a király leendő özvegyeként volt oka tartani a fogságból esetleg uralomra jutó Vazul haragjától. De a parancsot a megvakíttatásra kétségtelenül a király maga adta, és az elhatározás is tőle származott. Ezt azonban már Péter király, a Vazul helyetti utód sem szellőztethette, ami miatt a felelősség a Vazul-ügyben őrá hárult mint haszonélvezőre. Úgy látszik, Gizellát okolva igyekezett e tehertől megszabadulni. Ezért járt el tüntetően gonoszul az özvegy királynéval szemben, s keltett olyan szóbeszédet, amelyben őt tette meg bűnbaknak a szenior tragédiájában. Már többször felhívtuk a figyelmet rá, hogy az ellenősgeszta rokonszenvvel viseltetett Péter irányában; ezt a hamis vádját is némiképp elfogadta. Csakhogy az ellenősgeszta szellemében a királynénak a kegyes



királyhoz méltó hitvesnek kellett lennie. Ezt pedig a trónkövetelő megnyomorításával egyetlen módon egyeztethette össze, ha Gizellának a tiszta életű királyi férj féltéséből eredő, kétségbeesett és felháborodott lépéseként magyarázza. Hogy az ellenősgeszta kimondta: a merényletet István ellen Vazul trónra juttatása érdekében követték el, ez természetes is. S a „meghallotta ezt Gizella királyné, tanácsot tartott Budával” szöveg eredetileg éppen erre vonatkozhatott. E meggondolások alapján az.ellenősgesztában szerintünk a királyné azért küldte el Buda fiát, Sebest Vazulnak a trónra alkalmatlanná tevésére, hogy ne történhessen még egyszer ilyesmi, ne fenyegesse a király életét többé semmi Vazul miatt. Ez nem állt ellentétben a királyt kegyes tetteiben odaadóan támogató, mélyen vallásos királyasszony eddigi ábrázolásával, hiszen a jó és bölcs hatalom érdekében, a gonosztett felbujtója ellen és a hitvesi hűség jegyében cselekedett. De mert István tudta nélkül és akarata ellenére tett így, Péter – az ellenősgeszta érzékeltetése szerint – joggal büntette meg. Az egyesített krónika nemcsak kétféle elemeket vett át most is a két ősforrásból, de ki is egészítette őket. Ügyes szövegváltoztatással beleszőtte az elbeszélésbe a mind István szempontjából, mind a Vazul-ág számára tetszetős, ám kitalált motívumot, hogy István király, „mivel atyafiságában nem látott senki olyat, aki az ő halála után keresztényi hitben tartsa meg országát”, Vazult akarta megtenni utódának (ami elég ellentmondó megoldás, hiszen Vazul is közeli atyafia, édes unokatestvére volt), s ez csak azért nem történhetett meg, mert kiderült: őt bizony már az uralomra képtelenné tették, így aztán a Péterre eső választásának ódiuma alól is sikerült a nagy királyt felmenteni. A változtatásnak mégsem ez volt az igazi célja, hanem az, hogy a dinasztia megszabaduljon a való tényt fenntartó szóbeszédtől, miszerint az immár szent király éppen őrájuk nem akarta bízni az országot. Az új mozzanat az ősváltás fedezésére is szolgált (mintegy: ,nem azért állítjuk, hogy a hercegek apja nem Vazul volt, hanem fivére, Szár László, mintha a Vazultól származás diffamáló volna'), Vazultól mint közvetlen őstől most már csakis a „nem igaz” házasságból származás vádja miatt kellett megszabadulni. De ha István éppen Vazult szerette volna megtenni utódául, ez közvetve sem lehetett felelős a merényletért, s így az egyesített krónikából a merénylet elbeszélésének eleve ki kellett maradnia. Akkor hát a királyné miért esküdött össze Budával Vazul megvakíttatására? Csakis azért, hogy Péternek szerezhesse meg fondorlatosán a trónutódlást. Miáltal Gizellából és Péterből egyszeriben a német hatalmi befolyás kemény exponensei lettek! Ami nagyon is megfelelt a trón pillanatnyi helyzetének. Könyves Kálmán király trónkövetelő öccse, Álmos herceg IV., majd V. Henrik német császár pártfogását élvezve, újból és újból megkísérelte az uralmat kezébe keríteni. (Itt



jegyezzük meg: a krónikában Gizella és Péter egészen közeli rokonságának kimutatása teljesen alaptalan, de ez egy későbbi krónikás tudálékos kiegészítése is lehet.) E célok és beavatkozások vezettek oda, hogy a Kálmán kori krónika a király ellen elkövetett merénylet elmondását végleg a legendára bízva, a német Gizellával István akaratának megakadályozására küldette a pribékeket Vazul megvakíttatására, a német Péter érdekében. (Egy helyen a krónika is kijavítja magát, hogy Péter tulajdonképpen velencei.) Dinasztikus érdek és a napi politikai légkör diktálta tehát, hogy furcsa, képtelen ellentmondásként Gizella, szent férjének leghűségesebb társa teljesen váratlanul cselszövő és vérengző némberré változzék a krónikában.
TESTVÉRVISZÁLY
Pétert háromévi uralkodás után letették a trónról, és Aba Sámuel következett. István Orseolo Pétert nyilván az idoneitás, a keresztényi alkalmasság jogcímén jelölte a trónra, de a szokásjog szerint csak átmeneti szeniorátus alapján tekinthették örökösnek (természetesen a Vazul-fiak Tátony-nemzetségbeliekké nyilvánítása folytán). Lehet, hogy még annak sem felelt meg, mert Aba Sámuel talán idősebb volt nála, és a vita akkor is felmerülhetett, ha nem volt idősebb. A krónika határozottan állítja, hogy Aba Sámuel István sógora volt (nem unokaöccse), az ősi szokás pedig a beházasodott férfiakat a család egyenrangú tagjainak ismerte el. A „Sógor” cím – egy kagáné például – a keleti pusztákon igen nagy tekintélyű rangot jelentett. Aba Sámuel István király sógoraként tehát bizonyos megítélés szerint több joggal tarthatott igényt a szeniorátusra a leányági unokaöccsnél. Sámuel király a szokásjognak megfelelően fogta fel a helyzetét; a fiági hercegek akadályoztatása miatt átmeneti szeniorátus érvényesül, leszármazottai őt úgysem követhetik a trónon, és az ország jövője érdekében a „királyi mag” rehabilitálására törekedett. Aba Sámuel halála és az elűzött Péter visszatérése után az ország függetlenségét is elárusító uralomtól szabadulni akarva, a főemberek már nemigen adnak hitelt annak, hogy a Vazul-fiak Tátony-nembéliek volnának. (Avagy csak nem törődnek vele, megszentelt vagy csupán hagyományosan megerősített házasságból születtek-e.) Jogos utódnak ismerik el őket, s visszahívják az országba. Nyilvánvaló az óhaj, hogy a trónkövetelő herceg a szeniorátusból adódható trónviszályok megelőzésére alapítson dinasztiát. Leventére tehát úgy tekintenek, mint akiből majdan a királyi mag ismét



kisarjad, s ha mégsem születnék fia, akkor ugyanezt a második hercegtől várják. De Leventének, úgy látszik, nem volt fia, és nem ismerve eléggé a hazai állapotokat, óvatosságból magával hozta Endrét is posszibilis trónörökösként, mert ez apósa, a kijevi nagyfejedelemnek jóvoltából rusz sereg kíséretében tarthatott vele. Levente végül pogánykodása miatt nem közmegegyezéssel került uralomra, hatalmát nem is tarthatta meg, kénytelen volt továbbadni. Endre megkoronáztatásával elvileg gyökeresen megváltozik a helyzet. Vele érvényesen kezdődik Árpád házán belül az új dinasztia, vagyis újra az egyenes ági utódlás következnék. Ámbár egyelőre neki sincs fiú utóda, így a szeniorátus alapján mégis Béla a trónörökösjelölt. Endre a még laza helyzetben arra a fegyveres erőre számítva, amit fivére Lengyelországból magával hoz majd, azt kívánja, hogy az ideiglenes trónörökös itthon legyen. Bélának azonban, úgy látszik, vannak feltételei; Lengyelországban is megtalálta a helyét, ott is az uralkodócsalád egyik tekintélyes hercegeként él, csupán ugyanezért nem akar hazajönni. Béla kívánsága szintén régi hagyományon alapult. Emlékszünk még rá, hogy a pogány korban a trónörökösnek önálló hatalma volt, a határvédelemre kötelezett katonai segéd népek felett a fejedelem személyes képviselőjeként uralkodott. Ennek megfelelően Endre és Béla között olyan egyezség jön létre, amely szerint Béla nemcsak névlegesen trónörökös, hanem a keresztény állam területi elvének megfelelően az ország egyharmadát kapja, széles karéjban a végeken, szinte uralkodói hatalommal, még pénzt is verethet. Szemben a királyi koronával, nyilván az ország védelmében való szerepére utalva, a kardot teszik meg ekkor a trónörökös herceg jelképévé. Béla beiktatási szertartása minden bizonnyal úgy ment végbe, hogy díszes asztalon bíborterítőre egymás mellé helyezték a koronát és a kardot, majd főemberek és főpapok kíséretében a király megjelent a herceggel együtt, s a herceg a koronát a király fejére tette – kifejezve vele, hogy aláveti magát Endre uralmának –, ezután a király a kardot helyezte ünnepélyesen Béla tenyerére annak kinyilvánításaként, hogy őt ismeri el az ország trónörökös hercegének. Béla ekkor még abban reménykedhetett, hogy az egyenes ági öröklés őtőle fog kiindulni, s így elsőszülötte, Géza követheti a trónon. De a sors mást akart, bonyodalmasabbat. Endrének megszületett késői fia, Salamon, akit nemsokára még egy Dávid nevű fiú is követett. A krónika elítélően nyilatkozik arról, hogy Endre Salamont ötesztendős korában megkoronáztatta, és alternatívaként jegyzi meg: vannak, akik szerint Béla és fiai hozzájárultak ehhez. A „mások azt mondják” minden bizonnyal az ellenősgeszta közlése, s bár a Kálmán kori krónikás azt szeretné, hogy ezt ne higgyük el, igenis megfelel az igazságnak. Az utódlás szempontjából a felállás



most elvileg az volt, mint Kál, Bogát és Bulcsú esetében. Az apa idős, az egyenes ági utód még gyermek: Endre elhunyta után Béla következnék a trónon (feltéve, hogy Salamon addig még nem töltötte be a 11-12. életévét), de Bélát halála után ez esetben is Salamonnak kell követnie. Hogy így történjék, azt a hagyományok erejénél fogva mind Bélának, mind Endrének tudomásul kellett vennie. Az ilyen esetben a leendő egyenes ági utód jogát a pogány korban, tudjuk, azzal fejezték ki, hogy a gyermek a méltóságnevet kapta személynévül. A keresztény király jogát azonban csak keresztény név fejezhette volna ki, s a királyi méltóságnak sem volt névként alkalmas megfelelője. Ellenben volt jelképe, amelynek révén az utódlási jog visszatérését ki lehetett fejezni. Nyilván az egyház tanácsára jutott Endre arra az elhatározásra, hogy a gyermeket megkoronáztatja, mégpedig jelképesen, ami ellen Béla herceg és fiai nem is emelhettek kifogást. Hogy beleegyeztek Salamon megkoronázásába, kitűnt az ősgesztából is, amely leírta az Endre és Béla között erre nézve létrejött egyezmény külsőségeit. Tiszavárkonyban, Béla országrészének határa közelében a hercegi beiktatáshoz hasonló szertartás formájában nyilvánította ki egy részről Endre király – a kardnak Béla kezébe tételével –, hogy trónörökösi jogaiban megerősíti, más részről Béla herceg – a koronának Salamon kezébe adásával –, hogy az uralom majdan visszaszáll a kis herceg ágára. Tudom, csendes nyomozótársam ebben a szertartásban a krónika „várkonyi jelenet”-ének csak halvány árnyékára ismer. Pedig a várkonyi jelenet híres mondájának nyilvánvalóan ez az ősgesztából származó magja. Utóbb Salamon király és párthívei talán igyekeztek úgy magyarázni, mintha Béla, megelégedve a hercegséggel, az uralmat adta volna át Salamonnak, válaszul pedig Géza herceg jóval erősebb pártjának regösei a hajdani várkonyi ünnepséget Endre gonosz próbatételeként szedték énekbe. Úgy magyarázva, hogy a trónt végül is magának kiharcoló, boldogult Béla király csak kényszerből, élete mentésére választhatta herceg korában a korona helyett a kardot. A Kálmán kori krónikás a helyzet urává lett Béla-párt elfogultságával helyettesítette a megegyezési szertartást a belőle kialakult s Endre szándékát befeketítő mondával. Tudjuk, különben is kedvtelve színezte művét ilyen kerek mondai elbeszélésekkel, hát még hogy az Endrét vádoló monda jobban meg is felelt munkája éles Endre-ellenességének. Ami pedig magát Salamon megkoronázását illeti: Kálmán király, aki Bélának unokája volt, s aki az Endre-ág kihalását Isten büntető kezének tulajdonította, természetesen azt kívánta érzékeltetni, hogy Endre részéről szószegés történt, amelybe igazában az ő nagyapja nem is egyezhetett bele. Még az alamusziság vádjával is megtoldotta: „Tettette ugyan, hogy ezt tudniillik Endre király Salamon megkoronázását – az ország békessége



érdekében cselekszi, mert a császár nem adná lányát az ő fiához.” Az egyesített krónika fő célja persze mindezzel az volt, hogy Kálmán király uralkodói ágának megalapítóját, Bélát felmentesse a testvérviszályban játszott szerepének ódiuma alól a minél bűnösebb az egyik, annál ártatlanabb a másik elve alapján. Az ősgeszta az igazságnak megfelelően még egészen mást adott elő. Elmondva a várkonyi egyezségkötő szertartást, megjegyezte: a király mégis megszegte fogadalmát. Mégpedig két módon: a) Salamont „egész” Magyarország királyává koronáztatta és kenette fel, vagyis mit sem változtattak a tényleges királyi koronázási szertartáson, semmi sem jelezte jelképes voltát, és ezek után még b) Endre a német császár lányát kérte meg feleségül a fiának. Márpedig ennek a házasságnak a kilátása Béla számára azt jelentette, hogy Endre halála esetén a németek haddal igyekeznek majd a gyermek Salamon uralmát és vele a Magyarország ügyeibe való beleszólásukat kierőszakolni. (Aminthogy utóbb a Dömösön végzetes balesetet szenvedett Béla király akkor halt meg, amikor utolsó erejét összeszedve, a valóban Salamon érdekében támadó németek feltartóztatására indult a nyugati határszélre.) A nem jelképes koronázás és a német császárlánnyal való házasság terve adta az okot a trónviszályra. Az nyilván csak az egyesített krónika anekdotikus fordulatokat kedvelő magyarázata, hogy a koronázási szertartás „Légy ura testvérednek...” szövegű éneke döbbentette volna Bélát helyzetére. (Az anekdotikus magyar prózaírás a Kálmán kori krónikás művében ismerhet legrégibb ősére.) Béla és fia, Géza herceg – külföldi forrásból is tudjuk –, ellentétben a koronázással, Salamonnak a császárlánnyal kötött morvamezei eljegyzésén már nem jelent meg. Az ellenősgeszta viszont igyekezett Endrét mentesíteni a szószegés vádjától. Hivatkozott rá – mint mondtuk –, hogy maga Béla és fiai is beleegyeztek Salamon megkoronázásába. Az Endre által keresztülvitt házasságkötést meg úgy tüntette fel, hogy a német támadás utáni békekötésben maga a császár kínálta fel, s így Salamon még meg sem született. A trónviszály magyarázatául elleni német hódító törekvéseknek venné elejét. Ez azonban így nem felel meg a valóságnak, hiszen az említett békekötés idején Salamont még meg sem született. A trónviszály magyarázatául pedig az ellenősgeszta azt adta elő, hogy a mindkét oldalon lévő konkolyhintők uszították egymás ellen a testvéreket. Salamon gesztaírója teljes egészében elhallgatta, hogy a trónt Endre eredetileg Bélának ígérte. Illetve úgy csoportosítva a tényeket, mintha Salamont az Endrét ért szélütés után koronázták volna meg, azt a benyomást keltette, hogy a király fiának megszületésével Béla trónörökössége eleve megszűnt, szóra sem érdemes, s



Endre súlyos megbetegedése miatt kellett Salamont koronázással még életében megtenni utódául. Nehéz eldönteni, valóban szószegő volt-e Endre. Inkább úgy tetszik, az egyház nem akarta Salamon megkoronázását a magyar („pogány”) utódlási hagyományoknak megfelelően értelmezni. Az egyháznak alapelve volt, hogy a királlyá felkent személy jogosult az uralomra, s ezt az elvet ekkor még hiánytalanul képviselte Salamon érdekében. Amikor a gyermeket „egész Magyarország királyává koronázták és kenették” fel, elutasítva a gyanús régi szokásokat, tulajdonképpen azt nyilvánították ki, hogy Béla csak régens lehet majd a felkent gyermekkirály nevében, és legfeljebb addig, amíg Salamon nem éri el felnőttkorát, ez utóbbit viszont a magyar szokásoktól eltérően nyilván hajlandók lettek volna a 15-17. életévig is meghosszabbítani. Endre, amikor kész helyzet elé állították, talán keresztényi meggyőződésből hajtott főt az egyházi értelmezés előtt. De lehet, hogy örvendett neki. A házasságkötést a béke megőrzése érdekében tervezte. De nem lehetetlen, hogy hátsó gondolatként élt benne Salamonnak abból származható esélye a trón azonnali elfoglalására. Béla viszont, és vele együtt a világi főemberek többsége – de még néhány magyar származású egyházi ember is, köztük az ősgeszta szerzője – joggal fogta fel ezt szószegésnek. Endrét Salamon és a német császárlány házasságkötésében (valójában a volt német császár lányáról és a fiatalkorú új német császár nénjéről volt szó) igenis béketörekvése vezette. Az ősgeszta érzékeltette: rendkívül erős volt benne a német császár Péter miatti bosszújától való félelem. A császárral való rokoni kapcsolat ésszerű diplomáciai lépésnek látszott. A magyar főemberek azonban nem akartak német patrónusú gyermekkirályt. Maga az is, hogy egy gyermek méltóságot viseljen, hogy felnőtt férfiaknak parancsolhasson, teljesen idegen lehetett a nemzetségi társadalomban gyökerező demokratizmusból még sok mindent megőrző öntudatuktól. A szeniorátus gyakorlata is éppen ennek elkerülése érdekében tartotta még magát. Ámbár már nem sokáig. Béla valóban éles eszű politikus és tehetséges hadvezér lévén, tisztában volt vele, hogy feltétlen dűlőre kell vinnie a dolgát addig, amíg 1. Endre életben van, 2. Salamon gyermekkorú, 3. a szintén fiatalkorú német császár, IV. Henrik nevében még III. Henrik özvegye kormányoz. Ezért került sor Salamon 1058-ban történt eljegyzése után rövidesen az összecsapásra. Béla herceg szándéka az lehetett, hogy győzelme után a szélütött Endrét lemondásra kényszeríti. Hívei azonban, úgy látszik, a döntő ütközet után elérték, hogy még egyszerűbb megoldás szülessen. Ahogy az ellenősgeszta elmondja: a fogságba esett Endre királyt „gondatlanul tartották”, és meghalt. Salamon ekkor még csak nyolcesztendős, így Béla trónra ülhet, és III.



Henrik özvegye sem lép még fel Salamon érdekében. A „második pogánylázadásnak” nevezett mozgolódás felszámolása után már az egyház is készségessé válik Béla irányában. De midőn Béla három esztendő múlva meghal, a már tizenegy éves Salamon mellett áll a szokásjog is. A dömösi tragédia, a Salamon immár utódlásra alkalmas életkora s a mégis bekövetkező német támadási szándék egybeesése gyanút kelt. Vajon csakugyan véletlen okozta a trónépítmény összedőltét? Salamont a császár Magyarországra hozza, királlyá teszik. Géza herceg, Béla fia, bár lengyel sereg és a magyar főemberek többsége áll mögötte, megelégszik a hercegi országrésszel. Noha a később kiújuló hatalmi harcban erősebbnek bizonyul, még a Salamont támogató IV. Henrikkel szemben álló pápa biztatására sem könnyen határozza el, hogy a szó szoros értelmében király legyen. Más nyomós okok mellett nyilván azért is, mert ekkor az ősi szokásjognak ez nem felel meg. A továbbiakban az ősi szokásjog mindjobban elhalványul, s a merőben más, keresztényi jogcím, az „idoneitás” vetélkedik a törvényes utódlási jogosultság, sőt a felkentség tényével. Az ősforrások látókörén azonban ez már kívül marad. Hiszen tudjuk: az ősgeszta alig valamivel Béla hatalomra jutása után, az ellenősgeszta pedig lényegében Salamon trónra lépésével zárult. A Kálmán kori krónika is itt fejezte be egyesítő szerepét, s a Salamon, Géza, László kori eseményeket már önállóan dolgozta fel. Ezzel a mi magánnyomozásunknak az ősforrások rekonstruálásához szükséges alapozó munkája, a fómotívumok áttekintése, hovatartozásuk értékelése szintén véget ért.



II. rész
REKONSTRUÁLUNK, AHOGYAN KINYOMOZTUK



A felélesztett ősforrások elé
Miután tisztáztuk a főmotívumok hovatartozását és azokat az összefüggéseket, törvényszerűségeket, amelyek az ősforrások szövegének kihámozásában irányíthatnak bennünket, a krónikának ellentétes elemeire való szétválasztása jóformán manuális munka. Csendes nyomozótársam szerepe most már az ellenőrzés, amelyhez igyekszem megadni minden segítséget. Azonban semmiképp se feledje el, amit a kezdet kezdetén előrebocsátottam: munkánk kísérlet, és a rekonstruálás nem lehet sem teljes, sem tökéletes. Kísérlet, hiszen az ősgesztából valónak feltételezett anonymusi részletek segítségével és a Képes Krónika elemzése nyomán elképzelt tartalmú egyesített krónika szétválasztásával jutunk az őskrónikák szövegeihez. Következtetéssel és elsősorban a tartalmi, szemléleti jegyek vizsgálata révén. A nyert szövegek a már fellelhetetlen eredetiekhez képest bizonyosan hiányosak is lesznek. Látjuk majd A részletek feltárása című fejezetben, hogy Anonymus nem követte szolgaian az ősgeszta fogalmazását, amelyet itt-ott a krónika ellenőrizhetően pontosabban őrzött meg. Ez pedig nemcsak stiláris eltérés, apróbb tartalmi kieséseket is feltételez. S valóban – tudjuk –, Kézai átmentett az ősgesztából Anonymusnál nem szereplő adatot. Ugyanő az ellenősgeszta nyomán is pontosítja több helyen a krónikát. Ezekben az esetekben kiegészíthettük rekonstrukciónkat. De ami esetleg nincs már meg sem Anonymusnál, sem a krónikában, és Kézai sem csippentette fel? Hogy mik volnának ezek, többnyire elképzelni se tudjuk. Ahol észleljük valaminek a hiányát – s erre főleg az ellenősgeszta egyes szövegrészeivel kapcsolatban kerül sor –, más krónikaváltozatból vagy a legendákból igyekszünk visszanyerni az eredetit. Ha viszont nincs honnan visszamenteni – mint majd a birtokok és a beköltözöttek ősgesztabeli felsorolásainál –, csak hiányjeleket tehetünk. Végül előfordul, hogy a hiány nyilvánvaló ugyan, de pontos szöveghelyét sem tudjuk jelezni. Pl. Endrének a pogánylázadás idején játszott szerepére nézve az ellenősgesztában mentő magyarázatnak kellett állania, azt azonban a Béla-ágból való Kálmán király idején az egyesített krónika kihagyta, más mű pedig nincsen, amely átmentette volna. Ez érzékeny veszteség, és alighanem pótolhatatlan. De nézzük a stiláris kérdéseket. A hajdani összeszerkesztés során, vagyis amikor az azonos eseményre vonatkozó kétféle szövegből egyet csinált a krónikás, fél és egész mondatok maradtak ki az alapszövegek egyikéből, minthogy az összekapcsolás folytán az egyik forrásnak pl. X. király halálát vagy az Y. hadjárat megindulását közlő mondata vagy mondatrésze fölöslegessé vált, hiszen az adatszerű tényt a másik forrás is tartalmazta. Ezért



aztán a szétválasztási munkánál, amikor egy-egy krónikai részlet szövege két ellentétes szöveggé vedlik vissza, olykor szögletes zárójelben kell megadnunk a kimaradt (addig közös) alanyt vagy állítmányt, a kezdő fél mondatot vagy egy mondat befejezését, esetleg egész mondatokat. Meglepetés, hogy ezt csak ritkán kell megtennünk, minthogy a két szöveg azonos elemeit az összeszerkesztő többnyire megismételte (újból rátért a témára), lévén ez egyszerűbb megoldás, mint az azonos tárgyú, de más beállítású részletnek megfelelő szövegösszefüggést, apropót keresni vagy teremteni. Nyilvánvaló az is, hogy az összeszerkesztés során az eredeti kötő- meg határozószók új szövegrészekhez kapcsolódásuk folytán sokszor módosultak. Főleg pedig fontos jelzők, kifejezések kihagyásával, sápadtabbra cserélésével vagy éppen ellenkező értelművé változtatásával számolhatunk. A meglévő határozó- és kötőszókon, jelzőkön, kifejezéseken egyenes idézetnél mégsem változtatunk, illetve ha lehetetlen elkerülni, módosításunkat szögletes zárójelbe tesszük. Amit a Képes Krónikában és Kézainál nem az ősforrásokból vagy Anonymusnál nem az ősgesztából valónak ítélünk, arra nézve a fontosabb esetekben véleményünk indokait nyomozótársunk a főszövegben vagy A részletek feltárása címú fejezetben találja meg. Az őskrónikák minden szövegrészének eredetéről a forrás közbeiktatott jelzésével tájékoztatunk. E források és jelzéseik a következők: Anonymus = (A), Kézai = (K), Képes Krónika = (Kr), Tarih-i Üngürüsz = (T). Néhány esetben a főszövegben vagy a részletmagyarázatokban megjelölt okból: István király nagy legendája = (INL), Gellért püspök nagy legendája = (GNL). Egy-egy esetben: István király kis legendája = (IKL), Gellért püspök kis legendája = (GKL). Ugyancsak egyetlen esetben: (Krv) = krónikaváltozat, a Zágrábi és Váradi krónikára, (Bkr) a Budai Krónikára, (M) Mügéin német krónikájára, (Thkr) pedig a Thuróczy-krónikára utal. Ahol a fenti jelzések valamelyikét önmagában használjuk, a feltüntetett forrásból való egyenes idézetről van szó. Pl. (A), (K). Ilyennek tekintjük akkor is, ha a szerintünk egymáshoz tartozó szövegrészeket változatlan fogalmazásban a forrás különböző helyéről vettük. Ha viszont az eredeti forrás szövegét egyszerűsítve, tömörítve közöljük – amire pl. Anonymusnál majdnem mindig szükség van –, a forrás megjelölése mellett az „a” = alapján jelet használjuk. Pl. (Aa) = Anonymus alapján, (Ka) = Kézai alapján. Ha az idézett helynek a főszövegben vagy A részletek feltárása című fejezetben kifejtett érveinknél fogva eltérő értelmet tulajdonítunk, erre „á” = átértelmezve jelzéssel figyelmeztetünk. Pl. (Aá) vagy (Aaá), (Krá), (Kaá). A forrás megjelölésén kívül nem használunk külön jelzést a következő, már megokolt esetekben:



– amikor honfoglaló „vezér" helyett a fejedelem, „kapitány” helyett a seregvezető kifejezést használjuk; – „Szvatopluk” helyett az ősgesztában Marótot, az ellenősgesztában Pannónia királyát írunk;
– amikor vezér- vagy kapitánynevet méltóságnévként (pl. Gyula helyett: gyula) tüntetünk fel (a korabeli latin szöveg írásmódja ezt nem különböztette meg); – amikor az ősgesztában „Aba király” helyett Sámuel királyt, mindkét ősforrásban „Szár László fiai” helyett Vazul fiait, „András, Béla és Levente” helyett: Levente, András és Bélát írunk. (A krónikafordításokban álló „András” névformát a rekonstruált szövegekben meghagytuk, holott a főszövegben és magyarázatainkban, jegyzeteinkben mi is az elterjedtebb „Endré”-t használjuk.) S végül – amikor „Szent István” király, „Szent Imre” herceg és „Szent Gellért” püspök helyett – minthogy szentté avatásuk csak 1083-ban, az ősforrások létrejötte után történt – István királyt, Imre herceget és Gellért püspököt mondunk. Csendes nyomozótársam, az olvasó tehát, ha ideje van hozzá, vegye elő legalább a Képes Krónika Geréb László és Anonymus Pais Dezső által készített fordítását, e művekből ugyanis az ő műfordításuk alapján idéztünk eddig, és dolgozunk ezután is az ősforrások szövegének rekonstrukciójánál. Kézai műve Császár Mihály fordításában csak a legnagyobb könyvtárakban található, de ahol lehet, mi is azokat az újabb fordítású részleteket használjuk fel, amelyek Győrffy György gondozásában A magyarok elődeiről és a honfoglalásról című kötetben jelentek meg, s ez a munka könnyebben is elérhető. (Innen vettük a Képes Krónika Fehérló-mondájának fordítását is.) A legendákat az Árpád-kori legendák és intelmek című kiadványból idézzük, az István-legendákat Kurcz Ágnes, a Gellért-legendákat Szabó Flóris fordításának alapul vételével. A Tarih-i Üngürüsz részlete Blaskovics József fordításán alapul. Átértelmezés miatti szövegbeszúrásainkat és szövegkiegészítéseinket szögletes zárójelbe tesszük. Megokolásukat vagy a főszöveg tartalmazza, vagy a rekonstruált szövegeket követő A részletek feltárása című fejezet. S most hadd következzék a két feltámasztott ősforrás, ahogyan módunk volt helyreállítani őket.



Az I. Béla kori geszta (i. sz. 1062)
(Rekonstrukció)
Bélának, Magyarország dicsőséges királyának jegyzője, N., a magyarok cselekedeteiről, (Aá) melyek az utódok legvégső nemzedékéig ne menjenek feledésbe. Dicséret és tisztelet az örökkévaló Királynak és Anyjának, Szent Máriának, hogy az ő kegyelméből Magyarország királyai és nemesei bírják az országot most és mindörökké. (Aa) A hét fejedelem, aki a Hétmagyar nevet viselte, Szkítiából jött ki, melyet Dentü-Mogyernak hívnak. (Aá) Szkítia vidéke Európában fekszik, és kelet felé terjed, (Kr) Ázsiához csatlakozik (K). Egyfelől az északi tenger, másfelől a Rifei hegyek határolják, (Kr) egészen a Fekete-tengerig. Mögötte pedig ott van a Don nevű folyam nagy mocsaraival. A szkítiaiak jó régi népek, s van hatalma Szkítiának keleten. Első királyuk Magóg volt, a Jafet fia, és ez a nemzet róla nyerte a magyar nevet. Magóg királynak az ivadékából sarjadt az igen nevezetes Attila király. Hosszú idő múlva pedig ugyanazon Magóg király ivadékából eredt Ügyek, Álmos fejedelem apja, kitől Magyarország fejedelmei és királyai származnak. Szkítia széle-hossza igen nagy. (Aa) Elég dúsan van ott berek, erdő, kellemetes növényzet, dúslakodik különféle vadakban. (Kr) Csak az Etel és a Don között található pusztaság. (Krá) A szkítákról a történetírók, akik a rómaiak viselt dolgait megírták, így beszélnek: A szkíták valaha igen bölcsek és szelídek voltak. Földet nem műveltek, és majdnem semmiféle bűn nem fordult elő közöttük. Ugyanis nem voltak mesterséggel épült házaik, csak nemezből készült sátraik. Húst, halat, tejet, mézet ettek. Nyusztprémbe és más vadállatok bőrébe öltöztek. Arany, ezüst, gyöngy semmi volt nekik, mivel saját folyamaikban találhatták. Nem kívánták a másét, minthogy mindnyájan gazdagok voltak, sok állatnak és elegendő ennivalónak a birtokosai. Nem paráználkodtak, hanem mindenkinek csupán csak egy felesége volt. (A) [Mégis] megőrölték mind a népeket: a szkítákat a rómaiak Isten ostorának nevezték. (Kr) Utóbb a szóban lévő nemzet a háborúskodásba belefáradva olyan kegyetlenné fajult, hogy emberhúst evett, meg emberek vérét itta. De nem is hajtotta a szkítákat igája alá semmiféle uralkodó. Dáriust, a perzsák királyát csúfosan megkergették, úgyhogy Dárius ott nyolcvanezer embert veszített el, s nagy rettegve szaladt Perzsiába. Ugyancsak a szkítiaiak



Cirust, szintén a perzsák királyát, háromszázharmincezer emberével együtt megölték. Magát Nagy Sándort, aki sok országot harcban leigázott, szintén szégyenletesen megfutamították. Ugyanis keményen bírtak minden fáradalmat, meg testileg is nagyok, a harcban pedig vitézek voltak. Semmijük sem lehetett a világon, amit ne tettek volna kockára, ha sérelem esett rajtuk. S amikor a győzelem az övék lett, éppenséggel nem törték magukat a zsákmány után, hanem csak a dicsőséget keresték. Dáriust, Cirust és Sándort nem számítva, a világon egyetlenegy nemzet sem merte lábát tenni az ő földjükre. A fent nevezett szkíta nemzet kemény volt a harcban, és gyors a lovon, fején sisakot hordott. A szkíta föld azért, mert messze esik a forró égövtől, különösen kedvez a nemzedékek szaporodásának. Ámbár szerfölött nagy kiterjedésű, a rajta született népség sokaságát sem táplálni, sem befogadni nem tudta. Ezért a hét fejedelem tanácsot tartva, megállapodott abban, hogy olyan földet foglal el magának, amelyen laknia lehet. Választásuk arra esett, hogy majd Pannónia földjét keresik fel. Erről ugyanis a szállongó hírből azt hallották, hogy Attila földje volt, akinek az ivadékából Álmos fejedelem származik. Ennek okából egyetértéssel vezérül és parancsolóul Álmos fejedelmet, Ügyek fiát választották maguk fölé. (A) Álmos, a Turul-nemzetségbeli Ügyek fia, előd fia volt. (Ka) Annak okából nevezték így, mert miután Ügyek Dentü-Mogyerben feleségül vette a [legfényesebb] Őnedbelia fejedelem (Aá) Emes nevű lányát, annak a nászágyon álmában héja forma madár jelent meg, és mintegy reá szállva, teherbe ejtette őt; méhéből forrás fakadt, ami meggyarapodott, s túlcsapott az ő földjükön. Ebből azt jósolták, ágyékából dicső királyok származnak majd, de nem ebben az országban. Mivel tehát az ő születését somnium, vagyis a mi nyelvünkön álom jelezte előre, azért nevezték őt Álmosnak. (Aá és Krá) Midőn pedig Álmos az érett kort elérte, hatalmasabb lett a többi fejedelemnél, és az országnak minden dolgát abban az időben az ő tanácsai szerint intézték. Feleségül vette azon a földön egy igen nemes vezérnek a lányát, ettől született Árpád nevű fia. (Aa) A fejedelmek tehát közakarattal így szóltak Álmoshoz: „A mai napon téged vezérünkké és parancsolónkká választunk, s ahová a szerencséd visz, oda követünk téged.” Majd pogány szokás szerint mindegyikük saját vérét egy edénybe csorgatta, s ezzel szentesítette esküjét. Az eskü első szakasza így hangzott: Hogy ameddig csak életük és utódaiké tart, mindig Álmos fejedelem ivadékából lesz a vezérük. Az eskü második szakasza így hangzott: Hogy ami jószágot csak fáradalmaik árán szerezhetnek, mindegyiküknek része legyen abban. Az eskü harmadik szakasza így hangzott: Hogy azok a fejedelmek,



akik a tulajdon szabad akaratukból választották Álmost urukká, sem ők maguk, sem a fiaik soha ki ne essenek (A) a fejedelmek tanácsából (Aá) és az ország tisztségeiből. Az eskü negyedik szakasza így hangzott: Hogyha valaki utódaik közül hűtlen lenne [parancsolójuk] személyéhez, vagy egyenetlenséget szítana közte és rokonai között, a bűnösnek vére omoljon, amint az ő vérük omlott az esküben, melyet Álmos fejedelemnek tettek. Az eskü ötödik szakasza így hangzott: Hogyha valaki Álmos [vezér és parancsoló] fejedelem és a többi fejedelmek utódai közül az esküvel kötött fogadalmakat meg akarná szegni, örök átok sújtsa. Ennek a hét férfiúnak a neve volt: Álmos, Árpád apja; előd109, Szabolcs apja (A); Kurszán, Kend fia (Aá); Ond, Ete apja, akitől a Kalán- és Kölcsenemzetség származik; Tas, Lél apja; Huba, akitől a Szemere-nemzetség származik; a hetedik Tétény, Horka apja. S Horkának a fiai voltak Gyula és Zombor (A), Gyulának pedig leánya Karold és az a Sarolt, ki István király anyja lett, Zombornak meg a fia a kisebbik Gyula, Bolya és Bonyha apja, kiktől a Maglód-nemzetség származik. Esküjük után Álmos az ugyanarról a vidékről való szövetséges népeknek megszámlálhatatlan sokaságával kijött Szkítia földjéről nyugat felé. (Aa) Midőn a Dnyeperen tömlőkön átúsztatva (Aá) Kijev városán keresztülmentek, nem csekély számú lovassal, sok fegyveressel ellenük jött a hét kun vezér. Álmos fejedelem csatarendbe szedte seregét, de ekkor a kunoktól követek jöttek, és (Aa) önként meghódoltak Álmos fejedelemnek, ezekkel a szavakkal: „A mai naptól fogva legvégső nemzedékünkig urunkká és parancsolónkká választunk, és ahová a szerencséd visz, mindenüvé veled megyünk.” Amit szóval mondtak, esküvel is megerősítették. (A) Nekik Álmos fejedelem ugyanilyen módon hittel meg esküvel kötelezte el magát. (Aá) Akkor ez a hét kun vezér – akiknek neve: Ed; Edömén (A); Őd (Aá); Böngér; Örsur apja Ócsád; Vajta, kitől a Baracska-nemzetség származik; Alaptolma apja Ketel feleségestül, gyermekestül meg ezen kívül is nagy sokasággal kész volt Pannóniába jönni. (A) [Ők is hallották Álmos fejedelem kémeitől, hogy] a Havason túl fekvő Pannónia földje szerfölött jó, és rajta igen nevezetes vizek ömlenek egybe. Ez a föld előbb Attila király földje volt. Az ő halála után a rómaiak foglalták el egészen a Dunáig, és ott telepítették le pásztoraikat. Azt a földet pedig, amely a Duna-Tisza közén terül el, a görögök császárának tanácsával és segítségével a Nagy Kán, Bulgária vezére, Salán vezér őse foglalta el az oroszok és lengyelek határáig, s lakosokul szlovéneket meg bolgárokat tett oda. Azt a földet végül, amely a Tisza és az Erdély felé elterülő Igyfon-erdő közé esik, a Maros folyótól a Szamos folyóig Marót fejedelem foglalta el, kinek az unokáját a magyarok Mén-Marótnak mondták; ezt a földet az a népség lakta, amelyet kazárnak neveznek. (Aa)



Akkor a hét fejedelem és a hét kun vezér rokonságukkal meg férfi és nőnépükkel egyetemben útra kelt Pannónia földjére. (A) Átvonultak a besenyők és fehér kunok országán. A havasokon átkelve egy tartományba értek, ahol számtalan sast láttak, s itt e sasok miatt nem maradhattak, mivel a sasok úgy zúdultak le rájuk a fákról, mint a legyek, s barmaikat és lovaikat felfalva, elpusztították. Azt akarta ugyanis az Isten, hogy gyorsabban szálljanak alá Magyarországra. Innen a hegyeken három hónap alatt keltek át, s az említett népek akarata ellenére elérkeztek Pannónia, ill. Erdély határára. Itt hét földvárat építettek feleségeik és vagyonuk őrzésére, s egy ideig itt maradtak. [Ez időben lett Árpád a vezér és parancsoló fejedelem]; atyját, Álmost Erdélyországban megölték, nem mehetett be ugyanis Pannóniába. Erdélyben megpihentek, és barmaikat erőhöz juttatták. Tanácsot tartottak, és Kend fiát, Kusidot követül küldték, hogy menjen, és tekintse meg az egész földet, és ismerje ki a föld lakosait. Midőn Kusid Pannónia közepére érkezett, és a Duna mellékére ereszkedett, a helyet gyönyörűségesnek, a földet köröskörül jónak és termékenynek, a folyó vizét és rétjeit kitűnőeknek találta, s megtetszett neki. (Kr) Azután a tartomány Marót nevű fejedelméhez ment, aki itt uralkodott. (Krá) Köszöntötte őt övéi nevében, és előadta az okot, amiért jött. Ezt hallván, Marót nagyon megörült, mert azt gondolta, hogy telepesek, s azért jönnek, hogy a földet műveljék. Ezért a követet örömmel küldte vissza. Kusid pedig megtöltvén kulacsát a Duna vizéből, megrakván tömlőjét perjefűvel, és mutatót véve a fekete, homokos földből, visszatért övéihez. S midőn elbeszélt mindent, amit hallott és látott, azok nagyon megörültek. A kulacs vizet, a földet és füvet megmutatta nekik. Megízlelvén, úgy látták, hogy a föld igen jó, vize édes, és legelőjén olyan füvek teremnek, mint amilyenekről a követ beszél. Árpád pedig övéitől körülvéve, ivókürtjét megtöltötte a Duna vizéből, és az összes magyar előtt arra a kürtre a mindenható Isten kegyelmét kérte, hogy az Úr azt a földet engedje nekik örökre. Amint szavait végezte, a magyarok háromszor kiáltották: „Isten, Isten, Isten!” Ekkor találták fel ezt a szokást, amely a magyaroknál a mai napig megvan. Ezután visszaküldték ugyanazt a követet közmegegyezéssel az említett fejedelemhez, és földjéért egy nagy lovat küldtek neki arábiai arannyal megaranyozott nyereggel és aranyos fékkel. Ennek láttára a fejedelem még jobban megörült, mert úgy vélte, hogy azt, mint holmi telepesek, a földért küldöttek. A követ pedig azt kérte tőle, hogy adjon földet, füvet és vizet. A fejedelem erre elmosolyodva mondotta: „Vegyenek, amennyit akarnak ezért az



ajándékért!” S így a követ visszatért övéihez. Ekkor másik követet küldtek a fejedelemhez, és ezzel az üzenettel bocsátották el: „Árpád és emberei azt mondják neked, hogy azon a földön, amelyet megvettek, ne maradj tovább semmiképpen, mivel a földedet lovon, füvedet féken, vizedet nyergen megvették, és te szegénységed és kapzsiságod miatt a földet, füvet és vizet nekik engedted!” Midőn a fejedelemnek elmondták az üzenetet, így szólt: „Azt a lovat üssék agyon bunkósbottal, a féket dobják a rétbe, a nyerget pedig vessék a Duna vizébe.” Mire a követ azt mondta: „S aztán az én uramnak mi kára lesz belőle? Ha a lovat agyonütöd, az ő kutyáinak adsz eledelt; ha az aranyos féket a fűbe dobtad, kaszáláskor az ő emberei lelik meg; ha az aranyos nyerget a Dunába vetteted, az ő halászai vonják ki a partra, s azok viszik haza! Akié a föld, a fű, a víz, azé minden!” A fejedelem ezt hallván, s félvén a magyaroktól, gyorsan hadat gyűjtött, segítséget kért barátaitól is, és mindezeket összeszedvén, ellenük indult. A magyarok eközben a Duna mellé érkeztek, s egy gyönyörűséges mezőn hajnal hasadtával harcra keltek. Az Úr segedelme pedig a magyarokkal volt: színük előtt az említett fejedelem futásnak eredt. A magyarok pedig a Dunáig űzték, ott azán ijedtében a Dunába vetette magát, és annak sebes vizébe fulladt. (Kr) Ez azonban nem maga a nagyhírű Marót fejedelem volt, hanem a fia, aki még nemrég uralkodott, mivel Marót elaggott öregként Veszprém várában élt nyugton. Meghallván a szerencsétlenséget, amely a fiával történt, fájdalmában gyors halállal végezte életét. (K) [Az Úr megtestesülésének 889-ik évében], ahogy az évkönyvekben áll, a hét fejedelem, akit hétmagyarnak hívnak, kivonult Szkítia földjéről (A), bejött Pannóniába, de nem vendég módra, hanem mint a földnek örökség jogán birtoklója. (Kr)
Az első és leghatalmasabb fejedelem neve volt: árpád. Árpád, Álmos fia [a maga népével] az orosz havasokat elsőként lépte át, mivel a szkíta szokás és hagyomány szerint azzal a kitüntető méltósággal volt felruházva, hogy az előnyomuláskor a sereg előtt, visszavonuláskor pedig utána vonult. Ő tehát a magáéival az ungi részekre szállott. (K és Kr) Annak ispánja – az ispánt az ott lakók nyelvén dukának mondták – megfutott. Midőn pedig oda megérkeztek, azt a helyet, amelyet Pannónia földjéből először foglaltak el, Munkácsnak nevezték azért, mivel igen nagy munkával, fáradsággal jutottak el erre a földre. (Aa) Az Ung folyónál pedig várat építettek. Erről a folyóról nevezik a nyugati nemzetek a magyarokat ungarusoknak (K), [nem pedig a bolgárok miatt]. Árpád vezér az Ung mellől továbbindult, s elküldte Ondot, Ete apját annak a földnek az urához, amely a Duna és a Tisza között terül el. Mikor pedig Ond



visszatérve mutatót hozott a Duna vizéből, abból a fűből, ami a Tisza mellett terem, meg Alpár homokjából, a vezér és övéi azt a földet kimondhatatlanul megszerették. Megint elküldötték követüket Salán vezérhez Titelbe, és földjéért három fehér lovat, három tevét és három hölgymenyétprémet is adtak vele. Az a vezér meglátva az ajándékot, szerfölött megörült, s ellenében a követ kérésére egy korsót adott át Árpád vezér részére a Duna vizével tele, meg egy nyaláb füvet és mutatót a jó homokos földből. Amikor Ond ezt visszafelé vitte, fellovagolt egy hegy csúcsára, körös-körül megszemlélte a földet, kimondhatatlanul meg is szerette azt, és azon a helyen pogány szokás szerint egy kövér lovat ölve le, nagy áldomást ült. Árpád vezért és előkelőit a Szerencse hegyén találta; erről a hegyről [együtt ugyanazt tették, ti. hogy] körös-körül megszemlélték a földet, és kimondhatatlanul meg is szerették. És amikor átvették az ajándékot, amit Salán vezér küldött, másik követet menesztettek Salánhoz azzal az üzenettel, hogy a földet, amely a Duna és a Tisza között terül el, megszerezték, amikor Salán elfogadta az adományukat, és amikor érte nyaláb füvet küldött, mutatót a jó homokos földből és egy korsót a Duna vizéből. (Aaá) „Megparancsoljuk tehát – mondták a követnek –, hogy hagyja el ezt a földet, amilyen gyorsan csak tudja!” Salán vezér az üzenetet meghallva, a görögöktől meg a bolgároktól kért segítséget, s mikor ezek megérkeztek Titelre, elindult, és dühösen Árpád vezér ellen lovagolt. Hajnalban harcba elegyedett a két csatarend. Az említett vezér pedig, amint látta, hogy az övéi alulmaradnak a küzdelemben, futásnak eredt, s hogy életét mentse, Bolgárfehérvárba sietett. A görögök meg a bolgárok a magyaroktól való rettegésükben eszüket vesztve át akarták úszni a Tiszát, de majdnem mindannyian annak vizébe vesztek.(Aa) Midőn pedig [a magyarok] a Dunán átkelve Pannóniába nyomultak, Árpád azon a helyen ütötte fel sátrait, ahol most Fehérvár áll.
A második fejedelem Szabolcs volt. Ettől a Szabolcstól ered a Csák-nemzetség.
A harmadik fejedelmet gyulának nevezték. Nagy és hatalmas vezér volt a gyula; jóllehet a többiekkel előbb Pannóniába nyomult, utóbb Erdélyben lakott (K); vadászat közben Erdőelvében nagy várost talált, melyet hajdan a rómaiak építettek. Volt Gyulának egy Sarolt nevezetű gyönyörűszép lánya; Béld (Beliud), aki Kalán (Kulán) földjét bírta, oly tanácsot és segítséget adott Géza fejedelemnek, hogy ez vegye el Saroltot törvényes feleségül. Béldnek meg Kalán adta saját leányát, hogy harcoljon az ő fivére, Kaján (Keán) ellen. Halála után e Kalán földjét Béld örökölte. De ez nem az a gyula volt, hanem



utána a harmadik. (Kr) A negyedik fejedelmet Örsnek nevezték. Ez a Sajó vize körül ütötte fel sátrait.
Az ötödik fejedelmet kendének hívták. Ez a Nyír mellett ütött tábort. Kend fiai voltak Kusid és Kaplony (Kúpján).
A hatodik fejedelem volt Lél. Ez a cseheket elűzte Galgóc vidékéről, majd a nyitrai részeken telepedett meg. Tőle származik a Szoárd-nemzetség.
A hetedik fejedelemnek vérbulcsut mondják. Ez Zalában a Balaton körül telepedett meg. (K) [Bulcsú Bogát utóda volt.] (Aaá)110 [A hétmagyar], hogy dicsősége fennmaradjon, a lakomákra a tetteiket dicsérő énekeket maga szerezte. (Kraá és Aaá) Szkítiából száznyolc nemzetség és mindegyikéből kétezer fegyveres férfiú jött be, hozzátartozóiknak számát nem tekintjük. (Kra)
Árpád pedig, [miután vezér és parancsoló fejedelem lett], minden népével ahhoz a mocsárhoz vonult, melyet Körtvélytónak mondanak, s ott maradtak a Gyümölcsény-erdő mellett. Azon a helyen a fejedelem és főemberei elrendezték az ország szokástörvényeit, hogy miképpen szolgáljanak a fejedelemnek meg főembereinek, vagy miképpen tegyenek igazságot bárminő vétekért. Azt a helyet, ahol mindezt elrendezték, Szerinek nevezték el azért, mert ott ejtették szerét az ország egész dolgának. Egyszersmind a fejedelem vele jött főembereinek különböző helységeket adományozott összes lakosságukkal együtt. Azt a helyet Ondnak, Ete apjának adta a Tiszától a Botva-mocsárig és a Körtvélytótól Alpár homokjáig. Utóbb pedig Ond fia Ete sok szlovént gyűjtött össze, s Alpár vára meg a Bőd rév között igen erős földvárat építtetett, melyet a szlovének a maguk nyelvén Csongrádnak, azaz fekete várnak neveztek. Ketelnek adományozta Sátorhalomtól a Tolcsva vizéig az egész földet lakosaival egyetemben. De nemcsak ezt kapta; nagy földet adott neki később a Duna mellett ott, ahol a Vág folyó beletorkollik. Itt utóbb Ketel fia Alaptolma várat épített, és azt Komáromnak nevezte; ennek a várnak a szolgálatára odaadta mind a magával hozott, mind pedig a fejedelemtől nyert népnek a kétharmadát. A Takta mellett és a Mátra erdőben Árpád sok földet adott



lakosaival együtt Ednek meg Edöménnek, ahol unokájuk, Pata később várat épített. (A) Ed és Edömén apjától származik az Aba-nemzetség, és apjuk és anyjuk igen nagy rokonságával költöztek be Pannóniába; anyjuk a korozmin népből eredt. (Kaá és Kraá) Az ő sarjuk volt hosszú idő után a kegyes Sámuel király. Árpád és főemberei Böngér fiát, Borsot nagy csapattal küldték a lengyelek földje felé, hogy az ország határát gyepűakadályokkal erősítse meg egészen a Tátra hegységig. Bors felállította a mezsgyéket, összeszedte túszul a lakosok fiait, majd nagy számban összegyűjtött parasztsággal a Boldva mellett várat épített, ezt a nép Borsodnak hívta, mivel kicsiny volt. A fejedelem pedig abban a várban ispánná tette. Bors apjának, Böngérnek a Tapolca vizétől a Sajó folyóig adott földet, amelyet most Miskolcnak hívnak, azonkívül odaadta neki azt a várat, amelyet Győrnek mondanak. Ezt a várat Böngér fia Bors a maga várával, Borsoddal egy vármegyévé tette. Nagy földet adott Árpád Ócsádnak, Örsur apjának a Nyárád vizének közelében, azon a helyen, melyet most Kácsnak mondanak, Örsur, a fia aztán ott, annak a folyónak a forrásánál várat épített, amelyet most Örsur várának hívnak. Árpád Vajtának a Tisza mellett a Táras nevű földet adta, Ohatnak meg a dorogmai révnél juttatott földet, amelyet utódai máig birtokolnak;– – – – – Ezután Árpád a Dunához vonult, a nagy szigetre, amelyet Csepel-szigetnek neveznek. Látva, hogy a Duna vize milyen erőssége annak, elhatározták, hogy ez lesz a fejedelmi sziget, ahol a [nép többi fejedelme is] udvart meg majort kap, és április havától október haváig tartózkodnak ottan. Udvartartása vezetésére Árpád lovászmesteréül egy kun embert tett meg. A Csepel-szigeten végezték el, hogy átkelnek a Dunán túlra, meghódítják Pannónia földjét, aztán hadat indítanak a karantánok ellen, Lombardia határtartományába is benyomulnak. Átmenve a Dunán, s a Duna mellett a felhévizekig haladva, egy régi várost találtak, és fölötte csodálták a kőépületeket, egyeseket földig romban, mások meg úgy-ahogy álltak. (Aa) Úgy gondolták, ez Attila városa lehetett, azokban a palotákban bizonyára Attila lakott, kinek ivadékából származik Árpád fejedelem. (Aá) Ezt a várost most magyar nyelven Budavárnak mondják. Árpád pedig ott Kendnek, Kurszán apjának adományozta ezt a földet a százhalomig és Diódig, fiának, Kurszánnak meg azt a várat, amelyet azóta is róla neveznek. (A) Ődnek, [a kun vezérnek] a Duna mellett adott földet, Őd ott várat épített, amelyet Szekcsőnek neveznek. (Aá) Vajtának a Sár felé is jutott föld számtalan néppel, amelyet ma is Vajtának hívnak; – – – – – – – – – – – – – – ––––––––––––––––––––––––––––––––––––––––––––––––––––––––––––––––––––––––––––––––––



Ezután továbbmentek, Veszprém várát harcban vették meg a római katonáktól, akik azt őrizték. Vasvárt is meghódították, és túszul vitték a lakosok fiait. A szlovének és pannonok tartományait mind elfoglalták, és megdúlták a murai karantánok határait. (Aa) [Árpád fejedelem ezután] Szovárdot [küldte sereggel Lombardiába, de az mohóságból az egész országot] végigzsákmányolta (Kraá), és azzal tért meg: adjon neki a fejedelem engedelmet a Görögországba menetelre, ahol majd egész Macedóniát meghódítják a Dunától a Fekete-tengerig. Árpád pedig megengedte neki. Az néhány napra rá át is kelt seregével a Duna vizén, de megültek Philippopolisz és Durazzo között. Szovárd ugyanezen a földön vett magának feleséget, és az a nép, melyet most Csabamagyarjának mondanak, Szovárd vezér halála után Görögországban maradt. (Aaá) Attila király halála után azt a földet, amely a Vág és a Garam között a Dunától egészen a Morva folyóig terül el, a csehek hercege foglalta el, és egyetlen hercegséggé tette. Abban az időben pedig a csehek hercegének kegyelméből Zobor volt a nyitrai vezér. (A) A magyar kémek, amikor Zobor őrségére bukkantak, és rájuk nyilaztak, tapasztalták, hogy nagyon megrémültek azok, minthogy efféle fegyvert még sohasem láttak. S hiába jött rájuk Zobor nagyszámú fegyveres néppel, a nyílzáport azok sem állták, hanem megfutamodva bezárkóztak Nyitra városába. Ámde menekülésük közben a magyarok sokakat megöltek és elfogtak közülük. Zobor, a vezér is fogságukba esett, midőn pedig a várost hevesen ostromolni kezdték, az ijedt és vezér nélkül maradt nép megadta magát. (Aa) A hegyen pedig, a város közelében, amelyet most Zobor hegyének hívnak, azon föld valamennyi népe meghódolt egész a Vág folyóig. (Aá) Átadták váraikat is, melyeknek neve most is Sempte, Galgóc, Trencsény, Bolondóc és Bán. A magyarok pedig az előkelőbbeknek, akik háború nélkül engedve, fiaikat kezesül adták, ajándékokat osztogattak, sőt hadjáratukra is magukkal vitték őket. Borsot, Böngér fiát pedig elküldték kőből meg fából erősségek építésére a Zólyom-erdőbe, hogy a csehek vagy lengyelek be ne jöhessenek az országba. Mikor Bors és serege a Garam folyó mellett lovagolt, egy szarvas futásnak eredt előttük, és nekivágott a hegytetőnek. Bors űzőbe vette, és a hegyormon lenyilazta. Ott emelte Bors várát. A Zólyom-erdőben pedig föladatát végezve kőből igen nagy erősséget emelt, melyet most Borsséd-Zólyom várának hívnak. Ezután a magyarok a Morva folyóig mentek, és torlaszokat állítva oda, az ország határait Boronáig és Sárvárig tűzték ki. Árpád fejedelem Hubát Nyitra és egyéb várak ispánjává tette, egyszersmind tulajdonföldet is adott neki a Zsitva folyó mellett a Törzsökerdőig. Elődnek, Szabolcs apjának nagy erdőt adott, amelyet most Vértesnek



neveznek. Ez alatt az erdő alatt, a Fertő mocsár mellett Szabolcs unokája, Csák, sok idő múltán várat emelt. Ősbő, Szalók apja Veszprém várát kapta minden tartozékával együtt. Őse, Örkény apja is kapott földet Veszprém és Vasvár között; – – – – – – – – – – – – – – – – – – – – – – – – – – – – – – – – – ––––––––––––––––––––––––––––––––––––––––Árpád fejedelem ezután elküldte Veleket Bihar várába Mén-Marót fejedelemhez, és ugyanazt az ajándékot küldte neki, amit [Marótnak és] Salánnak. Aztán másik követ ment, értésére adva Mén-Marótnak Árpád üzenetét, hogy engedje át a Szamos folyótól a nyíri határig és a meszesi kapuig terjedő országát, amit megvettek tőle. Mén-Marót azonban haragosan mondta: „Egy marékkal sem adok földemből. Uramnak, a görögök császárának jóvoltából senki sem bírja országomat kiragadni az én kezemből.” (Aa) Néhány napra rá Árpád és főemberei Ősbőt, Szalók apját küldték MénMarót ellen. (Aá) Ahogy ez átkelt a Tisza folyón, a székelyek elébe jöttek, s önként kezesül adták fiaikat, hogy küldje el őket a fejedelemnek, így és ajándékokkal hódoltak Árpádnak a székelyek, akik előbb Attila király népe voltak. Sőt, Ősbő serege előtt – első hadrendként – indultak harcba Mén-Marót ellen. Jövetelüket hallván, megrettent a bihari fejedelem, sok-sok katonáját ott hagyta Bihar várában, ő maga meg feleségével és leányával elmenekülve, az Igyfon sűrűibe tette át lakását. Amikor Mén-Marót meghallotta, hogy Bihar várát elfoglalták a magyarok, félelmében elküldte követeit Ősbőhöz, engedje őket Árpád fejedelemhez, hogy eléje borulva elmondhassák neki: felajánlja egész országát, Árpád fiának, Zoltának pedig a leányát. Ez megtörtént, és Árpád fejedelem főembereivel tanácsot tartva, Mén-Marót üzenetét szívesen vette, s mikor hallotta, hogy Mén-Marót leánya már egykorú az ő [kisded] fiával, azt Zolta feleségéül elfogadta, a neki ígért országgal egyetemben. Ősbőnek meg azt üzente, hogy Mén-Marót lányát és a lakosok kezességbe adott fiait hozza magával. Árpád fejedelem főembereivel menyegzőt ülve, nagy lakomát csapott, napokig tartót. A regösök énekével szépen összecsengve szóltak a kobzok meg a sípok, az ifjak meg pogány szokás szerint íjas-nyilas játékot játszottak. A fejedelem földeket is ajándékozott. (Aa) Veleknek a zarándi ispánságot. Hasonlóképpen a többi nemeseknek szintén tisztségeket meg helységeket adományozott: – – – – – – – – – – – – – – – – – –––––––––––––––––––––––––––––––––––––––––Mén-Marót ez eset után a második évben fiú nélkül meghalt.(A) Árpád fejedelem [a maga idején] Magyarország főembereit és vitézeit megesketve, fiát, Zoltát, nagy tisztességgel fejedelemmé emeltette. Az Isten Álmos fejedelem fián, Árpádon jól valóra váltotta a jövendölést,



amelyet Mózes próféta Izrael fiairól zengett imigyen: „És a hely, amelyet lábatok tapod, a tiétek lészen!” Hiszen mindazon helyet, amelyet Árpád fejedelem és nemesei tapodtak, az ő maradékaik birtokolták és birtokolják mindmáig. (Aá) Ezután az Úr megtestesülésének 907-ik esztendejében Árpád fejedelem is elköltözött ebből a világból. Tisztességgel temették el őt egy kis folyónak a forrása felett, amely kőmederben folyik (A) a Budavárnak nevezett városban, ahol talán őse, Attila élhetett. (Aá) Egyszersmind ott a magyarok megtérése után a Boldogságos Szűz Mária tiszteletére egyház épült, amelyet fejérnek hívnak. Örökébe lépett a fia. (A) Zolta fejedelem tizenhárom esztendős volt, országának főemberei egyeseket országos bírákul rendeltek alája a viszálykodók és versengők lecsendesítésére, s alávetették ezeknek a hadakat is. (Aá) Azok megtámadták a karantánokat, majd Friaulon át Lombardiába törtek, ahol tűzzel-vassal emésztették el Padova városát. Onnan Lombardiát bejárták, megölték Vercelli város püspökét, Lutuardust, Károly császár nagy hűségű tanácsosát, egyházából nagyon sok kincset raboltak. (Aa és Kra) Waldo gróf testvére, István, mikor éjnek idején vára falán a félrehelyen ülve szükségét akarja végezni, a kamara nyílásán át egy magyarnak a nyilától súlyosan megsebesül, és sebébe még azon az éjjelen belehal. Azután Lotaringiát és Alemanniát pusztították el. öt évvel később Konrád császár uralkodása alatt Lél és Bulcsú [szintén] Alemannia egyes részeire törtek, és ott sok becses zsákmányt ejtettek. De végül a bajorok és alemannok gyalázatos csalárdsága miatt elfogták e jeles vezéreket (A), s a császár színe elé vezették őket. Megkérdezte a császár, miért olyan kegyetlenek a keresztényekhez. Felelték: „Mi a magasságbeli Isten bosszúja vagyunk, ő küldött minket rátok ostorul; ha abbahagyjuk üldözésteket, akkor elfogtok és megöltök bennünket.” Mondotta a császár: „Válasszatok magatoknak olyan halált, amilyent akartok!” Szólott erre Lél: „Adjátok ide kürtömet! Hadd fújjam meg előbb, aztán felelek.” Odaadták a kürtjét, s amikor nekikészült a kürtfúvásnak, a császár közelébe lépett, s oly erővel vágta homlokon a császárt, hogy a kürt eltörött, a császár pedig belehalt ebbe az ütésbe; mondotta neki Lé”: „Előttem jársz, és szolgám leszel a másvilágon!” Azt tartják ugyanis [a magyarok], hogy akiket életükben megöltek, a másvilágon nekik szolgálnak. Nyomban lefogták őket (Kr), s az Inn folyó mellett akasztófán végezték életüket. (A) Egy másik magyar sereg meghallva, milyen keményen megszorították, elfogták, megölték társaikat: visszavonult valami szigetre, és leste, mikor oszlik meg a császár serege; amikor aztán a császár hadinépének nagyobbik fele a Rajna felé indult, a magyarok a mezőségben körülvették, s azután nyilazással először lovaikat ölték meg, naphosszat sem megállni, sem



megfutni nem engedték őket. Végre is, miután nem mozdulhattak, megadták magukat (Kr), elfogván őket, mindegyiküknek fejét vették bajtársaik megtorlásául. (K) Felégették a fuldai kolostort, sok aranyat szedtek föl benne, azután átkeltek a Rajnán, tűzzel-vassal dúlták a lotaringiai hercegséget, majd Strassburg körül – melynek latin neve Argentína – csatában elfogták (Kr) Erchanger (A) lotaringiai herceget és a segítségére siető Berthold brabanti herceget, és lenyakazták őket.111 Majd dühödten nyomorgatták Galliát, vadul kegyetlenkedtek az Isten egyházával, pusztították Metz, Trier és Aachen vidékét (Kr); azután karddal nyitottak maguknak utat a meredek Senonhegyeken és az aliminus népeken keresztül. Ott Susa és Torino városait rombolták le, áthatoltak a nevezett hegyeken, s amikor Lombardia síksága tárult szemük elé, sebes nyargalvást szinte az egész tartományt feldúlták; így tértek meg diadallal saját országukba. (Aa és Kra) Isten kegyelméből Zolta fejedelemnek az Úr megtestesülésének 931-ik esztendejében fia született, akit Taksonynak nevezett. (A) Ez időben a magyarok elfoglalták Valkó, Pozsega meg Zágráb várát, az egész földet a Száváig, azután meg a Kulpa folyóig. Szabolcs fejedelem a Tisza mellett is épített földből igen erős várat, Szabolcs várát. A föld lakóiból sokat ahhoz a várhoz szolganépül rendelt, és egy Ekölcs nevű vezér keze alatt katonákat hagyott ott. Szatmár várát pedig bevette, és a meszesi részekig nyomult. Szabolcs és Tétény tanácsot tartva elhatározták, hogy az ország határa keleten a meszesi kapuban lesz. Parancsolatukra tehát a föld lakói ott kőkapukat építettek, és ledöntött fákból nagy gyepűgátakat emeltek. Később Tas, Lél apja a Szamos folyó közelében a lápok alatt szintén igen erős földvárat létesített, amelyet először Tas várának neveztek, most pedig Sárvárnak hívnak. Nem messze vásárhelyet rendelt, amelyet mostanáig Tas vásárának mondanak. (Aa) Ezután tíz esztendeig nyugodtak, a tizenegyedikben feldúlták Szászországot, Türingiát, a sváb földet, a keleti frankokat, vagyis a burgundokat; midőn megrakodva visszatérőben voltak, a bajor határnál, Abach vára közelében, a Dunánál hirtelenül német sereg támadt rájuk. A magyarok csúnyán megszalasztották őket, sok ezrüket leölték. Ebben a csatában háromezer magyar veszett el; akik túlélték, hazatértek. (Kr) Kitűzték ezután az ország határát délen [a Száváig meg a Kulpa folyóig]. (Aá) A németek felé a Göncöl hídjáig; hogy itt várat emeljenek, oroszokra bízták; a Mosón nevű fertőn túl nem kevés besenyőt is letelepítettek, hogy a németek a magyarok határait el ne pusztíthassák. (A) A csehek felé a Morva folyónál, a lengyelek felé pedig a Tátra hegyénél [maradt] az ország határa. (Aa)



Akkor Zolta fejedelem fiának, Taksonynak feleséget hozott a kunok földjéről, s még életében fejedelemmé tette egész Magyarország fölött. Maga pedig három esztendőre rá elhalálozott. Taksony fejedelem Magyarország főembereivel együtt élete valamennyi napján át hatalommal és szépszerével őrizte meg országának minden jussát. Kegyességének hallatára pedig sok vendég özönlött hozzá különféle nemzetekből. (A) Bolgár földről sok izmaelitával jöttek Billa és Baks előkelők, akiknek Taksony földet juttatott, és azonfelül Pest várát adta. E testvérek és sarjadékuk, Etej, a magukkal hozott népből kétharmadot a vár szolgálatára engedtek, egyharmadot meg utódaiknak hagytak. Ugyanakkor és ugyanonnan jött az előkelő Hetény, akinek a fejedelem szintén nem kevés földet és jószágot adományozott. A besenyők földjéről jött egy fejedelmi nemzetségből való vitéz, Tanuzaba, Örkénd apja. Neki Taksony fejedelem lakóföldet a kemeji részeken adott a Tiszáig, ahol az Abád rév van. (Aa) Taksony fejedelemnek Géza nevű fia született, Magyarország [negyedik] fejedelme. (Aá) A Turul-nemzetségből származó Géza fejedelem (K) keresztény hitre kezdte téríteni a magyarok népét. Hogy ezt megtehesse, hírül kellett adnia szándékát a keresztény királyoknak és fejedelmeknek. Kívánságának hallatára nemcsak segítséget küldtek, de személyesen is eljöttek, [hiszen] a magyarok kegyetlensége igen ártalmukra és veszedelmükre volt. (Kr) Elsőnek jött be a schaumburgi Tibold gróf. (K) Bejött Bajorországból Vencellin, a wasserburgi, aki megölte Koppány vezért, s ezért István téres jószágokkal jutalmazta őt. (Kr) Jött Hont és Pázmán, két édestestvér, mindkettő sváb eredetű páncélos lovag. Ezek ugyanis vitézeikkel együtt Magyarországon keresztül a tengerentúlra akartak zarándokolni, de Géza fejedelem magánál tartóztatta őket (K), s Géza, valamint a fia, István, nagy örökséggel gazdagította ez ispánokat szolgálataikért. (Kr) Ezek tehát Németországból valók (K); – – – – – – – – – – – – – – – – – – –––––––––––––––––––––––––––––––––––––––––Mindezek a magyarokkal házasságban keveredve ugyanolyan nemességet és szállást nyertek. (Kr) Géza pedig Gyula lányától, Sarolttól az Úr megtestesülésének 969-ik évében nemzette Istvánt. István már kora ifjúságában dicső hadat viselt a vitéz és hatalmas Koppány vezér ellen. Koppány pedig, Tar Zerind fia, már Géza fejedelem idejében vezérséget viselt, somogyi vezér volt. Géza fejedelem halála után vérfertőző házasságra kívánta István anyját. István, ekkor még fejedelem, egybehívta



főembereit, összegyűjtötte seregét, és az ellenség elébe indult (Kra), miután Granban112 a német Monttal és Pázmánnyal felköttette kardját. (Krá) Géza fejedelem ez ispánokban lelte segítségét, de még inkább Istenben, fia, István pedig az ő tanácsukkal és segítségükkel kerekedett a magyarok fölé. Mindkét részről soká és vitézül folyt a csata. Ebben a harcban Vencellin ispán, aki aznap a sereget vezette, megölte Koppány vezért. István pedig néggyé vágatta: egyik részét elküldte az esztergomi, másikat a veszprémi, a harmadikat a győri kapuhoz, a negyediket Erdélybe. Sok nemes magyar jutott csúf szolgaságra, akik Koppány vezérhez húztak. Azt ítélték ugyanis nemesebbnek a méltóságok viselésére, aki hamarabb csatlakozott a keresztény hithez. (Kr) Miután pedig Koppány vezért megölte, és megkoronázták (K), István király híres és nyereséges háborút viselt Gyula ellen, aki az időben az egész Erdőntúli országot a maga hatalmával kormányozta. (Kr) Gyulát, [noha anyja rokonságához tartozott], megkötözve Magyarországra hozta, s egész életén át börtönben tartotta, minthogy a hitben hiú volt, és keresztény lenni, [ahogy a király akarta], átallott, azután még sok mindent cselekedett István [kedve] ellenére. (Aá) Akkoriban volt Marosvárt a hatalmas Ajtony fejedelem is. Ez az Ajtony Bodonyban a görögök szertartása szerint keresztelkedett meg, és hét feleséget tartott, mert nem volt tökéletes a keresztény hitben. István királynak nem adta meg a tiszteletet, és még a királynak a Maroson leúsztatott sója fölött is hatalmat bitorolt. (GNLa) Ajtony annak a Gálád vezérnek volt az ivadéka, aki egykor Bodonyból jött, és elfoglalta a Maros folyótól egészen Orsova váráig elterülő földet, mikor pedig a magyarok ezt nem akarták engedni neki, kun, bolgár és blak segítséggel támadt ellenük, de megveretve békét kért, és különféle ajándékokkal együtt odaadta Keve várát, ahová előbb bezárkózott előlük, [úgyhogy megbocsátottak neki. Nem úgy] István király [az ivadékának, Ajtonynak], Doboka fia Csanádot, unokafitestvérét küldte ellene, aki Ajtonyt Maros melletti várában megölte. (Aa) Csanádnak a jószolgálatáért feleséget adott, és neki adományozta Ajtony várát összes tartozékaival egyetemben. Ennek a várnak most is Csanád a neve. (A) [Gyula és Ajtony] sokféle kincséből István király felette meggazdagodott, dússá tette a maga alapította fehérvári bazilikát. (Kr) Mivel azonban Gyulának a vagyonát erőszakkal szerezte meg, azért ez az egyház gyakran szenvedett tűzvésztől. (Thkr) István némely lázadókat a fegyverek okozta ijedelemmel, sokakat a maguk akaratából térített a keresztségre. (Kr) Tanuzaba keresztény lenni nem akart, őt feleségével együtt élve eltemették, míg fia, Örkénd, ki a maga akaratából vette fel a keresztséget, békén élhetett Krisztussal, s tőle a Tomaj-nemzetség



származik. (Aa) István király tanult, és az égtől természetes ésszel megáldott ember volt, fia, Imre hasonlóképpen. De miközben az uralkodás és kormányzás gondját őrá szándékozott bízni, maga a herceg váratlanul meghalt. (K) A keserves nagy fájdalom beteggé tette a királyt, régi épsége nem tért vissza soha többé. [Látván állapotát] a szakállas Buda, Egyrőt fia, minden baj gonosz koholója, akinek tanácsára Pétert tették Magyarország nyakára, elküldte fiát, Seböst abba a börtönbe, ahol Vazult, a király nagybátyjának fiát őrizték, s ez kitolta Vazul szemét, és ólmot öntött fülének üregébe. (Kraá) István király uralkodásának negyvenhatodik esztendejében, Nagyboldogasszony napján költözött az Úrhoz. Fejérvárott, a Boldogságos Szűz egyházában temették el. (K) Gizella királyné pedig elhatározta Budával, hogy a király atyafiát (Krá), a német Pétert teszik királlyá. Vazul fiai, Levente, András és Béla pedig Csehországba futottak a bajok és fájdalmak színe elől. Azt mondták ugyanis akkor, hogy a három testvér, Vazul fiai, valami Tátonynemzetségbeli lánytól nem igaz házasságból származtak, s ez okból nemességük csak a Tátonyoktól ered. Hamisság volt ez, és gonosz mese! (Kra) Miután Pétert királlyá tették, a királyi fönség kegyes hajlandóságát mindenestül elvetette. Magyarország nemeseit megvetve, az erősségeket, őrhelyeket és várakat németek és olaszok őrizetére bízta. Az országot ádáz törvényekkel és adókkal sújtotta. (Kr) Csatlósainak erőszakoskodása miatt senki sem lehetett biztonságban, mert büntetlen tettek erőszakot. Látván Magyarország főemberei nemzetük baját, amit Isten ellen való módon cselekedtek rajtuk, tanácsot tartottak, és megkérték a királyt, parancsolja meg embereinek, hagyjanak fel az ilyen cselekedetekkel. (Krá) A király válaszolta: „Ha valameddig még élek, idegenekkel töltöm meg ezt a földet, és teljességgel a németek hatalmába adom.” A magyar főemberek és vitézek a püspökök tanácsára gondosan kutatták, kit találhatnának az országban a királyi nemzetségből, aki alkalmas az ország kormányzására, és megszabadítja őket Péter zsarnokságától. Aba (Kr) Sámuelt (A), István király nővérének férjét emelték királyi méltóságra és szentelték királlyá. Péter pedig futással menekült a magyarok keze közül, [akik] cafatokra vágva ölték meg a szakállas Budát, két fiának kitolták a szemét, Seböst pedig, aki Vazul szemét kitolta, úgy veszejtették el, hogy összetörték kezét-lábát. Némelyeket megköveztek, másokat vasrudakkal törtek össze. Sámuel király megsemmisítette mindama törvényeket és adókivetéseket, amelyeket Péter a maga szokásához képest rendelt el. E dolgok intézésében az ország három főembere járt elöl. Viskének hívták egyiket, Tojszlán volt a másik, a harmadik pedig Peszli, akik nemzetük szabadságát keresték, és



hívséggel törekedtek arra, hogy az országot visszaszerezzék a királyi magnak. Mikor Sámuel király meghallotta, hogy Henrik német király szívesen fogadta Pétert, akit a magyarok elhagytak, az Úr 1042-ik évében követeket küldött a császárhoz, hogy kitudakolja, ellensége-e neki, amiért kiűzte Pétert királyságából. Vajon meglehet-e vele tartós békességben? A válaszból azonban megmutatkozott, hogy a császár ellensége neki, mondván: „Mivel igaztalanul bántotta meg híveimet, maga fogja látni, mi és mennyi telik tőlem.” Hallván ezeket Sámuel király, megértette, hogy a császár vissza akarja helyezni Pétert a királyságba; haragra gyúlván, nagy sereget gyűjtött, berontott Ausztriába és Bajorországba, sok foglyot szedett közülük. A következő esztendőben Sámuel király követeket küldött a császárhoz, és békét keresett; megígérte, hogy elengedi a nála lévő rabokat, s illő váltságot ad azokért, akiket vissza nem adhat. A császár eljött Magyarország határára, és másnapra meg akarta vívni a gyepüket, amelyekkel a magyarok elrekesztették a Rábca folyót. Eközben Sámuel király követei megkérték a császárt, szabjon méltányos határidőt, hogy visszaküldhesse mind a rabokat, és ezen felül ajándékot is adjon neki. A császárt csábította az ajándék, mert Gozilo herceg fia, Gottfried lotaringiai herceg megtámadta, és sietve hazament. Ettől kezdve Sámuel király biztonságban volt. [Némely] magyar nemesek nem hagyták ezt ennyiben, összebeszéltek és összeesküdtek, hogy megölik. Egyikük azonban feljelentette a királynál azokat, akik életére törtek: a király közülük bírói vizsgálat nélkül megölette, akiket elfogathatott. Az összeesküvők közül [sokan Henrikhez futottak]. Sámuel király követei a császárhoz mentek, visszakövetelték azokat a magyarokat, akik a császárhoz menekültek, panaszkodtak rájuk, és mondták, hogy azok Magyarország orzói és latrai, ők szítják a civódást és háborúságot a magyarok és a császár között; ezért az ilyen konkolyhintőket a magyar király kezére kell adni. A császár azonban azt felelte, hogy ezt semmiképpen sem teszi. Sámuel királyságának harmadik évében Péter eljött Henrik német királlyal, és nagy sereget hozott Sámuel király ellen. Gyors menettel a magyar határra támadt, amikor azonban Babótnál át akart kelni a Rábcán, nem tudott áthatolni a Rábca folyón a kiöntött vizek, a sűrű bozótok és az áthatolhatatlan ingoványos mocsarak miatt. A császárral és Péterrel lévő magyarok ekkor egész éjjel vezették a sereget a Rába és a Rábca folyó mentén, és napfölkeltekor egy könnyű gázlón át is keltek. Ménfőnél Sámuel király győzelmet nyert volna, de azok a magyarok, akik barátsággal maradtak Péter iránt, földre dobták zászlaikat, és megfutottak. Ama napon végtelen sokaságú német veszett el azon a helyen, azért annak a helynek az ő nyelvükön a mai napiglan Verloren Bayer a neve, a mi nyelvünkön pedig: Vessz-német. A vesztes Sámuel királyt egy faluban kegyetlenül legyilkolták. Tetemét a



falu melletti templomba temették. Néhány esztendő múlva kiásták a sírból: szemfödelét és ruháit romlatlanul találták, sebhelyei begyógyultak. Akkor eltemették őt saját monostorába, Sárott. (Kr) Henrik császár Pétert teljességgel visszahelyezte a koronás királyságba, István király jelvényeit ráöltötte, saját kezével vezette a királyi trónhoz. Levente, András és Béla eközben Csehországból Lengyelországba ment. Ott Miska király Bélát, mivel a lázongó pomeránokat vitézségével adófizetésre kényszerítette (Kra), hercegségbe helyezte, és feleségül adta hozzá a lányát, nem mulasztván el jó mennyiségű földet is juttatni számára örökségül. Béla herceg Lengyelországban két fiat nemzett, egyiknek neve Géza lön, a másiké – nagyatyja [fivére] nevéről – László. Magyarországon pedig később Lampertet nemzette, és lányokat. Leventének és Andrásnak nem tetszett, hogy Béla révén csak koloncként legyenek a lengyel fejedelemnél, méltatlannak találták, hogy csak az ő neve miatt éljenek a fejedelem udvarában, [és továbbmentek onnan]. Péter, akit a német király hatalma emelt föl, már nem is uralkodott, hanem kegyetlen zsarnoksággal nyomta el és ostorozta Magyarországot. Viska, Bolya és Bonyha főemberek meg egyéb atyafiságuk folyton sóhajtozva és nyögve várták az alkalmas időt, hogy visszaadják az országot (Kr) a [királyi nemzetségnek, amely] (Krá)113 szerette és felmagasztalta őket. Némely gazok [elárulták], miről gondolkoznak az említett magyar nemesek, név szerint Viska, Bolya és Bonyha meg az ő atyafiságuk. Péter heves haragra lobbant, elfogatta, deresre húzván megölette őket. Ekkor a magyar nemesek, látván nemzetük baját, összegyűltek Csanádon, tanácsot tartottak, és egész Magyarország nevében ünnepélyes követséget küldtek Oroszországba (Kr) Vazul fiaihoz (GNL), Leventéhez és Andráshoz, szólván hozzájuk: egész Magyarország híven várja őket, és készségesen hallgat rájuk az egész ország, miként királyi nemzetségre, csak jöjjenek haza Magyarországra, és oltalmazzák meg a németek dühétől. Majd fellázadtak Péter ellen, gonosz halálra adták mind a németeket és olaszokat, akik Magyarországon szétszórva mindenféle hivatalt viseltek. (Kr) Nem kegyelmeztek még a gyerekeknek és az asszonyoknak sem, és papoknak se, akiket Péter tett püspökké, plébánossá és apátokká. (K) [Mire a hercegek megjöttek], ördögi sugallattól felgyújtva, megátalkodottan követelték Leventétől és Andrástól, engedjék meg, hadd éljen az egész nép pogány módra, ölhessék le a püspököket és egyháziakat, vethessék el a keresztény hitet, és tisztelhessenek bálványokat. Meg is engedték nekik, hogy kövessék szívük óhajtását, hogy menjenek és vesszenek el ősatyáik tévelygéseiben, különben nem harcoltak volna Leventéért és Andrásért Péter ellen. [Gellért is így halt meg.] Ez velencei eredetű szerzetes



volt, Pannóniába jött, és először Bélben élt remeteéletet, utóbb a csanádi egyház püspökévé tétetett. Látta Péter, hogy a magyarok egy lélekkel Levente és András hercegekhez csatlakoztak: maga hát németjeivel futásnak eredt Moson felé, hogy onnan átmenjen Ausztriába, de mégsem menekülhetett. A magyarok ugyanis közben már elfoglalták az ország kapuit és kijáratait. András herceg követe meg visszahívta Péter királyt békesség ürügyével, és tisztséget ígért neki. Mondják, ez hitt is a szónak, és visszafordult, de inkább kényszerűségből tette, mert már látta, hogy seregétől elvágták. Sietve Fehérvárra akart visszatérni. Amikor Zámor faluba ért, az említett követ csellel el akarta fogni, hogy megkötözve vigye András herceghez. Péter azonban megneszelte ezt, bevette magát egy udvarházba, és három napig emberül harcolva védekezett. Végül is az íjászok minden katonáját megölték; maga élve esett foglyul, akkor megvakították, és Fehérvárra vitték; nagy fájdalmában hamarosan meghalt. Pécsett temették el második országlásának harmadik évében. (Kr) András, minthogy Levente együgyűségből a koronát neki adta, (Kra), és megkoronázták, megparancsolta [a magyaroknak]: fejvesztés terhe mellett hagyják el a pogány szokást, amit előbb engedélyezett nekik. (Kr) Levente éppen ezekben a napokban halt meg, minthogy nem élt katolikus módra. A Dunán túl, Taksony falvánál temették el (Krá); mondják, ott van eltemetve pogány módra őse, Taksony is. András király elvesztvén bátyját, Lengyelországba küldött Bélához: „Nincsen nekem örökösöm, sem testvérem rajtad kívül; te légy az örökösöm, te kövess a királyságban.” Megindították ezek a szavak Bélát, egész háza népével eljött a királyhoz. Meglátta a király, és örvendezett nagy örvendezéssel, minthogy öccsének ereje is támogatta. (Kr) Mert félt a német császár jöttétől, hogy majd Péter király vérének megbosszulása végett betör Magyarországba. Felesége is, aki orosz fejedelem lánya volt, annyira félt ettől, hogy András király megszerezte azt a helyet, amelyet Ketelpatakának hívnak, mondván: alkalmas királyoknak vadászat céljából, de [még inkább], mert szeretett ott lakni a felesége, ott közelebb lehetett apja országához. (Aa) A király és öccse, Béla tanácsot tartottak, három részre osztották az országot, ebből kettő a királyi hatalom tulajdona maradt, a harmadik részt pedig a herceg kapta tulajdonul. [A német császár be is tört az országba] a Zala és Zselic patakok forrása mellé. Ennek hallatára András király és Béla herceg mind a búzakereszteket és szénaboglyákat fölégették, és messze elvezérelték a lakosokat minden barmaikkal azokról a tájakról, amerre a császár útja vezetett. Amikor a császár benyomult Magyarországra, és a felégett vidékekre ért, nem talált eleséget vitézeinek, sem lovainak. Nyomorúságos ínség sanyargatta mind egész seregét



a lovakkal és málhás állatokkal együtt. Ezenfelül a magyarok és besenyők éjszakáról éjszakára kegyetlenül zaklatták, mérgezett nyilaikkal öldösték őket, sátraik közé pányvát hánytak, így sokat elragadtak azok közül, akik valami szolgálatban jártak. Megrémültek a németek a nyílzáportól, amely elárasztotta és fogyasztotta őket. Látta a császár, micsoda és mennyi veszedelem bénítja meg, elküldött András királyhoz és Béla herceghez, s örök, szilárd békét kért. András király és Béla herceg békeszeretők voltak, nem akarták a civódás magjait elszórni: békességet kötöttek hát a császárral, a császár pedig személyesen és esküvel erősítette meg, hogy híven megtartja mindazt, amit mondott. A sok német a magyarok irgalmából megszabadult a halál torkából, visszahagyta sátrát, pajzsát, elhajigálta minden felszerelését, és oly gyorsan futott vissza Németországba, hogy hátra se nézett. Ezért azt a helyet, ahol a németek ilyen gyalázatba estek, és pajzsaikat elhajigálva futottak meg, Vértes hegyének nevezik [azóta]. A király és a herceg Várkonyba mentek; a király maga elé tétette a koronát vörös terítőre és melléje a kardot, ami a hercegséget jelképezte. (Kr) [A király a kardot a hercegnek nyújtotta, mire ez a koronát a gyermek Salamon kezébe adta. Így erősítette meg a király Bélának tett fogadalmát, Béla meg, hogy a korona majdan visszaszáll Salamonra.] (Kraá) Az atyai szeretet András királyban [mégis] legyőzte az igazságot, megszegte ígéretét, ami nem méltó királyhoz. Fiát, Salamont még mint ötesztendos gyermeket egész Magyarország királyává kenette és koronáztatta; követet küldött Henrik császárhoz, kérve, adja leányát az ő fiához. A herceg ebből megértette, hogy a kisded Salamont mégis az ő urává rendelték, erősen méltatlankodott. (Kra) Igen éles elméjű lévén, óvakodva a király csapdájától, elmondotta ipának, a lengyel fejedelemnek, mindazokat az igazságtalanságokat, amelyeket bátyjától, András királytól szenvedett; a lengyel fejedelem híven és készségesen segítségére sietett. Hírül vitték Béla hercegnek, hogy András királlyal nagyszámú zsoldos van, nevezetesen Wilhelm és Poth [vezérletével]. Magyarja azonban nem sok, sokan ugyanis fiát, Salamont követték [császári rokonához]; akik az országban maradtak, legtöbben Béla herceghez csatlakoztak. [Ez] inkább csatán akart meghalni, semhogy harc nélkül térjen ki a király serege elől. Siető seregét rendületlenül vezérelte a Tiszához András király ellen. Wilhelm és Poth, a német vezérek pedig dühösségüktől hajtva, csapataikkal hamar átkeltek a Tiszán. Mindkét részről vitézül harcoltak, de Isten segítségével Béla herceg nyert győzelmet. András király Németország felé futott, a mosoni kapunál elfogták. Wilhelm és Poth vezéreket Béla herceg elé vitték, az meg szabadon bocsátotta őket. [András király pedig] vénségtől rokkantán [néhány nap múlva meghalt].



Béla herceg, akit Beninnek neveznek, tehát diadalmasan és győzelmesen Fehérvárra ment, ahol a püspökök fölkenték, és a királyi koronával szerencsésen megkoronázták. A kegyes király Magyarország-szerte kikiáltókat is küldött, hogy minden faluból két-két ékesen szóló vént hívasson a királyi tanácsba; ennek hallatára nemcsak azok jöttek Fehérvárra a királyhoz, akik hivatalosak voltak, de mind a parasztok, a szolgák és a magyarországi köznép egész sokasága. Látván a király, a püspökök és mind a főemberek a rengeteg sokaságot, megfélemlettek: hátha rájuk rontanak; behúzódtak hát a városba, és őrizték. A köznép azután elöljárókat rendelt magának, ezek számára fából állványt emeltek, ahonnan az emberek láthatták és hallhatták őket. Az elöljárók azután szószólókat küldtek a királyhoz és a főemberekhez, mondván: „Engedd meg nekünk, hogy atyáink szokása szerint pogány módra éljünk; hadd kövezzük meg a püspököket, ontsuk ki a papok belét, öldössük le a deákokat, akasszuk fel a dézsmaszedőket, romboljuk le a templomokat, törjük össze a harangokat!” Ennek hallatára a király megszomorodott, és háromnapi haladékot kért, hogy gondolkozzék a dologról. Ezalatt a nép elöljárói a magas állványokon ültek, és gonosz verseket mondtak a hit ellen; a népnek ez tetszett, helyeselte: „Úgy legyen, úgy legyen!” Mikor azután harmadnapra a választ várták, a király parancsára fegyveres katonák rontottak rájuk, közülük némelyeket megöltek, elöljáróikat a magas állványról leszórták és eltiporták, a többieket megkötözték, keményen verve korbácsolták, és így ölve, kötözve, korbácsolva is csak alig csillapíthatták le a lázadást a katonák. Azután tehát, hogy István király kereszténnyé térítette Magyarországot, két ízben fordult vissza az a pogányságra: egyszer András király idejében, másodszor Béla király napjaiban, amiképpen itt megírtuk. (Kr)
Boldogulhat tehát Magyarország; deákja megtette föladatát: hogy bárki leírva lássa, honnan való királyaink és nemeseink származása. (Aa)



A Salamon király korabeli geszta (i. sz. 1075 körül)
(Rekonstrukció)
[Salamonnak, Magyarország dicsőséges királyának kegyes óhajából, íme, a magyarok tetteinek keresztényi előadása.] Az Úr nevében. Ámen.
„Általam uralkodnak a királyok” – mondja az Úristen Bölcs Salamon Példabeszédeinek nyolcadik fejezetében. (Kr) [A magyar királyok eredete a legrégibb időkbe nyúlik vissza; róla a hívő köznép együgyű sejtése ez]: Ménrót óriás, Thana fia, a nyelvek összezavarodása után Perzsia országából Szkítia földjére költözött, s ott feleségétől (K), Enéh (Kr) [tündértől] két fia született, éspedig Hunor és Magor. Ménrót óriásnak Enéh előtt volt már felesége (Ka), tőle több fia és lánya, kiknek utódai Perzsia vidékét lakják. Testalkatra és színre említett rokonaikra hasonlítanak, csupán beszédük tér el kissé, mint a szászoké a türingiaiakétól. (Ka) Szkítiának vidéke pedig a forró égövtől távol terül el. (K) Európában fekszik, s kelet felé terjed. Az északi tenger körül, amellyel határos, az emberi szem számára áthatolhatatlan erdő borítja, mely nagy területre terjed ki, ahol kilenc hónapon át sűrű köd uralkodik. Nem süt itt a nap, csak júniusban, júliusban és augusztusban, és akkor is csak napjában annyi időn át, amennyi déltől a délután néhány órájáig tart. Az említett erdőség hegyeiben kristályt találnak, griffmadár fészkel, és vadászsólyom költ, amelyet magyarul kerecsennek mondanak. E tájék levegője rideg. Vizeiben mindenféle kígyók teremnek, akkora békák, mint egy disznó, baziliszkusz, sok mérges fenevad, tigris és egyszarvú. Az itt született népek tunya életet élnek, haszontalanságra adják magukat, illetlen természetűek, bujálkodásra hajlamosak, zsákmányra áhítoznak, s általában inkább fekete, mint fehér színűek. (Ka és Kra) Hunor és Magor felnővén, apjuktól megválva külön sátrakba költöztek. Történt pedig egy napon, hogy amikor kimentek vadászni, a pusztaságban egy (K és Kr) pompázatos színű, csudás (T) szarvasünő bukkant fel előttük, s amint űzőbe vették, az a meotiszi ingoványokba menekült előlük. Mivel itt teljesen eltűnt szemük elől, sokáig keresték, de nem tudtak nyomára akadni. Az említett ingoványt bejárva, úgy látták, [itt kell élniük], majd visszatértek atyjukhoz, s megkapván beleegyezését, összes jószágaikkal a meotiszi ingoványok közé költöztek, hogy ott telepedjenek le, s ki sem mozdultak onnan öt évig.



A hatodik évben kikalandoztak, s egy puszta helyen véletlenül Belár fiainak otthon maradt feleségeire és gyermekeire bukkantak (K), amint férjeik nélkül a kürt ünnepét ülték, és zene hangjai mellett táncot jártak (Kr), kiket is sebes vágtatva elragadtak a meotiszi ingoványok közé. Történetesen az alánok fejedelmének, Dulának két lányát is elfogták a gyermekek között; ezek egyikét Hunor, másikát Magor vette feleségül. (K és Kr) Ezektől az asszonyoktól származnak a hunorok és magyarok. (Ka és Krá) Ménrót óriás, Perzsia és Szkítia ura, végül is elhalálozott. Szkítiai fejedelemségét Enéhtől való fiai örökölték (Ta), s miután ilyen sokáig laktak abban az országban, igen hatalmas nemzetséggé nőttek. (K és Kr) Történt jó idő múlva, hogy a szomszéd király háborúba keveredve, Hunor népéhez fordult segítségért a görögök császára ellen. A hunoroknak [csak kisebb] haduk volt, de mind elmentek azok. (Taá) Hanem mikor az a király is megérkezett seregével, őket pedig támadás érte, elváltak a királytól, és Pannóniába költöztek. Látták, hogy sok és nagy folyamai vannak annak az országnak, rengeteg gyümölcse érik, és igen bő a termés, s az ő nyelvükön beszélnek ott. Szerfölött megtetszett nekik az a föld, ezért Pannónia királya elé járultak, és békés megegyezéssel elhatározták, hogy letelepednek. Pannónia királya pedig örvendett, hogy az ő telepesei lettek. A hunorok azonban titokban ügyes embereket küldtek Szkítiába (Ta), [Magor nagyszámú népéhez] (Taá), adják hírül, milyen gazdag országot találtak, és jöjjenek, hogy azt együttesen elfoglalják. (Ta) Mikorra a hírhozók megérkeztek oda, [Magor népe, vagyis a magyarok] (Tá) vezérei megértették, hogy nincs több olyan bővelkedő ország; nagy sereget gyűjtöttek, hogy Pannónia ellen menjenek. (T) A Pannóniában lakó hunorok megtudva, hogy a magyarok erős hadukkal és sok-sok népükkel közelednek, elébük siettek az ország határára, és elkezdték Pannónia földjét meghódítani velük együtt annak királyától. (Kaá és Kraá) Ennek a magyarok az Ung folyó mellől különféle ajándékokat küldtek, s miután a követekkel kikémlelték, és katonaságát gyengének ítélték (K), hirtelen támadással megsemmisítették egész seregével együtt, Bánhida tájékán, valami városban Tata mellett. Ennek a városnak a romjai máig láthatók. (Kr) A magyarok Jézus Krisztus születésének 888-ik évében költöztek be Pannóniába. (Bkr) Azt a királyt megölvén, hét seregre osztották fel magukat, hogy minden seregnek legyenek, akik vezetik, egy meg, aki parancsol nekik. (Kaá) Minden egyes sereg harmincezer fegyveres férfiból állt. (K) Megindultak tehát felemelt zászlókkal, feleségeikkel, gyermekeikkel és barmaikkal. A seregvezetők dalokat költöttek önmagukról az e világi dicsőségért, hogy azok hallatán maradékuk hivalkodhasson a szomszédok és barátok előtt. [De nem őket nevezték – ahogy a köznép mondja: – hét



magyarnak. Más az oka annak.] (Kra) Történt [ugyanis] Taksony idejében, hogy a magyar sereg Gallia felé indult zsákmányszerzésre. Mikor azután visszatérőben átkeltek a Rajnán, három részre oszlottak: kettő tisztesség nélkül érkezett vissza Magyarországba, és csak egy tisztességgel. Ebből a türingiai Eisenach városánál a szász herceg hét kivételével valamennyit megölette. Hetet megtartott közülük, és levágott füllel küldte őket vissza. „Menjetek magyarjaitokhoz – szólott –, és ilyenformán mondjátok el nekik, többé ne jöjjenek e gyötrelmek helyére!” Két rész pedig behatolt Svábországba, de meghallva, mi történt társaikkal, atyafiságukkal, felhagytak a svábföldi zsákmányolással, és aki elébük került az Hier folyamától a Sár, vagyis a Lajta folyóig, leölték, akár ember volt, akár barom. A hét fületlen magyarra pedig, amiért élve tértek vissza, és nem választották társaikkal együtt a halált, mondják, a község ilyen ítéletet tett: elveszítették mindenüket, amit magukénak mondhattak, elválasztották őket feleségüktől, gyermekeiktől, és gyalogszerrel, saru és minden tulajdon holmijuk nélkül menesztve el őket, rászorították, hogy világéletükben mindig együtt járjanak [énekeket mondva, és] koldulva sátorról sátorra. (Kr) Ezeket az elítélteket emlegették hét magyarnak, nem pedig ama hét első seregvezetőt. (Kra) Miután – mint fentebb elmondottuk – a magyarok megölték azt a királyt, és letelepedtek Pannóniában, fegyvereik és lovaik jobbításáról gondoskodtak. Egy idő múlva Morva- és Csehországot minden javától megfosztották, és vezérüket, Vratiszlávot harcban megölték. (K) Majd ellenség módjára Karintiába törtek, azután Krajnát és Stíriát végigzsákmányolva, nagy prédával tértek haza. Meghallotta [a német császár], hogy a magyarok betörtek birodalma területére, és elhatározta, hogy Magyarországra megy; kijött Itáliából, eljutott a sváb Augsburg városába, hogy onnan Pannóniába szálljon le, és megtámadja a magyarokat; eközben azonban a rómaiak közt belső háborúság támadt, ezért vissza kellett fordulnia. [Egy időre rá] a magyarok elpusztították Németország egyes részeit, és Augsburg városához értek. Ulrik püspök a polgárokkal és a sváb főurakkal védekezett, de a magyarok megátalkodottan ostromolták a várost, nem akartak onnan tágítani; ezért hát a védők követeket küldtek az említett császárhoz, siessen hamar a város segítségére; a császár ezt nem is mulasztotta el. A magyarok vigyázatlanul jártak el a város vívása közben, a német és itáliai sereg váratlanul rontott rájuk; akkor sem futhattak volna, ha akarnak. Egyfelől ott volt akadályul a Lech folyó, mely ama napokban a patakoktól csodálatosan megáradt, másfelől az említett seregek vették körül őket, akár a fal. Megszorította tehát őket az ellenség, egy részüket elfogta, másokat kegyetlenül levágott. Elfogták ezen a helyen Lélt és Bulcsút, és



Regensburgban bitófán végezték ki őket. (Kr) Miután Lél és Bulcsú elpusztult, a sereg meghunyászkodott, és többé nem ment Németországba. Franciaország és Németország ugyanis megegyezett, hogy a támadó magyaroknak egyesült erővel mindhalálig ellenállnak. Ezért is a magyarok István király idejéig haboztak Németországba menni, nehogy a nyugati nemzetek egymással egyesülve támadják meg őket. (K) Mondják, hogy a magyar község vezérei alatt ilyeneket és más efféléket cselekedett Taksony vezér napjaiig. (Kr) Ez követte ugyanis Árpádot, kinek az idején a magyarok Pannóniában letelepedtek. (Krva) Zoltánnak – aki dédatyja volt István királynak – [más népeket juttattak]. Ezek olyan helyen laknak, amely természeti fekvése szerint igen erős, ezért sok fáradságba és harci verejtékbe került legyőzni őket. Ezt az országot – amelynek magyar neve Erdőelve – igen sok folyó övezi, melyeknek fövényében aranyat lelnek, és ennek a földnek aranya igen jó. Ide helyezvén őt, köznyelven erdőelvi Zoltánnak nevezték. Igen öreg ember volt már, ezért tették a gazdag nemzetek fölé. (Kraá) Taksony pedig nemzette Gézát és Mihályt, (Kr) Mihály meg nemzette Vazult és Szár Lászlót. (Krá) Géza volt az első a magyarok közül, akihez szózat hangzott az egekből, hogy fogadja el a keresztény hitet és a keresztséget. (K) És amidőn intelmekkel a magyarokat meg nem téríthette, mert teljességgel hódoltak a pogány szertartásoknak, kénytelen volt némelyeket fegyverrel elnyomni, többen lévén a hit ellenei, mintsem követői. (Kr) Minthogy kezéhez embervér tapadt, nem volt alkalmas arra, hogy egy nagy nemzetet megtérítsen, s jóllehet Szent Adalbert őt is, udvarát is megkeresztelte, mégis az égi trónusról szózat jutott hozzá, hagyjon fel azon gondolattal, mert a legfelségesebb Isten kegyelmessége a tőle származó fiára bízza, hogy mindezt végrehajtsa. (Ka) Géza az isteni jóslat által intve (K és Kr) nemzette az Úr megtestesülésének 972-ik évében Istvánt (K), kit, amikor felnőtt, a nép élére állított, hogy uralkodjék őutána, és összehíva főembereit, erre megeskette őket. Ezek után betelvén napjai, az Úr megtestesülésének 997-ik esztendejében elhalálozott. De az ördög belháborút támasztott [István] ellen, annak sugallatára a pogány nép óvakodott nyakát a keresztény hit igájába hajtani, s azon mesterkedett, hogy főembereivel együtt kivonja magát uralma alól: (INLa) Koppány Istvánt meg akarta ölni, hogy vezéri részét saját hatalma alá hajtsa. István Szent Márton hitvalló közbenjárása által kérte az isteni irgalmasság segítségét. Aztán testi épségének őrizetére két főemberét, Montot és Pázmányt rendelte, a sereg fejévé és vezérévé pedig német származású vendégét, Vencellint tette. Megkezdődött a csata, és az isteni irgalmasság segítségével István vezér nyert dicső diadalt. Ekkor fogadalmat tett Istennek, ezt hűséggel



be is váltotta: elrendelte ugyanis, hogy mind a Koppány vezér földjén lakozó népség gyermekeiből, terméséből és barmaiból örök időkre tizedet adjon Szent Márton klastromának. István méltónak találtatott, és isteni rendelésből elnyerte a királyi fönség koronáját. (Kr) Királysága érdekében Jámbor Henrik császár húgát114, név szerint Gizellát vette feleségül, kit miután felkentek, a korona viselésében társának ismert el. Mikor Jámbor Henrik meghalt, és Konrád lett a császár, ez ellenségként tört Pannónia határaira. Tanácsot tartott a király a püspökökkel és főemberekkel, majd a Boldogságos mindenkoron Szűz Mária segítségét kérte. Másnap hírnök érkezett az ellenség táborába minden egyes vezérhez, mintha a császár küldte volna, és parancsot adott át a visszatérésre. Mikor az ellenség visszavonult, a király megértette, hogy Isten oltalma látogatta meg. (INLa). Az Úr 1002-ik esztendejében Gyulát feleségével és két fiával együtt Erdélyből Magyarországra vitte. Ezt azért cselekedte, mert bár sokszor megintette, mégsem tért a keresztény hitre, s nem nyugodott, hanem folyvást igaztalanul zaklatta a magyarokat. Gyula tágas, nagy gazdagságú országát egészen Magyarországhoz csatolta. Ezután seregét a bulgárok és szlávok vezére, Keán ellen indította, [akit szintén legyőzött]. Felbecsülhetetlen mennyiségű kincset szerzett, kiváltképp aranyat, gyöngyöt és drágaköveket. [Fehérvári bazilikáját] ellátta aranyoltárokkal, kelyhekkel, színaranyból szőtt, drágakövekkel kirakott főpapi öltözetekkel. Szertartási edényekkel és egyéb szükséges szerekkel ugyanazon bazilikát, valamint más egyházait is megajándékozta királyi bőkezűséggel. Ebben az egyházban kereszteltette meg nagybátyját, [Gyulát], annak akarata ellenére, családjával együtt, de azután olyan tisztességgel tartotta, mintha apja lett volna. Egyebek között adott István király ennek a fehérvári egyháznak némely örök emlékezetre méltó adományokat. Mégpedig két püspöki vállruhát, mindkettő szegélyébe hetvennégy márka színtiszta arany volt beszőve, meg drágakövek. István király kérésére a római szentegyház pápája, a szentséges Benedek, ennek oly tekintélyes kiváltságot adott, hogy bárki magára ölti mise végzése közben, érvényesen felkenheti, megkoronázhatja és karddal övezheti a királyt. A király felesége pedig, Gizella királyné, a megnevezett egyházat módfelett gazdagította aranykeresztekkel, kannákkal, oltártáblákkal, kelyhekkel, gyöngyökkel és ékességekkel. István király szokása jobbára az volt, hogy évenként legalább három ízben látogatta meg a maga alapította egyházakat, és midőn elérkezett egy ilyen egyházhoz, először is meglátogatta mind az oltárokat, mindegyiknél imádkozott, majd kimenvén, körüljárta az egész templomot, gondos szemmel és apróra megvizsgálta a falak és a tetők hibáit, repedéseit. Nyomban



elrendelte, hogy tatarozzák, és addig el nem távozott a városból, míg a javítást nem látta. Megértvén ezt Gizella királyné, midőn Magyarországon valamely egyházhoz elérkeztek, maga elé hozatta mind az Isten házában levő felszereléseket, és évenként kijavított minden javítani való gyolcsot, bársonyt és szövetholmit. (Kr) István királynak több fia volt ugyan, de Isten és az emberek előtt valamennyinél kedvesebb volt az egyik: Imre. (K) Amazokat ártatlan csecsemő korukban, aki adta, elvette. Immár egyetlen fiát István szenvedélyesen szerette, minden óhajtásával azt kívánta, hogy utána országának ő kerüljön élére. (INL) Imre [a templomokban] a maga bíboröltözeteit tette le az oltár elé oltárterítő céljára, miképpen mai napig meggyőződhetünk erről a királyi egyházakban. Atyja aranyos erszényt hordott övén, telve színezüst dénárokkal, és midőn szegényt látott, nyomban odament, és saját kezével gondoskodott róla. Az Úr 1022-ik évében számos helyen sok nagy tűzvész támadt; igen nagy földindulás is volt, május 12-én a nap tizedik órájában, az Úr mennybemenetele utáni szombaton. Június 23-án mintha két nap látszott volna az égen. [Baljós előjelek voltak.] Miután az Úr dicsőségessé tette az ő irgalmát István királyban, kardjának színe elől megfutamította a királyokat, mind a körül fekvő nemzetek fejedelemségeit és hatalmasságait alávetette uraságának: István király úgy tervelte és szilárdan elhatározta, hogy az e világi dicsőség minden pompáját félreveti, az ideig-tartó királyság koronáját leteszi, és egyedül Isten szolgálatának szenteli magát. Elhagyja a külső gondokat, csöndes békességben, szemlélődésben tölti életét; a királyi fönség koronáját pedig fiának, Imre hercegnek akarta adni. (Kr) Imre herceg ifjúságának virágjában volt, ékes a katolikus élet meg a közügyek intézésének virtusaival is, hasonlóan atyjához; de mielőtt az országlás terhét átvehette volna, hirtelen halállal halt el. Siratta őt István király és egész Magyarország. (Kra) A keserves nagy fájdalom beteggé tette a királyt, súlyos kórságba esett; sok napok után is csak alig érte egészsége javulását, de régi épsége nem tért vissza soha többé. Gyötörte a lábfájás; szomorúság, jaj gyötörte, kivált, amiért atyafiságában nem látott senki olyast, aki az ő halála után keresztényi hitben tartsa meg országát. Mert a magyar nemzet inkább hajlott a pogány szertartásokhoz, mint Krisztus hitéhez. (Kr) Látta pedig udvarának négy legfőbb nemese, hogy hosszan és súlyosan betegeskedik, s mert szívük mélyén még mindig hitetlenségben tévelyegtek, csalárd tervet kovácsoltak, és megkísérelték leromlott állapotát halálra váltani. Alig tették be lábukat oda, ahol a király pihent, égi ösztönzésre felriadt a király, [és elfogták a merénylőket]. (KLa) Meghallotta Gizella királyné, hogy [kiért lett volna ez], tanácsot tartott Budával, és nagy hamarsággal elküldte



követét, Seböst, ugyanannak a Budának a fiát, hogy tolja ki Vazul szemét, [ne kísérelhessenek meg ilyesmit még egyszer őérette]. (Kraá) Vazult, nagybátyjának fiát a király ifjúi kicsapongása és oktalansága miatt záratta el, hogy megjavuljon, [s most, mivel] testi ereje megfogyatkozott, érezte, nagy bágyadtság nyomja, sietve küldött a nyitrai börtönbe Vazulért, hogy mielőtt meghal, (Kr) [szabaddá] tehesse. (Krá) A király küldötte látta a megvakított szeműt, és azon módon, sebzett szemekkel vezette a királyhoz. Látta István király, milyen nyomorúságosan megcsonkították, keservesen sírni kezdett, de nyomta a betegség terhe, és így nem adhatta meg a [tetteseknek] méltó büntetésüket. (Kra) Magához hívta tehát unokaöccsének, Vazulnak fiait, Leventét, Andrást és Bélát, azt tanácsolta nekik, fussanak, amilyen gyorsan csak tudnak, hogy megóvják életüket és testi épségüket. A Boldogságos, mindenkoron Szűz Mária mennybemenetelének napján ragadtatott ki e hitvány világból, és az angyalok társaságához csatlakozott. Eltemették a fehérvári bazilikában, amelyet ő maga épített. Magyarországszerte azonnal gyászra fordult a lantpengetés, az ország népe mind, nemesek és nem nemesek, gazdagok és szegények egyaránt siratták a király halálát; bőséges könny hullatással és sok jaj szóval gyászolták az árvák kegyes atyját. A szomorúság és fájdalom jeléül gyászruhát öltöttek, az ifjak és szüzek három évig nem táncoltak. (Kra) A királlyá megtett Péter hatalomra lépve Gizella királynétól méltóságait elvette, és mindentől, ami megillette, megfosztotta őt. (M) Gellért csanádi püspök egy napon háromnnapi böjt és bezárkózás után a káptalanba ment, ahol a testvérek összegyűltek, s így szólt a szerzetesekhez: „Pártokra szakad Magyarország, és a papoktól a világiakig kivonja magát az ország a kereszténység igájából. Az én munkámat és igehirdetésemet is lenézik, és nem fogadják Isten igéjét.” Ezek meg mások is beteljesültek jövendölése szerint. (GNLa) Országlásának harmadik évében a magyar főemberek összegyülekeztek Péter ellen, választottak hát maguk közül egy ispánt, Aba nevezetűt, azt tették királlyá. Aba pedig összegyűjtötte a magyarok seregét, és harcra készen Péter király ellen indult. Látta ekkor Péter, hogy a magyarok nem támogatják, igen megfélemlült, kifutott Bajorországba, hogy Henrik német király segítségét kérje. Aba király erre erős harcosait két szárnyra osztva, a Duna folyó mindkét partján kard élére hányta a németeket; elhordta zsákmányukat. Sok foglyot is szedett közülük, átkelt a Traisen nevű folyón, és szedte a rabokat egészen Tulna városáig, ahol éjszakára megállt. Történt pedig ez hatvanadvasárnap után hétfőn. Hajnalra kelvén, számlálhatatlan sokaságú fogollyal, örvendezve tértek meg Magyarországra. Ezután Karintiába küldött [elszánt] harcosokat; ezek is sok foglyot ejtettek, úgy jöttek vissza Magyarország [felé]. Mondják,



Gottfried osztrák őrgróf Pettau tájékán megtámadta őket, elvette zsákmányukat. Abban az időben a császár Kölnben ünnepelte a húsvétot, és tanácsot tartott főembereivel, hogy országának a magyarok okozta sérelmét hogyan torolja meg. Ezek egy értelemmel azt javallották neki, hogy miután a magyarok ok nélkül törtek ellenség módjára országába, támadjon rájuk haddal, és szabadítsa ki a rabságból foglyaikat. Nagy sereget indított tehát, és Vratiszláv cseh herceg tanácsára a Duna északi partján vonult a magyar határra. A magyarok követei megígérték a császárnak, hogy a magyarok mindenben parancsai szerint cselekszenek, csak Pétert nem fogadják vissza királyul; a császár azonban mindenképpen erre törekedett, esküvel kötelezte el magát ugyanis Péternek, hogy visszahelyezi országába. Ehhez azonban a magyarok semmiképpen sem járultak hozzá; ajándékot adtak, és megígérték, hogy a német foglyokat elengedik. A császár nem akart addig egyezkedni, amíg nem megy Bajorországba, hogy a békekötésnél azok is jelen legyenek, akiket a magyarok igaztalanul bántottak. [De] súlyos ügyek gátolták, úgyhogy visszatért Burgundiába, Besançon városába. Ettől fogva Aba király arcátlanná vált, és dölyfösen dúlt-fúlt a magyarok ellen; úgy ítélt ugyanis, hogy mindenki egyenlő, az urak a szolgákkal, sőt semmibe vette az esküszegést is, megvetette ugyanis az ország nemeseit, és mindig a parasztokkal, nemtelenekkel tartott. A magyar nemesek sérelmeiket nehezen tűrték, ez okozta a legnagyobb veszedelmét. Midőn ugyanis Csanádon ülte a nagyböjtöt, a nagyböjt folyamán, tanácskozás ürügyével mintegy ötven nemes férfiút egy házba zárt, fegyveres vitézeivel levágatta őket; bűnbánatot sem tarthattak, meg sem gyónhattak. Gellért csanádi püspök ezért kánoni szigorúsággal dorgálta meg a királyt, és megjósolta, hogy küszöbön áll veszedelme. Egyeseket ez még jobban ösztönzött; a császárhoz menekültek, és Aba ellen szóltak, mondván, hogy az esküszegést semmibe veszi, megveti a nemeseket, akik királlyá emelték maguk fölé, nemtelen parasztokkal lakomázik, lovagol és társalog mindszüntelen. Mondotta nekik a császár: „Ez bizony nem nemeshez méltó, éppen ellenkezőleg.” Szüntelenül ösztökélték tehát a császárt, hogy bosszulja meg Aba királyon az igazságtalanságot, mert nem adta vissza rabjait, miként ígérte, és az okozott kárt sem térítette meg. A császár tehát a magyarok ösztökélésére felindulva noricumi és cseh seregekkel, flandriaiakkal meg udvari hadaival az osztrák őrgrófságba ment, de titkolva, hogy Magyarország ellen vonul, úgy tett, mintha Abát egyezségre akarná szorítani, azután visszatér, [ám] benyomult Sopronnál. Aba király nagyszámú fegyveressel Győr közelében szállott vele szembe; felette bízott a győzelemben, mert némely bajorok azt üzenték neki, hogy a császár csak



kevés emberrel jön ellene. Mielőtt megütköztek, égi jelként ritkás köd szállt le, majd Isten heves szélvihart támasztott, s ez szörnyű port vitt a magyarok szemébe: mondják ugyanis, hogy a pápa úr már előbb kiátkozta a magyarokat, amiért királyukat, Pétert megfosztották méltóságától. Sokáig keményen folyt a csata. A tetemek szaga miatt két hónapig azon a tájon jó móddal ember át nem haladhatott; az íjászok ölték meg őket. Végre a császár Isten segítségében bízván győzelmet aratott. Aba király pedig elmenekült a Tisza felé, és a magyarok, akiknek ártott uralkodása alatt, egy régi veremben végeztek vele. A császár, mikor visszatért táborába, alázatosan leborult az üdvöt adó kereszt szentséges fája előtt, levetette saruit, csupasz testére ciliciumot kötött, s a néppel egyetemben magasztalta Isten irgalmasságát, hogy megszabadította őt ama napon a magyarok kezéből. Ezenközben a magyarok összegyülekeztek, könyörögve járultak a császárhoz, bocsánatot és irgalmat kértek tőle, amit a császár derűs arccal, kegyesen fogadott; meg is adta, amit kértek. Azután mind egész sokaságával Fehérvárra ment – melyet a németek Weissenburgnak hívnak –, ez lévén a magyar királyság székes fővárosa. Itt a magyarok császárhoz illő tisztességgel és nagy készülettel fogadták a császárt: ő Pétert a dicsőséges Istenanya, a mindenkoron Szűz Mária székesegyházában királyi módra ültette a trónra, és ott kibékítette a királyt a magyarokkal és a magyarokat a királlyal; a magyarok kérésére megengedte, hogy megtarthassák a magyar szokásokat, és törvényeik szerint ítéljenek. Ilyenformán rendezvén mindezeket, kívánsága szerint sikerülvén dolgai, a császár visszatért Regensburgba. Péter királyt Magyarországon hagyta saját őrségével. A következő esztendőben a császár visszatért Magyarországba. Péter király húsvét szent ünnepén a magyarok és németek színe előtt átadta neki Magyarországot aranyozott lándzsa képében. Ezenfelül a király sok nagyszerű ajándékkal tisztelte meg a császárt, aki dicsőségesen tért meg hazájába. Ezenközben a Csehországba futamodott Levente, András és Béla ínséges szegénységük miatt átmentek Lengyelországba; Miska lengyel fejedelem kegyesen és tisztességgel fogadta be őket. Engedelmet nyervén a fejedelemtől, otthagyták Béla fivérüket, és elmenvén, mentek Lodoméria királyához, de ez nem fogadta be őket. Nem volt hová fejüket lehajtsák, hát eltávoztak onnan a kunokhoz. Látták a kunok, hogy előkelő emberek, azt gondolták, azért jöttek, hogy kikémleljék földjüket, és ha egy magyar rab rájuk nem ismer, nyomban megölik őket. Így hát egy ideig ott tartották őket. Azután továbbindultak Oroszországba (Kr), ahol András feleséget vett magának, a rutén fejedelem lányát (Aa). Abban az időben Magyarország némely főemberei sóhajtoztak országuk romlásán, és meg akarták szabadítani Magyarországot Pétertől; rendületlenül



hívei maradtak Leventének, Andrásnak és Bélának, akik István király törzsökéből származtak; híven szolgálták őket, és követek útján küldtek nekik javaikból, amijük csak volt. Buda és Devecser segítségével azután Péter meghallotta [szándékukat], hogy az országot visszaadják a királyi nemzetségnek, és visszahozzák [ellene] Leventét, Andrást és Bélát. Némelyeket megkínoztatott, szemüket vájatta ki, és a magyarokat mind oly nagy szorongással töltötte el, hogy inkább halni akartak, semhogy ilyen nyomorúságban éljenek. Esküvel fogadták meg [Leventének és Andrásnak], hogy mihelyt bejönnek Magyarországra, mind a magyarok egy lélekkel hozzájuk gyűlnek, és uralmuk alá vetik magukat. Levente és András azonban attól tartott, hogy valami leplezett kelepce ez, és titkon követeket küldtek Magyarországba. Mikor aztán Újvárba érkeztek, melyet Aba király épített, íme, csapatostul özönlött hozzájuk mind a magyar sokaság. Békés115 várából Vata volt a neve annak, aki először ajánlotta magát az ördögnek, leborotváltatta a fejét, és pogány módra három varkocsot eresztett. Az ő átkos és kárhozatos biztatására mind a nép az ördögnek szentelte magát, lóhúst ettek, és mindenféle gonosz bűnt cselekedtek. Megölték a katolikus hitnek szolgáló papokat, és lerontották Isten számos egyházát. (Kr) Kikiáltók hirdették Levente és András parancsaként, hogy: „Halál a püspökökre a papokkal, szerzetesekkel és hívőkkel együtt; még emlékük is vesszen el örökre, és térjen vissza atyáink hite.” (GNL) Reggelre kelvén megtudta a király, hogy a fivérek hazatértek, de titkolta, hogy megrémült miatta (Kraá), sőt inkább vidámnak mutatkozott, fölszedte a táborát, és Zsitvatőnél átkelt a Dunán, hogy Fehérvárra bevonuljon. A magyarok azonban megneszelték szándékát, megszállták a város bástyáit és tornyait, őt meg kirekesztették. (Kr) Amikor Fehérvárra nem tudott bejutni, futásnak eredve Mosonnak tartott, ahol mondják, sereg ment ellene, ezért visszafordulva gyorsan Fehérvár felé vágtatott. A polgárok ugyanis kérték, hogy menjen vissza, és ők átadják neki a várost. [András herceg szót akart érteni a királlyal, nem elfogni őt, de] amint aztán [Péter] Fehérvár körül egy faluba ért, a sereg hirtelen körülfogta, foglyul ejtették, és szemét kiszúrták. Jóllehet ekkor életben maradt, lelki fájdalmában végezte életét, és Pécsett temették el. (K) Szent Péter apostol egyházában, amelyet ő alapított. (Kr) Ezenközben Levente és András is előrehaladtak a sokasággal, [de nem volt egyetértés köztük, mivel a tévelygők az idősebb herceget is megbabonázták]. Magyarország közepén át eljutottak a révhez, amelynek közönséges neve: Pest. Meghallották ezt Gellért, Besztrik, Buldi és Beneta püspökök meg Szolnok ispán, kiindultak Fehérvár városából Levente és András herceg elé, hogy tisztességgel fogadják őket. Amikor az említett püspökök sietve arra a helyre



értek, amelynek neve Diód, mielőtt az urakhoz mentek, ott misét akartak hallgatni Szent Szabina egyházában. Gellért püspök tehát felöltötte a misemondáshoz a papi ruhát, és hogy buzdítsa őket, szólott hozzájuk, mondván: „Atyámfiai és püspöktársaim, és mind, ti jelenlevő hívek! Tudjátok meg, hogy ma a vértanúság koronájával a mi Urunk Jézus Krisztushoz jutunk az örök boldogságra. Föltárom nektek Isten titkát, amiképpen ma éjszaka nékem megnyilatkozott: láttam ugyanis a mi Urunkat, Jézus Krisztust, ült az ő szentséges anyjának, a mindenkoron Szűz Máriának ölében, és magához híván minket, a maga kezével nyújtotta nekünk testének és vérének szentségét; mikor aztán Beneta püspök is eléje járult, Krisztus elvonta előle a szentséget. Ebből következik, hogy őneki ma nem lesz része a mi vértanúságunkban.” Ezután Gellért püspök intette őket, hogy gyónják meg egymásnak bűneiket, majd misét hallgattak, és imádságba merültek; a biztos reménység felderítette őket, hogy a vértanúság által elnyerik az örök boldogságot, majd mindnyájan megáldoztak. Azután felkerekedtek, és a Dunának pesti révéhez igyekeztek. Gellért püspök, mivel kicsiny termetű volt, és Isten szolgálatában felemésztette minden erejét, kocsin utazott. Amikor a nevezett révhez ért, íme, a gonosz emberek, vagyis Vata és ördögtől megszállott cinkosai, rárontottak a püspökökre és minden társaikra, s kövekkel borították el őket. Gellért püspök mindszüntelen a kereszt jelét vetette azokra, akik kövezték; ennek láttára amazok még jobban feldühödtek, megtámadták őt, a Duna partján felfordították kocsiját (Kr); az atyát földre vetik, és dühös igyekezettel kövezni kezdik. Ekkor az első vértanú példájára Pannónia első vértanúja a földön térdre esett, és hangosan felkiáltott: „Uram, Jézus Krisztus, ne ródd fel nekik bűnül, mert nem tudják, mit tesznek.” És mikor ezt mondotta, mellét dárdával átütötték, és elszenderült az Úrban. A rákövetkező napon katolikus férfiak Isten anyjának, a mindenkoron Szűz Máriának templomában eltemették. (GKL) Buldi püspök is megkövezve költözött át a dicsőségre. Besztrik és Beneta sajkán keltek át a Dunán Leventéhez és Andráshoz (Kr), Besztrik püspököt [Levente emberei megsebezték], úgyhogy harmadnapra meghalt. (Krá) András herceg eközben odaért, és megszabadította kezükből Beneta püspököt, így teljesedett be Gellért jóslata, mert Beneta kivételével mindnyájan vértanúkká lettek, Szolnok ispán is. (Kra) Papok és világiak oly nagy sokasága szenvedett vértanúságot Krisztusért ama napon, hogy számukat csak az Isten meg az angyalok tudják. Sok idő múltán [Vatának a] fia, János is atyja szertartását követte, sok varázslót, jósnőt és táltost gyűjtött maga köré, akiknek bűbájolása igen beajánlotta őt az uraknak. Egyik Rasdi nevezetű papnőjét Béla király fogatta el, és oly sokáig tartotta börtönben étlen, amíg saját lábait ette meg, és



ottveszett. (Kr) A keresztényeknek teljességgel tilalmas [lett] (Kra) feleséget venni Vata és János nemzetségéből, akik úgy eltávoztatták a magyarok népét Krisztus hitétől a kegyelem idején, amiképpen Dátán és Abiron lázadást támasztottak az Úr ellen az Ótestamentum korában. [Péter király trónján Levente fejedelemként próbált elhatalmasodni, de András herceg a keresztények élén megküzdött vele és megbüntette.] Ha tovább élt volna, és hatalmat nyer az országban, kétségtelenül egész Magyarországot megrontja a pogány bálványozással. András herceget ezután ellenség nem háborította, biztonságba került; az Úr 1047-ik esztendejében Székesfehérvárott királlyá koronázták, de csak az a három püspök, aki megmenekült a keresztények nagy veszedelméből. András király [meghagyta] tehát egész nemzetének, térjenek vissza Krisztus igaz hitére, és mindenben ama törvény szerint éljenek, amelyre István király oktatta őket. István király halála óta tehát [kilenc] esztendő és négy hónap telt el András király uralkodásának első évéig. Ebből a német, vagyis igazában a velencei Péter első és másod ízben öt és fél esztendeig uralkodott. Aba pedig három évig országolt. [Tíz hónapon át Levente volt koronázatlan fejedelem.] András királyt Fehérnek és Katolikusnak nevezték. Fegyvereivel három esztendő alatt a magyarok adófizetőivé tette a lengyeleket, cseheket és osztrákokat. Ebben az időben épített monostort Szent Ányos tiszteletére a Balaton tava mellett, a Tihany nevezetű helyen. Nagy szeretettel hívta [haza Béla herceget], mondván: „Együtt voltunk hajdan ínségben és fáradalmakban, kedves öcsém; most arra kérlek, ne késlekedjél, gyere hozzám, hogy társak legyünk az örömben, és együtt lévén, örvendezve osztozzunk az ország javain.” [Béla meg is jött Lengyelországból.] A király és a herceg békességes nagy nyugalomban éltek. András király feleségétől fiakat nemzett, Salamont és Dávidot; Marót falubeli ágyasától pedig nemzette Györgyöt. Abban az időben a németek királya nagy sereggel megszállta Pozsony várát. Az volt a szándéka, hogy megbosszulja a Péteren esett igazságtalanságot, és a maga uralma alá hajtja Magyarországot. [De mert András király vétlen volt Levente bűnében, erőfeszítése nem sikerülhetett.] Ugyanezen az okból a következő esztendőben is eljött a császár Magyarországra nagy sokaságú harcossal (Kr) egészen Bodajkig, és öt hónapon át ostromolta Fehérvár városát. Végre a császár megbánta a dolgot, kezdte megkövetni Andrást és a magyarokat. (Ka) Azt mondotta ugyanis, ha András király szabad utat enged neki hazafelé, és éhségtől gyötört seregét eleséggel látja el, soha András királyt és utódait meg nem támadja, soha a magyar királyt szóval, tettel vagy tanáccsal meg nem bántja, sőt ha valaki utódai közül fegyvert fog Magyarország ellen, szálljon arra a mindenható



Isten haragja, és átkozott legyen mindörökre. Leányát is András király fiához, Salamonhoz adja feleségül, örök békesség nyomatékának céljából, noha előbb már a francia király fiának adta nagy esküvéssel. Hit alatt meg is esküdött, hogy mindezt híven megtartja. (Kr) Ekkor András király szokott bőkezűségével (Krá) ötven óriási vizát küldött a császárnak, kétezer szalonnát, ezer hatalmas bikát és több kenyeret, mint amit magukkal vihettek; juhokat, ökröket, vagyis szarvasmarhákat és bort is bőséggel. A császár meg is tartotta híven, amit esküvel ígért. A Morva folyó mellett ülték meg a királyi lakodalmat, a békeszövetséget nyomatékosan megerősítették, és a császár meg a király örömmel tért haza. Hamarosan ezután András királyt szélütés érte, és ettől fogva télen-nyáron hordszéken cipelték. [Ezért] uralkodásának tizenkettedik évében Béla herceg és fiai, Géza és László meg az ország összes főembereinek egyetértésével Salamont felkenték királlyá. De azután konkolyhintők ösztökélésére gyűlölség támadt köztük. A sugdosók ugyanis azt beszélték a királynak, hogy Salamon csak úgy uralkodhatik, ha öccsét, Bélát megöleti; másfelől Béla herceget rábeszélték, hogy itt az alkalmas idő a királyság megszerzésére, amíg Salamon kisfiú, apját pedig a vénség és kórság megtörte. Végezetül a rossz emberek gonosz sugalmazására a király és a herceg között meghasonlás támadt. A herceg egész háznépével kiköltözött Lengyelországba az ipához. Meghallotta ezt András király, tartott mesterkedéseitől, fiát, Salamont elküldte az ő császári ipához, sok magyar főember ment vele együtt. Béla herceget ipának, [a lengyel fejedelemnek] három hada is támogatta, úgy tért vissza Magyarországba. Megtudta András király, hogy öccse sereggel jött be Magyarországba, ezért a német császártól két vezért küldetett a maga segítségére. Ajándékkal megfogadta a cseh herceget is, akihez atyafiság fűzte, és bizakodott zsoldosainak nagy számában. Megütköztek, [de] a német majdnem mind odaveszett, vezéreik fogságba estek. Elfogták a cseh herceget is, és megvakították. Az András királlyal tartó magyarok, látván, hogy Béláé a győzelem, elhagyták András királyt, és átálltak Béla herceghez. András király [nem menekülhetett], és mivel a Bakony erdejében, Zirc nevű udvarházában gondatlanul tartották, meghalt. Szent Ányos monostorában temették el, melyet ő alapított a Balaton tavánál, Tihanyban. Béla király [meg] betöltve uralkodásának harmadik évét, királyi jószágán, Dömösön összezúzódott beomló trónján. Teste gyógyíthatatlan betegségbe esett; az ország néminemű dolga miatt félholtan vitték a Kanizsva patakjához; ott távozott el a világból. A Szent Megváltó kolostorában temették el, melyet maga épített azon a helyen, melynek neve Szögszárd. Értesülve Béla király haláláról, a császár a római birodalom nemes seregével és a császári dicsőséghez illő fényes kísérettel



behozta Salamon királyt Magyarországba. Béla király fia, Géza elvonult két növendék öccsével Lengyelország részeibe. Salamon király tehát akadály nélkül bejött a király talán Magyarországba, és biztonságosan érkezett a királyi székvárosba, Fehérvárra. Ott nagy tisztességgel fogadta mind a papság és a nép egész Magyarországról. A császár ezután szózatot intézett a magyarok egész sokaságához Salamon király érdekében, megújította köztük a békét, és hit alatt tett esküvéssel megerősítette; Salamon királyt dicsőségesen megkoronázta atyai trónján, és egész Magyarország helyeslése és kiáltozása közepette székébe helyezte. Ezután a császár Salamon király bőkezű ajándékából Magyarország kincseivel gyarapodva hazatért. Mihelyt a császár eltávozott, Géza menedékhelyéről hazasietett. Salamon még új király lévén, félt, hogy Géza megrohanja lengyel seregével; kissé hát visszahúzódott embereivel, és bizton megült az erős Moson várában. A püspökök és a többi egyházi férfiak állhatatosan igyekeztek azon, hogy békét szerezzenek köztük; kiváltképpen Dezső püspök csillapította, intette és nyájas rábeszéléssel szelídítette Géza herceg lelkét, hogy adja át békével az országot Salamonnak, habár ő az ifjabb, és tartsa meg békében a hercegségét, amelyet már atyja is birtokolt. Üdvös rábeszélésére Géza felhagyott a civódással, engedett. Szent Fábián és Sebestyén vértanúk napján tehát Salamon király és Géza herceg Győrött békét kötöttek Magyarország színe előtt; majd együtt ünnepelték meg a húsvétot egész udvarukkal Pécsett. Ott azután húsvét napján Géza herceg tisztességgel a maga kezével tette fel a koronát Salamon király fejére az ország főembereinek jelenlétében, és úgy vezette be dicsőséggel Szent Péternek, az apostolok fejének királyi bazilikájába. Látván a magyarok egész gyülekezete, hogy békesség van a király és a herceg között, és kölcsönös szeretettel vannak egymás iránt, magasztalták Istent, aki szereti a békességet, és nagy vigalom volt a nép között. A következő éjszaka azonban a jövendő viszály és zűrzavar előjele mutatkozott meg: hirtelen tűzvész támadt, és elborította az egész egyházat, mind a palotákat és a többi épületeket, és mindazt, ami hozzájuk tartozott; a szörnyű tűzvész mindent elemésztett. Mindnyájan megrémültek a lángok hatalmas zúgásától és a szörnyű robajtól, amint a harangok lezuhantak a tornyokról: senki sem tudta, hová legyen. A király és a herceg megdöbbent és elcsodálkozott a hirtelen eseten; gonosz cseltől tartva nagy hamar elváltak egymástól. Reggelre kelve hív követek útján megtudták a dolgok való állását, merthogy egyik részről sem forraltak rosszat, sem veszedelmes cselt, hanem véletlen eset okozta a tűzvészt. A király és a herceg jó békességgel újból összejöttek. (Kr)



Zolomér [a mostani dalmát király], Géza sógora, követeket küldött Salamon királyhoz és Géza herceghez, arra kérte őket, hogy saját személyükben segítsék meg őt ellenségei, nevezetesen [Contareno csapatai] ellen, amelyek akkor elfoglalták Dalmácia határvidékét. (Krá) A király és a herceg tehát összeszedte seregét, elmentek Dalmáciába, és épségben visszaszerezték azt, ami elveszett. A király és a herceg királyi ajándékot kapott, drága szöveteket, sok aranyat és ezüstöt. Amikor visszatértek, Atha nádor megkérte a királyt és a herceget, jelenjenek meg monostorának felszentelésén, melyet Szent Jakab tiszteletére épített Zselicen; ez meg is történt. Mintegy tizenhárom esztendeig csöndes békesség virágzott a király és a herceg között. (Kr)



A részletek feltárása
A KEZDŐ SOROK Az őskrónikák kezdő sorainak nyomait a későbbi krónikák élőbeszédeiben kereshetjük. Feltevésünk, hogy Anonymus műve első soraiban az I. Béla kori geszta kezdő szövegére célozva fogalmazott, továbbá, hogy állítólagos „N” barátja, valójában az ősgeszta megjelenített szerzője. Mind az ősgeszta mondanivalóját összefoglaló keresztényi áldást, mind az ősgeszta célját képező örök időkre megőrzésre utalást megtaláljuk a prológusban. A Gesta Hunga/ro/rum stilárisan „feldúsított” mondatait itt is, mint általában, egyszerűsítettük. Az ellenősgeszta címsoránál és első mondatánál úgy véltem: 1. hivatkozás történt megbízóként Salamon királyra; 2. az ellenősgeszta már csak az ősgesztától való elhatárolódás kedvéért is hangsúlyozta: a történtek keresztényi előadásáról van szó; 3. a szöveget Salamon király tiszteletére Bölcs Salamon Példabeszédeinek azzal az idézetével kezdte, amelyet a Képes Krónika élőbeszéde is fenntart, s amelynek tartalma – tudniillik, hogy Isten választja ki a királyokat – a felkent, de az országból már csaknem teljesen kiszorított uralkodó fő argumentuma a hatalom jogára; 4. az első szavakat ugyanaz a keresztényi szófordulat zárhatta, mint a Képes Krónika élőbeszédét.
EREDET Az ősgeszta naivnak tetsző Magóg-Moger etimológiája a maga idejében igen találékony és szellemes megoldás volt; több legyet ütött egy csapásra. Magóg, Jafet fia, tekintélyes keresztény szerzők szerint a szkíták őse, ő és utódai „Isten ostorai”, ami mentesítette a magyarokat a keresztény országokat dúló pogány kalandozók rémtetteinek ódiumától; Isten ostorának tekintették Attilát is, miáltal őt szintén bele lehetett helyezni a Magógtól való leszármazásba, fenntartva a hagyományt, hogy az Árpádok személy szerint őtőle erednek. Anonymus korában a kalandozások emléke már nem rosszízű, a magyar



vitézség példájaként tekintenek rá, így ő Magóggal kapcsolatban az Isten ostora motívumot fölöslegesnek tartja. Mégis fennmaradt a Magógtól eltérő származtatást közlő krónikában, általában vonatkoztatva a szkítákra s az ő révükön a magyarokra. Az ellenősgeszta az ősi pogány mítosz keresztényiesített hagyományaként Enéhtől – az Enet Kézainál „ünőcske” –, illetve a meseszerű Ménrót, Thana (= Don) fia és Enéh házasságából vezette le a magyarok, pontosabban a hunor (= onogur)-magyarok származását. Az enéh a XI. századi magyar nyelven még „szarvasünő”-nek értődött, e név tehát a keresztényi mondában is megőrizve mesebeli természetfölöttiségét, alighanem tündérféleként szerepelhetett. Minthogy az ellenősgeszta szerzője a Khámtól való eredet elkerülése érdekében mondott le a keresztény népi monda gyökerében rejtőzködő Nimród kézenfekvő visszaállításáról, le kellett szögeznie, hogy a teológiai elvekhez nem teljesen simuló, ám bocsánatos regéről van szó. Ennek megfelelően a szarvas csodás voltát is szabadon érzékeltette, aminek nyoma talán meg is őrződött Kézai követője révén a Tarih-i Üngürüsz – egyébként török ízlés szerint alakított – jelzőiben. Kézai az ellenősgesztából csak Ménrót nevét, óriás voltát és Thanát helyezte vissza, de megtartva a Ménrótból Nimródot csináló egyesített krónika bibliai vonatkozásait, megváltoztatta az igazi ménróti elemeket. A Bibliának megfelelő visszaformálás racionálisabbá igyekezett tenni az elbeszélést, így például nála a mitikus leányrablás (pogány házasságkötési szertartás) valóságossá válik („ez volt az özönvíz óta az első rablás”), Hunor és Magor azért települ a Meotisz ingoványaiba, mert ezt „állattenyésztésre alkalmasnak” találják stb. A Nimróddá alakítás következménye az is, hogy amikor Ménrótnak értelemszerűen Perzsiából Szkítiába kellene költöznie, Kézai és a krónika szerint Perzsiába telepszik. Nimródnak Bábelből, ahol a krónika sajátos felfogása szerint a nevezetes tornyot ő építtette volna, kell idejönnie, hogy perzsiai leszármazottai lehessenek, Ménrótnak azonban Perzsia a kiindulópontja, és számára még ez is kitérő, hiszen a Don fia. Kézai megfontolásaiban – utaltunk rá – nagy szerepet játszott a magyar királyok elsőszülötti származása, ezért válik nála Ménrót hangsúlyozottan többnejűvé, aláhúzva, hogy Hunor és Magor Ménrót első házasságából született fiai. Emiatt aztán Enéhtől nemcsak hogy Perzsiában kell világra jönniük, hanem előbb is, mint a perzsiai feleségétől való, utódaikban ott elszaporodó gyerekei. Az eredeti pogány mondában a perzsiai rokonok nyilván szintén Enéhnek Dentü-Mogyerben született (s Perzsiába távozott) gyermekeitől eredtek, az ellenősgesztában pedig Enéh Ménrót második és szkítiai felesége volt. Ismételnünk sem kellene: a külsőre hasonló, nyelvükben valamelyest eltérő perzsiai rokonok említése mögött azoknak a Perzsiába költözött szavárd



magyaroknak a mondaalakulás során elmosódott emléke húzódik meg, akiknek „eltérő” – türk – nyelvét a magyarok a közös törzsszövetség idején sajátították el. Az ellenősgeszta már csupán nyelvjárási különbségre gondolt, és nem lehetetlen – ámbár nem is bizonyos –, hogy német szerző alkalmazta itt a német nyelvjárásokra utaló hasonlatot. Az ellenősgeszta a Csodaszarvas-mondában nem akart felemelő történetet nyújtani. A benne előadott leányrablás ténye például (a leányrablást István király még akkor is tíz tinóval büntette, ha a leány szülei utólag hozzájárultak a házassághoz) a hívó lelkekben azt a gondolatot kelthette, hogy a magyarság bűnben fogant.
ELŐD
Álmos Anonymusnál Ügyek fia, a krónikában Elődé, s Ügyeknek unokája, Kézai meg azt közli, hogy a „Turul-nemzetségbeli Ügyek fia Előd fia”. Az előd (tehát nem Előd), mint a „H”-ban kimutattuk116, eredetileg méltóságnév, s mint ilyet lopta be az ősgeszta ebbe a sorába, de persze a pogány kor viszonyait nem ismerők személynévnek értették. Másutt az ősgeszta szövege Álmost mindenütt Ügyek fiának mondta, és Anonymus ezt követte, talán emiatt is megrendült a bizalma a Turul-nemzetséghez tartozást közlő sor iránt. A Turul-nemzetséget különben sem tudta volna beiktatni a Magógtól való leszármazásba, mint ahogy az az egyesített krónikában a Nimródtól való eredeztetéssel sem fért össze. Az ősgeszta viszont olykor, egy-egy hagyományelem rejtett átmentése érdekében szívesen lemondott a következetességről. Hogy megőrizze Álmos családjának eredeti nemzetségét és azt is, hogy Ügyek méltósága előd volt, itt is úgy járt el, mint amikor a honfoglaló vezérek névsorában név szerint felsorolt gyulákat (Tétény, Horka, Gyula stb.) második névsorában – a személynévsornak álcázott méltóságnévsorban – egyszerre épp elhallgatni kívánt tisztségük nevén (az első, a harmadik gyulaként) említette meg. A Turul-nemzetséget és az elődöt tartalmazó sor az Emese-monda bevezetésében állhatott. Ez az első hely, ahol Anonymus úgy fogalmaz, hogy Álmos „Magóg király nemzetségéből”való, s az egyetlen, ahol ténylegesen az ősgesztából átvett szövegbe illeszti bele. Vagyis az ősgesztában ugyanitt talált Turul-nemzetségre utalást változtatta meg, hogy a származási ellentmondást kiküszöbölje. Sem a Turult, sem az elődöt nemhiába szerepeltette itt az ősgeszta. A Turult azért, mert a már ismert oknál fogva az Álom-monda ősre



utaló madaraként nem nevezhette meg (mint tették a pogány korban, amikor ez valóban Turul-monda volt még). Ügyek előd méltóságát meg annak ellentételeként említhette, hogy ki, mi volt Önedbelia, akinek a lányát Ügyek feleségül kapta. Ebből az exponálásból az értők számára magában is nyilvánvaló lehetett, hogy a rangban negyedik fejedelemnek, Ügyeknek az apósa jóval több az „igen nemes vezér” vőnél: a nép hallatlan tekintélyű szent fejedelméről van szó (kinek varázserejű nevét csak megfordítással merték kiejteni), vagyis Elbedüa kendéről. Önedbeliának Anonymus semmiféle rendkívüli jelzőjét nem fogadhatta el, hiszen az ő tudata szerint egy Magógnemzetségbeli Ügyeknek mindenkinél rendkívülibbnek kellett lennie. Kézai meg Őnedbeliát és az Emese-mondát nem vette át, s így az ősgeszta eredeti jelzőjét az ő révén sem ismerhetjük meg. Szerintünk az „igen nemes vezér” az apósra vonatkozhatott, amit Anonymus átadott Ügyeknek, s már ez is csökkentett értékű szinonimája lehet az eredetinek (a kazár uralkodó Bíborbanszületett Konstantinnál Levedi nemességéről és nemzetsége fényéről beszél), amely alighanem így hangzott: „legnemesebb és legfényesebb”. Ilyen felsőfokú jelzőt azonban Anonymusnál Álmos megemlítésekor még apja, Ügyek sem viselhetett.
SZKÍTIA
Európa keleti területét az ókori szerzők nyomán Szkítiának nevezték, így mindkét XI. századi ősforrás itt kereste az ősök helyét. Tudományunk régi megállapítása, hogy Anonymus Szkítia és a szkíták leírásánál két kútfőt használt, a IX. és X. század fordulóján élt Regino prümi apát évkönyvét és a VII. századi Exordia Scythica nevezetű kézirat egyik változatát. Itt fontos tudnunk, hogy Reginónak, egyéb mellett, forrása volt a III. századi Justinus, az Exordia Scythica pedig egyenesen Justinus művének egyedül fennmaradt részletes kivonata. A mi véleményünk természetesen az, hogy Reginót és az Exordiat az ősgeszta használta fel – nem szolgaian másolva a szöveget –, és Anonymus az e forrásokra visszavezethető mozzanatokat az ősgesztából, tehát közvetve vette át, éppen úgy, mint az egyesített krónika, mely utóbbinak Szkítiával kapcsolatban az ősgeszta csupán egyik forrása volt. Szkítia elhelyezkedésének leírásánál összehasonlíthatjuk Regino, a krónika és Anonymus fogalmazásait. Rekonstrukciónkban ezek egybevetéséből következtettünk az ősgesztabeli szövegre. Itt pedig láthatjuk, hogy a krónika



és Anonymus – s mindkettő a maga módján – valóban a Reginóra támaszkodó ősgesztát közvetítette.
Regino Az ősgeszta tolmácsolása
„Szkítia, mint mondják, keleten terül el; egyik oldalról a Feketetenger, a másikról a Rifei hegyek, hátulról Ázsia és a... folyó zárja közre.” (Rifei = északi határhegylánc, talán az Ural.... = tévesen írt folyónév.)
a krónikában:
„Szkítia... kelet felé terjed: egyfelől az északi tenger, másfelől a Rifei hegyek határolják, kelet felől Ázsia, nyugaton az Etel folyó, vagyis a Don.” (A Kálmán kori krónika úgy tudja: az Etel = Volga neve délebbre: Don. S az ellenősgeszta alapján Feketetenger helyett annak beltengeréről, a Meotiszról beszél, a Don mocsarai helyett pedig a Meotisz ingoványairól.)
Anonymusnál:
Szkítiának „kelet felé határa az északi tájtól egészen a Fekete-tengerig terjed. Mögötte pedig ott van a Don nevű folyam...”
A „kelet felé”, az „északi” (táj, illetve tenger) kifejezésekből és a Don folyó említéséből érzékelhető a krónika és Anonymus forrásának közös volta. Mivel pedig az „északi” (táj vagy tenger) Reginónál egyáltalán nem szerepel, ez kétségtelenül az ősgeszta fogalmazásából való. A Rifei hegyek és Ázsia idézésével a krónika azt tanúsítja, hogy az ősgeszta szövege jobban simult



Reginóéhoz, mint Anonymusé, vagyis Anonymus az ősgesztaszöveggel szabadabban bánt, mint az egyesített krónika. Az eredeti latin textusok egybevetése Győrffyt ugyanezekre a következtetésekre vezette.117 Szerintünk a krónikában jelenlevő Exordia-töredékek szintén az ősgesztából valók. Feltűnőnek látszik ugyan, hogy Anonymus jóval következetesebben viseli magán az Exordia Scythica nyomait, mint a krónika, s ezért Váczy Péter (mienkkel azonos) felfogásával szemben Győrffy felvetette: a két mű külön és közvetlenül merített az Exordiából. Csakhogy az egyesített krónikának, minthogy ellenősgeszta-motívumokkal összeszőve alakította ki a maga Szkítia-szövegét, eleve le kellett mondania az ősgesztának számos, az Exordiaból való részletéről. Például a szkíták egynejűségére utalásáról, hiszen ez ellentétben állt azzal, hogy Nimródnak több felesége volt. „Magóg, Jafet fiát” sem kívánhatta említeni, minthogy az ellenősgeszta nyomán Nimródtól eredeztette a magyarokat, nem pedig Magógtól. Ugyanez lett a sorsa számos, Szkítiáról és a szkítákról pozitívan nyilatkozó Exordiaeredetű motívumnak is, mivel e tárgyról az ellenősgeszta elítélő megjegyzéseket tartalmazott (talán Ammianus IV. századi szerző nyomán). Nehéz elképzelni, hogy az ellenősgeszta beállítását szemléleténél fogva szívesen átvevő egyesített krónika egyenesen azért fordult volna az Exordőahoz, hogy annak pozitív töltésű adataival zavarosabbá tegye saját állásfoglalását. Viszont érthető, ha krónikaegyesító szerepe folytán az ősgeszta tolmácsolására is kényszerülve, némi ellentmondástól itt éppúgy nem zárkózott el, mint a továbbiakban. A krónikának ma rendelkezésünkre álló Szkítia-elbeszélése egyáltalán nem lehet bizonyíték arra, hogy – ellentétben Anonymusszal – az egyesített krónika eredetileg is csupán töredékeket tartalmazott volna abból, ami belőle az Exordiára visszavezethető. A Kálmán kori krónikának ez az elbeszélése ugyanis még további kalandokon ment keresztül. Maga a Kálmán kori krónikás az ellenősgeszta-motívumokon kívül még korabeli vélekedésekkel is kiegészítette. Majd Kézai XIII. századi feltételezésekkel fejelte meg, s túl ezeken a hun Szarvas-monda elemeit is elhelyezte benne, mégpedig úgy, hogy miattuk az eredeti sorrendet is felforgatta. Követője révén a toldozott-foldozott szöveg úgy került vissza a krónikába, hogy – Horváth János kifejezésével élve – ott már csak egy „kuszált és összedobált” elbeszéléssel találkozunk. Mindennek kapcsán tehát itt az ősgesztából átvettek eltorzultak, elmerültek, szemben Anonymusnak az Exordiára visszavezethető ősgesztatolmácsolásával, amely önmagában érintetlen. A minket érdeklő bonyodalmakból álljon itt néhány példa. A Don környéki pusztaság a krónikában – és Kézainál – később bekerült szöveghez toldva így szerepel: „a dél és a Don között”; Anonymus pedig az



ősgesztában lévő eredeti helyéről kiemelve, a Szkítiából való elinduláskor exponálja, az Etelen való átkelés és a nyugat felé haladás színtereként. Az ősgeszta tehát ezt a pusztaságot még az Etel és a Don között jelölhette meg. Szkítia elhagyásának túlnépesedéssel való – Reginótól származó magyarázata szintén az ősgesztára tekint vissza. Anonymus így is veszi át, az egyesített krónika pedig ugyanonnan merítve, a Meotisz ingoványai elhagyásának megokolásaként szerepelteti. A „Dentü-Mogyer” természetesen sem Reginónál, sem az Exordiában nem volt jelen, de hogy mégsem Anonymus hozzáadása, hanem az ősgesztából való, bizonyítja a krónika erőltetett „dentus” szójátéka és az ősgeszta e kifejezését variáló az a spekulációja, miszerint Szkítia tartományai: Bascardia, Mogeria és Dentia. De ne feledjük: az ősi magyar „Dentü” („Donocska”) fogalom nem Etelközre, a valóban Meotisz vidéki őshazára vonatkozott, hiszen maga a Csodaszarvas-monda (és a hun Szarvas-mondával való egybevetés) tanulsága is sokkal korábbinak jelzi; mint rámutattunk: nem Kovrat birodalmának helyszínére vonatkozik, hanem egy, a kelet-európai nomádok között elterjedt, ősi, mitikus őshaza-elképzelés nyilvánul meg benne. Ebből azonban az is következik, hogy az eredeti Dentü-höz a „mogyer”-t az ősgeszta szerzője tette hozzá, valószínűleg a hetü-moger (hétmagyar) párhuzamaként. Hogy a Dont az egyház nyelvén Thanaisnak nevező papok ugyanezen a nyelven a Don mocsarait a Meotisz ingoványaira keresztelték át, mutatja: a X. század eleje, közepe táján a Dentü szóban a Don neve még érthető volt, és elevenen élt maga a fogalom is, tudniillik, hogy a Don deltavidékének mitikus hangulatú, mocsaras sűrűjéről van szó. Kézai Szkítia-leírásában a Jordanestől származó (de közvetlenül talán csak a X. századi Widukindtól átvett) hun Szarvas-monda nyomán szerepel az, hogy a Meotisz ingoványaiból csupán egyetlen szűk gázló vezet a szomszéd népekhez, a hun mondában a szarvas ezt az utat mutatja meg. Ugyancsak ennek a mondának a hatására beszél Kézai a Meotisz ingoványairól úgy, mintha ez a vidék nem tartozna Szkítiához, s ha nem oda tartozik, akkor a Ménrót-történet logikájának megfelelően, mint állítja is, Perzsia határvidékén kell lennie. Mindez tehát nem az ősgesztából való, s még az egyesített krónikában sem szerepelhetett. Az alpazurok említése, mint még más elemek is, ugyancsak a hun mondából kerültek Kézaihoz és az ő követője révén a krónikába. A kürt ünnepére vonatkozó megjegyzést viszont Kézai követője az ellenősgesztából menthette vissza. Ami rekonstrukciónkat illeti, az ellenősgeszta Szkítiáról szóló textusához a reginói, justinusi, Kálmán kori, XIII. századi és jordanesi eredetű adatok kiszűrésével igyekeztünk hozzájutni.



ÁLMOS
Anonymus nem Álmos születési évét jelöli meg, hanem szülei egybekelésének időpontját. Még majd szó lesz róla, miért jár el így, s hogy ezzel jelzi, a 819-es dátum nem a hagyományból való, hanem egyike a Süpek Ottó által kimutatott és megmagyarázott misztikus számoknak. A 819 (8+ 1+9 = 18 = 9 = 3x3) a „háromszor szent Szentháromság” jelképe. Realitását Anonymus szemében, úgy látszik, az adhatta, hogy Álmos életkorát, aki a honfoglalás kezdetekor (az ősgeszta által átvett, Regino szerinti 889-ben) halt meg, hetven esztendőre becsülte. Álmos külsejének leírásával és jellemrajzával – mint később Árpádéval, Zoltáéval és Taksonyéval is – Anonymus bizonyára nyugati irodalmi mintáit követte. A kilencszáz évvel ezelőtti gesztától a szereplők egyénítése még idegen lehetett. Az ellenősgeszta meg sem említette Álmos nevét. Árpádét is csupán azért, mert az ő fejedelmi hatalma volt Árpád háza uralmának jogforrása. Az ellenősgeszta ímmel-ámmal beszélt a pogány korszakról, megvetéssel és ellenségesen, s amit elmondott róla, azt is úgy választotta meg, hogy szembeállítsa az ősgeszta előadásával, lerontsa az abban megőrzött hagyományok hitelét a hívók előtt.
HÉTMAGYAR
A „hétmagyar” kifejezés eredetileg nem a hét fejedelmet jelentette. A türk népek törzsszövetségei gyakran nevezték el magukat a vezértörzsről; az Etelközből Pannóniába beköltözött magyar törzsszövetségnek tehát Hétmagyar volt az elnevezése. Hogy az ősgeszta szerzőjének még lehetett erről fogalma, azt Anonymusnak a Hétmagyar Szkítiából való kijövetelével kapcsolatos ezen fogalmazása sejteti: „Közöttük kijött Álmos... az ugyanarról a vidékről való szövetséges népek... sokaságával.” A pogány kori viszonyokról való hiteles híradásait rejtegetni kénytelen ősgeszta tehát erről is egyetlen célzatos sorral tájékoztatott, egyébként pedig úgy tüntette fel, mintha a honfoglaló hét fejedelmet nevezték volna hétmagyarnak. Maga az ősgeszta járt el így, nem Anonymus, amiről az ellenősgeszta győzhet meg bennünket. Ez ugyanis a törzsi vezérek létezésének tagadásakor személyekre reagál, hét másik személyt, a hét gyászmagyart állítva az ősgeszta hét magyar



fejedelmével szembe. Az egyház a pogány kori berendezkedés minden emlékét igyekezett eltörölni. Ezért tüntette fel úgy, mintha csupán Pannónia királyának megsemmisítése után (ami persze elképzelhetetlen), már magában Pannóniában hoztak volna létre valamely hét seregből álló, vagyis kizárólag katonai szervezetet, amelynek vezetői eszerint más tekintetben, társadalmi szempontból nem játszottak volna szerepet. Az ellenősgeszta a pogány kor társadalmi szervezetét egyszerűen „község”-nek nevezi. Kézai a csapdát nem vette észre, s a hét sereget ugyanúgy a hét fejedelem népével azonosította, mint az egyesített krónika. A „kapitány” kifejezés is jelzi, hogy eredetileg csapatvezérekről volt szó. Kutatóink a 108 nemzetség említését nem tartották hiteles adatnak. Győrffy az István kori nemzetségekre gondol. Szerintünk ez a szám az ősgesztából való, amely 108 Endre-Béla kori honfoglaló nemzetség (valójában család) birtokait sorolta fel. A Hétmagyar nevet a törzsszövetség valószínűleg a vérszerződés kapcsán vette fel. E szertartás során a Megyer törzs fejedelme jelképes testvéreivé fogadta a másik hat törzsi fejedelmet, s innen a Vérszerződés negyedik szakaszának ez a fogalmazása: „ha valaki... egyenetlenséget szítana a fejedelem és rokonai – tudniillik testvéreivé lett fejedelemtársai – között...” A Vérszerződés harmadik pontjában éppen ezért a „fejedelmek tanácsa” autentikusabbnak látszik az anonymusi „a vezér (vagy fejedelem) tanácsa” kifejezésnél. A pogány kori kifejezésmód szempontjából feltétlen anakronisztikus ugyanebben a pontban az a megfogalmazás, hogy: ki ne essenek „az ország tisztségeiből”. Ez mégsem Anonymus beavatkozása. Az ősgesztában a „régiek” a Vérszerződésre hivatkozva itt szögezték le „elévülhetetlen” előjogukat a vezetésben való részvételre.
KIKÖLTÖZÉS
Anonymus 884-es dátumáról beszéltünk már. Az ősgeszta a honfoglalás reginói évszámát, a 889-et adta meg, mégpedig az „évkönyvekre”, Regino évkönyvére hivatkozva. Anonymus a hivatkozást átvette, de az évszámot megváltoztatta az őshazából való elindulás szerinte feltételezett és 2-re redukálható misztikus számára. Ő az elindulást Julianus expedíciójának tapasztalata nyomán a Volga mellől számította, így az Etel folyó átúsztatása és a pusztaságban megtett út Anonymus képzeletére, illetve az általa tudott új adatok alkalmazására vezethető vissza, semmi esetre sem az ősforrásra.



A „kunok” (ekkor még csak a kabarok) csatlakozásának adata az etelközi honfoglalás mondái közül kerülhetett – mégpedig az ősgesztában – a pannóniai honfoglalás mondai adatai közé. Viszont maguk a felsorolt „kun” (s ekkor már nemcsak kabar) vezérek valóban a Pannóniába indulás idejének alakjai, a magyar fejedelmek névsorában szereplő személyek kortársai. A csatlakozás anonymusi körülményei azonban nem mondai eredetűek, és nem az ősgesztából valók. E dolog lefolyását Anonymus ugyanúgy tervezte meg, mint a honfoglalás hadjárataiét. Előadásakor ellentmondásba is keveredik, mert elbeszélése szerint a magyarok előbb keresztülmennek Kijeven, azután fognak az ostromához. A kijevi (Kijev alatti) átvonulás szerepel a krónikában is, így ez az ősgesztán alapul, s tényét az orosz Nyesztor-krónika is megerősíti. A kabarok csatlakozásának azonban aligha volt köze Kijevhez, még kevésbé Kijev meg nem történt elfoglalásához; jóval korábbi esemény lehetett, amely Etelköz más, számunkra ismeretlen pontján ment végbe. Kijeven egyébként Árpádnak az Etelköz keleti végeiről a Kárpátok északkeleti hágói felé tartó kabar seregrésze vonulhatott át. A kiköltözés útvonala ősgesztabeli, Kálmán kori és anonymusi adatainak alakulásáról már szóltunk. Az ellenősgesztában a Szkítiából való kijövetel egybemosódott az elhomályosult monda deheroizáló honfoglalási elbeszélésével, amely szerint az új hazát Pannónia királyának bizalmával visszaélve, tehát nem fortélyos ürüggyel, hanem csalárd módon, az oda már betelepült hunorokkal együttesen szerezték meg a magyarok.
PANNÓNIA A HONFOGLALÁS ELŐTT
A honfoglalás előtti Pannónia anonymusi helyzetképe nagyjábanegészében az ősgesztából való. Hiányzik belőle a morvák hatalma alatt álló terület, de paradox módon éppen ez támasztja alá a hitelét. Az ungi bevonulás idején a magyarok Szvatopluk szövetségeseiként jelentek meg itt, s az Árpád „kun” rohamcsapatainak vitézei között támadt monda, amelyre az ősgeszta itt támaszkodik, a morvák országrészét nem tekinthette elfoglalandó területnek, kihagyta tehát a megveendő haza „politikai” leírásából. Már rámutattunk, hogy „Salán” bolgár tartománya és – szerintünk – MénMarót bihari „országának” létezése megfelel az ekkori történeti helyzetnek. A szakrális mondán kívül, amelyben például a bolgárok helyett görögök szerepeltek, a tényekre való „civil” emlékezés is hagyományozódott, elsősorban a népi mondák révén. Az itt talált bolgároktól a magyarok



megtudták, hogy valamikor a bolgár Nagy Kán (Krum) hódította meg Pannónia keleti részének azt a darabját, amelyet a honfoglalók az ő „leszármazottját” (valójában a bolgárok helytartóját) elűzve szereztek meg. Az azonos gyökerű kétféle hagyomány keveredéséből jött létre aztán, hogy a bolgár Nagy Kán a görög császár segítségével hódította meg ezt a földet. Bizonyára a Mátra vidékétől délre lakó meghódolt szlávok emlékezete tartotta fönn és adta át a magyaroknak annak hírét, hogy a morvák a honfoglalás előtti időben az Alföld egy darabján kiterjesztették hatalmukat a bolgároktól elválasztó gyepűre, még a Tiszán túli Biharra is. A pannóniai helyzetkép eredeti mondája az ősgeszta feljegyzésében ezekkel az ismeretekkel gazdagodott közléssé vált, ezért keverednek benne a szakrális okból deformált és a valóságos népnevek. E kettősséget az ősgeszta más helyén is megtaláljuk. Ezért van Salánnak bolgár és görög (helyettesítő nevén tehát szintén bolgár) serege; Mén-Marót a görög császárt mondva urának, a szakrális monda helyettesítő nevén a bolgár kánról beszél, miközben a honfoglalás leírásának más részleteiben a bolgárok saját nevükön szerepelnek. Galád (Glád) országa viszont aligha tartozott ehhez a helyzetképhez. Ő nem honfoglalás előtti idegen fejedelem, hanem magát bolgár, kabar és blak segítséggel függetleníteni akaró magyar törzsfő lehetett. Róla az ősgeszta minden jel szerint csupán István király Ajtony elleni hadjárata kapcsán szólt, mint Ajtony őséről. Anonymus a Glád elleni hadjáratot azért helyezte a honfoglalás idejére, mert 1. nem tudott Glád egy nemzedékkel későbbi voltáról; 2. minthogy a Temesköz beleesett „Szovárd vezér" kivonulási útjába, kapóra jött neki, hogy annak balkáni „hadjáratát” ezzel a harci cselekménnyel vezesse be, honfoglalási hőstett ellentételével enyhítve a Csabamagyarok idegenben maradásának nem éppen dicsőséges, Anonymus szerint „ostoba” tényét; 3. így István ősgesztabeli, Anonymus számára reprodukálhatatlan ábrázolásának előadását elkerülve is módot talált a korabeli krónikából kimaradt Ajtony-Csanád-história elbeszélésére.
A RÓMAIAK PÁSZTORAI
Hagyományok keverednek a pannóniai rómaiak elképzelésében is. A magát „római”-nak nevező Bizánc az egykori római provincia jogán igényt formált Pannónia (értsd: a Kárpát-medence) területére. Ezt a magyarokkal szemben Gabriel Klérikosz követsége volt hivatva kifejezni, amely a legújabb felismerés szerint a honfoglalásnak abban a szakaszában járt itt, amikor a



Dunántúl és a Felvidék nyugati része elfoglalására még nem került sor, tehát 895 és 900 között. Gabriel Klérikosz a „római (értsd: bizánci) császár” nevében arra szólította fel a magyarokat, hogy a besenyőket elűzve, térjenek vissza Etelközbe. E követelésnek csupán annyi volt a célja, hogy az azt nyilvánvalóan elutasító magyarokkal elismertesse, a „római” Pannóniában letelepedve, bizonyos természetű alárendeltséget kell vállalniuk Bizánccal szemben. E követség érvelésében szerepelhetett, hogy Pannóniának mindenkor a rómaiak által ide befogadott pásztornépek voltak a lakói. Nem riadva vissza némi ferdítéstől sem, olyasmire hivatkozhattak, hogy hunok, longobárdok, avarok és egyéb itt élt „pásztorok” mind az ő engedélyükkel szálltak meg e területen. Innen vert gyökeret a magyar hagyományban, hogy őelőttük Pannóniában a „rómaiak pásztorai” laktak, illetve hogy „Pannónia a rómaiak legelője” volt. S aligha csoda, ha később a „rómaiak” a bizánciak helyett a régi rómaiakra értődött. Odo de Deogilo már egyenesen azt írta, hogy Magyarország földje egykor Július Caesar legelője volt118, amit aztán más nyugati szerzők is szívesen hangoztattak. Ő a második keresztes hadjárat (1147) alkalmával járt Magyarországon, ezt az általa „konkrétabbá” tett állítást tehát a magyar hagyományból merítette. A téves elképzelés tovább alakult. Elegyedett azzal is, amiről a honfoglalók a Dunántúl lakóitól értesültek, tudniillik, hogy ezt a területet őelőttük a „római császár”, azaz Nagy Károly csatolta birodalmához. A szakrális monda ezért tette meg a rómaiakat a keleti frankok és bajorok helyettesítő nevének, akiktől a Dunántúlt megszereztük. Ebből pedig az ősgeszta szerzője számára egyrészt az következett, hogy a Dunántúl, vagyis az ókori értelemben vett Pannónia volt a rómaiak legelője, ezt lakták a rómaiak pásztorai, másrészt, hogy a honfoglalók a Dunántúlon római katonákkal találták szemben magukat.
FEHÉRLÓ-MONDÁK
Láttuk, az ősgeszta honfoglalásról szóló előadásának gerince volt a három honfoglaló szertartás mondája: az úgynevezett erdélyi, a Duna-Tisza közi és a bihari Fehérló-monda, e három terület helyi szellemeivel való szövetségkötés emléke. E mondák nemcsak a helyi adatok különbözősége miatt ütnek el egymástól, az ősgeszta rejtettbeszéd-technikájának lehetünk ismét tanúi. Az erdélyi változat elhallgatja, hogy pogány áldozati állatról, fehér lóról van szó, az Ég istenségének szóló sztereotip lóáldozatot pedig teljesen elhagyja. A Duna-Tisza közi változatnál menti vissza ezeket. Itt, hogy áldozati



állatra ne is gondolhasson a cenzor, különféle, a hiedelmek szempontjából közömbös ajándékot sorol fel, s közöttük lovakat is, s így azokat immár gyanútlan egyszerűséggel mondhatja három fehér lónak. Anonymus e praktikából természetesen már mit sem értve, túldíszíti, jócskán megsokszorozza az ajándékokat, amelyekért az ő tudata szerint valóban országot vásárolnak. De hogy az ősgesztában itt egyéb ajándékokon kívül csak három fehér lóról volt szó, az Anonymus aritmozofikus hétszer (a hét Árpád jelképes száma) 12 ajándéka mutatja: 12 = 1+2 = 3. Az ősgeszta a Duna-Tisza közi változatban a legfelsőbb ég istenének szóló áldozatot az előbbinél is fortélyosabb módon adta elő. Itt a mágikus követ felment egy meg nem nevezett hegyre, onnan megszemlélte a megszerzendő földet, majd bevallottan pogány szokás szerint egy „kövér” lovat ölve le, „áldomást” ült, vagyis totemisztikus áldozati lakomát. A körülnézés a hegyről ezután rögtön megismétlődött, de most már a Szerencse hegyéről, Árpád és előkelői körében. A hegytetői epizódnak ez a látszólag fölösleges megismétlése volt a figyelmeztető: a két mozzanat tulajdonképpen egy. Az eredeti pogány monda szerint tehát a Szerencse hegyén történt ez a mozzanat, azzal az elemével együtt, amelyet az ősgeszta szerzője az ismétlésnél keresztény uralkodójának ősével kapcsolatban már nem mondhat el újból: a pogány szertartások nélkülözhetetlen részét képező „szokványos” lóáldozással. Anonymus gyanútlanul elrontja a dolgot. Már azzal is, hogy Tarcal hegyét véli az ősgesztában szándékosan meg nem nevezett (mert nem létező) hegynek, és azzal is, hogy az eredetileg azonos szöveggel egymás után következő két hegyről való körülnézés közé helyezi a követek Salánnál történő látogatását. A mágikus követ (mint Kusid) egyetlen ember, az ellenfélhez küldött követségeket viszont több küldött alkotja. Anonymusnak már fogalma sem lehet róla, hogy itt mágikus jellegű dolgokról van szó, s ezért az ősgeszta „kisszerűnek” és „naivnak” látszó magányos követe helyébe ő követségeket teremt. Nála Salánhoz hárman mennek. Az első letekintés helyét Tarcal hegyével azonosítva, azt hiszi, hogy nevét a hegy egy Tarcal nevű vitéztől kapta, kinek „a maga személyében magva szakadt”, s aki elképzelése szerint bizonyára részt vett a követségben. (Jutalmul aztán megteszi az ő korában létező Hímesudvar helyén állt honfoglalás kori földvár és környéke birtokosának.) Ketel bekapcsolásával egyrészt a Ketelpataka helynévmagyarázó mondát és az ezzel a hellyel kapcsolatos későbbi ősgesztaközlést tudja itt elmondani, másrészt előre gondolva a lóáldozásra, amelyet még két ember sem lehet képes véghezvinni, a megfelelő „létszámot” véli rekonstruálni. Az ősgeszta Salánhoz küldött mágikus követe – mint azt a neki juttatott „birtokadomány” exponálása is jelzi – itt egyedül Ond volt. S az



ősgesztában annak képtelensége, hogy valaki egymagában vigyen véghez lóáldozatot (az áldozati állat megsütött húsát például a jelenlévőknek egymás között szétosztva el kellett fogyasztaniuk), szintén arra hívta fel a figyelmet: nem ezen a hegytetőn s nem Ond egyedül mutatta be azt, hanem Árpádhoz való megtérte után maga a fejedelem, összes előkelőivel. Ilyen jellegű áldomást különben is csak a nép vezetői ülhettek, és a honfoglaló szertartás rituáléja szerint csupán a megszerzendő földről hozott, a helyi szellemeket megjelenítő mustrák megtekintése, megízlelése és dicsőítése után. A Duna–Tisza közi Fehérló-monda anonymusi tolmácsolásában két azonos gyökerű – ellentmondás található. Az egyik: Salánt Alpár vára uraként mutatja be, és titeli vezérnek is mondja. A másik: Salán leverésének főhőseiül a honfoglalás utáni harmadik nemzedékhez tartozó Bulcsút és Lélt teszi meg. A mágikus követ az adott útvonalon csak akkor hozhatott mintát a Duna vizéből, ha Salánt nem Alpár várában, hanem Titelben kereste fel, s ez esetben útközben szerezhetett mintát Alpár homokjából. Salán is csak Titelben ajándékozhatott Duna-vízzel teli korsót, viszont Alpár homokjához ott egyhamar éppúgy nem juthatott, mint a követ Alpáron Duna-vízhez. Az ősgeszta Duna-Tisza közi Fehérló-mondájában tehát Salán egyértelműen titeli vezér volt. Csakhogy Anonymus a Salán elleni küzdelembe belekeveri egy másik, honfoglalás utáni összecsapás, alighanem Fajsz fejedelemségének idején lezajlott belháborús összeütközés mondáját. Az Alpáron székhelyét tartó Ond-utód Kalán törzsfőt (akinek a személyére az ősgeszta a Géza-Sarolt házassággal kapcsolatban – mint az időben bizonyára jól ismert történet résztvevőjére – homályosan utalt) verhette le Bulcsú és Lél ekkor, s ennek a hadjáratnak lehetett folytatása a temesközi Glád elleni támadás is, amelynek elbeszélésével Anonymus szóbeli hagyomány alapján az ősgeszta Ajtony ősére vonatkozó szűkszavú megjegyzését kiegészítette, így lett nála az ősgesztával ellentétben Salán Alpár ura, s az ekkor még meg sem született Bulcsú és Lél a honfoglalás idei bolgár vezér kiűzője.
FEHÉRLÓ-MONDATÖREDÉKEK
Anonymus művének 25. fejezete még egy Fehérló-monda kezdetét rejti. Erdély elfoglalásáról van szó, de a honfoglaló szertartást ezúttal nem Árpád, hanem Tétény celebrálná – ha tudniillik nem töredékről volna szó –, és ez esetben Farkas-Agmánd apa a mágikus követ. A töredék összekapcsolódik a jóval későbbi időponthoz fűződő Gyalu elleni hadjárat történetével. Mindez



nem az ősgesztából való, hanem Anonymus hozzáadása, alighanem egy regösének és egy családi szájhagyomány alapján. Erre mutat az elbeszélést megelőző célzás a regösénekekre, majd az eddig „Erdély”-ként említett terület e részben következetesen „Erdőntúli föld”-nek való emlegetése; Anonymus külön forrása használhatta az ősgesztáétól eltérő kifejezést. A 22-23. fejezetben az ősgeszta nyomán arról van szó, hogy az ország határát Erdély felé Szabolcs és Tétény a meszesi kapuban állapította meg; nos, ha az ősgeszta a további fejezetekben valóban Erdély elfoglalását beszéli el, az Erdély keleti határáig kitolt új gyepű helyét is megjelölte volna, de az erdélyi gyepűt még Anonymus 57. fejezetében is hiába keressük, ahol pedig, nyilván nagyrészt az ősgeszta nyomán, az ország kalandozások utáni határait sorolja fel – éppen a keleti határ kivételével – minden égtáj felé. A keleti határ a törzsszövetség fennállása idején – elvben – a meszesi kapuban maradt. Az ellenősgeszta által megőrzött „Erdőelvi Zoltán” adatból tudhatjuk, hogy Zolta névleges fejedelemsége idején történt hadjárat után a blakok, Erdély türk származású lakói Zolta népe lettek, vagyis Erdély „hivatalosan” nem tartozott a törzsszövetség területéhez. Az ő halála után Erdély személyes örökségként szállt Taksonyra, aki fiát, Gézát Gyula lányával, Sarolttal házasította össze. Arra következtethetünk, hogy e politikai célú házasságkötés révén jutott a gyulacsalád Taksony gazdag és nagy kiterjedésű erdélyi területéhez, aminek ellenében a család főága országos gyula tisztével együtt lemondott pannóniai birtokairól is. Erre utalhat az ősgeszta, amikor közölve: „A gyula, jóllehet a többiekkel előbb Pannóniába nyomult, utóbb Erdélyben lakott”, a Géza-Sarolt házasságra tereli a szót. A krónika nemhiába beszél Gyula „országáról”, ez a tartomány csaknem független volt, afféle külön Magyarország, míg István király a kisebbik Gyulát detronizálva, be nem vonta az ország közös szervezetébe. Anonymus 25. fejezetének regösének-töredékéből arra következtethetünk, hogy a szóhagyomány megőrizte: először Tétény igyekezett magának megszerezni Erdélyt. Az ehhez csatlakozó Gyalu-történet pedig talán egy, az erdélyi gyula tisztét bitorolni akaró s a „gyalu” családi méltóságnevet használó magyar vezérhez fűződhet, aki a magukat tévesen gyulaleszármazottaknak tartó Keán-nemzetség őse lehetett. Az ellenősgeszta, mint már beszéltünk róla, a dunántúli Fehérló-mondát, vagyis a bánhidai honfoglaló szertartás emlékét közölte, teljesen megfosztva minden mágikus elemétől, hogy a természetfölötti hatalmakkal való pogány szövetségkötésre ne lehessen ráismerni.



A VEZÉRNÉVSOROK
Az ősgeszta megőrizte az etelközi vérszerződést megkötő fejedelmek nevét, és igyekezett átmenteni a törzsszövetségi méltóságok elnevezéseit tartalmazó ősi listát is. Az utóbbit a pogány kori berendezkedés emlékeinek tilalma miatt szintén személyek névsoraként kellett álcáznia. A vérszerződésben minden törzs Megyerré, azaz a törzsszövetség minden tagja magyarivá vált, s a régi törzsneveket nem használták többé, csupán ideig-óráig a törzsi őrhelyek megkülönböztetésére. Magukat a törzseket ezután a fejedelmük által betöltött törzsszövetségi tisztség, törzsfőjük méltóságneve különböztette meg. Tehát nem Nyék, Megyer stb., hanem előd, árpád stb. jött be az új hazába. (Ezért fűzték hozzá a méltóságnévsor neveihez az adott tisztséget mintegy birtokoló törzs szállásterületének megnevezését.) Az ősgeszta tehát a személynévsornak álcázott méltóságnévsort joggal szerepeltette úgy, mint az új hazába bejött hétmagyar névsorát. Ez aztán olyan hatást keltett, mintha az etelközi vérszerződést megkötők második nemzedékének névsora volna, mintha az Etelközből való elindulás és az új hazába bejövetel között egy nemzedéknyi idő telt volna el. Az egyesített krónika a két vezérnévsor közül a személynévsornak feltüntetett méltóságnévsort vette át. Azért, mert ebben volt benne Árpád, de szerepe volt e választásban annak is, hogy a Kálmán kori krónika elfogadta az ellenősgesztából a hét seregvezérnek („kapitányok”) Pannóniában való megválasztását, ezeket pedig csak a második névsorral egyeztethette, mert hiszen az első az etelközi vezéreké volt. A vérszerződés hagyományát az egyesített krónika nem óhajtotta átvenni, így a bejövetel és a Pannónia örökség gyanánti elfoglalásának tényét közlő sorokat át kellett tennie a Fehérló-monda szövegébe, hiszen az ellenősgeszta állítólagos seregvezetőit csak a bejövetel után választották. A két úgynevezett vezérnévsor átalakulásáról már beszéltünk.119 Anonymus – különben logikus – tévedése folytán miránk Kend is tévesen maradt. Görög forrásból arra következtethetünk, hogy Etelközben Kurszán volt a kende, tehát az ősgesztában is az ő nevének kellett szerepelnie apjáé helyett. Erre mutat eredeti „Kurszán” névformájának itteni fennmaradása is, hiszen az etelközi vérszerződés idején még teljes funkcióját betöltötte. Utódáról – noha lett volna, egyenrangú ikertestvére, Kúpján személyében – az ősgesztában már nem történhetett említés, minthogy a kende intézmény az ő halálával megszűnt. Az ősgeszta az utód megnevezésének elkerülésére ezért a „Kurszán, Kend fia” formulát alkalmazhatta. Anonymus az okról mit sem tudhatott, s azt látva, hogy a fejedelmek névsorának öt másik nevénél az „X. Apja” forma



szerepel, a váratlan „Kurszán, Kend fiá”-t a többihez hasonlóan „Kend, Kurszán apjá”-ra változtatta. De a kende méltósággal – mint már utaltunk rá korábban is történt valami; akkor, amikor a táltosok Erdélyben a kende helyett a vérszerződéskor „vezér és parancsoló fejedelemmé” választott Álmost részesítették a kendehalálban, miáltal az új haza szellemeivel való szövetségkötés Álmos utódának, Árpádnak a feladata és kiváltsága lett. A pogány monda pannóniai csökkentett kende funkciójának kifejezésére nevezte Kurszánt a Fehérló-mondában – nevének kicsinyített formáját használva Kusid-nak, s az ősgeszta szerzője – az értőkkel összekacsintó módszerével ezért jegyezte fel a személynévsornak álcázott méltóságnévsorban – nem utódlási, hanem leszármazási adatként – Kend fiainak nevét Kusid és Kupjánként. A méltóságnévsorban hitelesen fennmaradt négy törzsi terület elhelyezkedése: Fehérvár, a Sajó folyó, a Nyír és a Balaton tágabb környékére utalva. Minthogy a nomád rangsornak „keresztényi” sorrendbe való átrendezésekor Árpád Szabolccsal cserélt helyet, Szabolcs törzsének szállásterülete, Fehérvár egyszerre Árpád törzsének szállásterületeként jelentkezett. Az ősgeszta szerzője bizonyára azért nem javított ezen, mert Fehérvár Géza óta, ekkor már csaknem egy évszázada, az Árpádok birtokában volt. Emiatt azonban Árpád törzse szállásterületének eredetileg feljegyzett helye menthetetlenül elveszett, s csupán Árpád Csepel-szigeti fejedelmi szálláshelyéről értesülhetünk. Elveszett a gyulák törzsének letelepedési helye is, ezt a gyulacsalád Erdélybe költözésének említése szorította ki, Csaba törzséé pedig azért tűnt el, mert helyébe a méltóságnévsorba Lél szálláshelyei kerültek. Szabolcs nevének a méltóságnévsorba való áttételével a személynévsorból ide tevődött az őtőle származó nemzetség is. Az ősgeszta a Csák-nemzetséget a személynévsor „Előd, Szabolcs apja” helyénél nem szerepeltethette, mert a névként fiktív elődtől számítva, ez nem volt igazi leszármazás, így csak Anonymus iktatta ide, nem értve, miért került a másik névlistára.
ÉVSZÁMOK
Az ősgeszta minden valószínúség szerint a reginói 889-et jelölte meg a honfoglalás dátumául. Az ellenősgeszta a Budai Krónika tanúsága szerint 888at írt. Feltételezzük, hogy az ellenósgesztának nem volt külön forrása a bejövetel dátumára nézve, az ősgesztáét vette át, de tudatos változtatással,



nehogy a legelső krónikának bármely állításával is teljesen azonosítsa magát. Kézai 872-es és követője révén a krónika 677-es dátuma a hun történettel kapcsolatos spekulációk eredménye annak érdekében, hogy a honfoglalást közelebb hozzák Attila halálához. Kézai Attila halálát tette jóval későbbre, a krónika meg a honfoglalás idejét előbbre. A honfoglalás évében uralkodó külföldi királyok és a pápa megnevezése valamely későbbi krónikás, elsőként talán éppen Kézai leleménye. Anonymus szerint Árpád hadjárata az Ung folyótól 903-ban indult meg. Ennek az alaptalan évszámnak az lehet a magyarázata, hogy a Gesta Hunga(ro)rum szerzője egy, a reginói 889 utáni, a Szentháromság jelképére, a 3-ra redukálható évszámot akart megadni (903 = 9 + 3 = 12 = 1+2 = 3), hogy egyben az Attila foglalása l-es és a Szkítiából való elindulás 2-es száma után következő misztikus számmal jelezze a honfoglalás nekilendülését. Figyelmét elkerülte volna, hogy már 894 is alkalmas lenne erre? Valószínűbb, hogy a fentebb említett „nemzedéknyi” időt akarta érzékeltetni. Anonymus ezután is rendszeresen közöl olyan számadatokat – egy-egy helyen való tartózkodás idejére, támadás, ostrom időtartamára, elesettek számára nézve –, amelyek a 3-as, a 4-es (a „négy őselem”: föld, víz, túz, levegő), illetve a 7-es („emberfeletti tökéletesség”), egy-két ízben a 8-as („újrakezdés”) jelképeket adják, s ezek természetesen az ő hozzáfűzései. Árpád halálának anonymusi évszáma, a 907, viszont az ősgeszta által megőrzött hagyományból való. Bár belőle a misztikus 7-es szám levezethető s ez a szám Árpádra vonatkoztatva megjelenik például a szeri gyűlés 34 napjánál is –, itt nyilván fordított eljárásról van szó: Anonymus ismerve Árpád halálának évszámát, annak redukált 7-es számát tette meg Árpád misztikus jelképének. Hogy pedig egy misztikus számra is redukálható valóságos évszámot egy fiktív dátumtól hogyan lehet megkülönböztetni, arról Anonymus rejtetten tájékoztat minket. Ő ugyanis fiktív évszámait egy-egy döntő eseményhez képest mindig körülbelülinek érzékelteti. A honfoglalás évszáma helyett a Szkítiából elindulás, Álmos születési éve helyett szülei házassága, a Kárpátokon való átkelés időpontja helyett az Ung várából való továbbindulás állítólagos dátumára hivatkozik. Ha Árpád halálának általa megadott évszáma aritmozofikus célból választott szám volna, ezt is a körülbelüliség érzékeltetésével jelezné. Valahogy úgy, hogy Árpád 907-ben belátva erői megfogyatkozását és gondoskodván az utódlásról, nemsokára meghalt. Ez esetben azonban félreérthetetlenül állítja: Árpád a kilencszázhetedik esztendőben elköltözött ebből a világból. A dátumot a pozsonyi ütközet nyugati krónikákból megállapítható évszáma alapján már Géza fejedelem papjai is rekonstruálhatták. Ugyanilyen határozottan jelenti ki, hogy Taksony 931-ben született, s így ez is hiteles évszámnak tekinthető.



HONFOGLALÁS
Anonymusnak Tétény és Szabolcs találkozása és lakomázása kapcsán említett, „mindegyikük eldicsekedett a maga győzelmével” megjegyzéséből és a krónikának az ellenősgeszta fogalmazására valló abból a híradásából, hogy a vezérek önmagukról dicsőítő dalokat költöttek, értesülünk arról: nálunk is létezett a regösénekeknek az a típusa, amelynél a kiemelkedő személyiség egyes szám első személyben beszélt tetteiről. Ennek példáit az orkhoni türk feliratokból ismerjük, s ott az is kiderül – amit, úgy látszik, már az ősgeszta létrejöttének idején sem tudtak –, hogy ezeket az énekeket valójában nem maguk e személyiségek, hanem valamely nagy tekintélyű regös, énekmondó költötte az ő nevükben. Nem öndicséretról van szó tehát, hanem a történeti költészet egy formájáról, amelyben az előadottak igazságát az őket véghezvivő hős tekintélye hitelesítette. A Hétmagyar fejedelmei nevében is ilyen énekek szóltak a honfoglaló hadjáratok diadalairól, mivel azonban az egyház élesen elutasította az „e világi dicsőség keresésének” e pogány szokását, az ősgeszta nem idézhette őket – mint ahogy a Fehérló-mondákból idézett –, legfeljebb a honfoglalás egyes mozzanatainak puszta adatait meríthette belőlük. E hadjáratok valóságos menete és résztvevői e hívságosnak minősített énekekkel együtt felejtődtek és vesztek el számunkra. Talán éppen az ősgesztának létezésükre való utalása adta Anonymusnak az ötletet a vezérek hadjáratainak „rekonstruálására”. A főirányok ismeretében következtetett a felvonulások útvonalára, a „birtokadományozásokból” pedig a szereplőkre. Helyesen figyelte meg, hogy a régi nemzetségek birtokainak központja gyakran viseli a nemzetség honfoglalás kori ősének nevét, de a helynévmagyarázó mondák logikájával egyezően ő is arra következtetett: valamely e személlyel kapcsolatos esemény fűződik a helyhez, s igyekezett ezt az eseményt megteremteni. Nyilván kancelláriai birtokleírások és térképek segítségével tervezte meg oly aprólékosan és nemegyszer igen meggyőzően a hadjáratok leírását. Ezek valóban kitalálásai. Bár inkább következtetéseknek kellene neveznünk őket. Saját tudata és a korabeli elképzelés szerint tudós íróhoz méltó munkát végzett velük. Az ősgeszta tehát az idézni tilos énekekből vette a Veszprémre, Vasvárra, Zobor leverésére és a honfoglalásnak a Fehérló-mondákban nem szereplő epizódjaira vonatkozó adatait. S ennek nyomán közöl Anonymus hiteles hagyományt a szeri gyűlés szervező szerepének érzékeltetésekor is. Itt az Ung felől már korábban bevonultak és az Erdély felől az átköltöző nép kíséretében érkezettek seregrészei találkoztak össze.120 Az ellenősgeszta seregszervezésről szóló elbeszélése a hely kimondása nélkül szintén őrzi a szeri gyűlés emlékét, hiszen bizonyos, hogy ott a további feladatok előkészítése érdekében egyes



seregek átszervezésére szintén sor került. A morvák elleni döntő ütközet nyilván Mojmir országrészének központja, Nyitra alatt zajlott le, és a város megadásának kikényszerítésével végződött. Az ősgeszta itt pótolta azt, amit a Pannónia honfoglalás előtti helyzetképekről szóló eredeti regösének a Szvatoplukkal való szövetség miatt kihagyott. Ennek az országrésznek a történetével a nyitrai epizódban is autentikus mondát őrzött meg, amelyet csak Anonymus egészített ki Zobor hegyének helynévmagyarázó mondájával (tudniillik, hogy Zobort ott akasztották föl). Elterjedt feltételezés, hogy a morvákat a honfoglalók marótoknak nevezték. A Zobor-monda azonban arra mutat, hogy a Marót csak morva vezéreknek, Szvatopluknak, Mojmirnak s a Marót unokájának tartott Mén-Marótnak volt a – mintegy a morvákat megszemélyesítő – neve. Magát a népet a regösénekekben a „cseh” helyettesítő néven emlegették. A mágikus logikának megfelelően éppen azért, mert a honfoglaláskor a csehek nem voltak ellenfelei a magyaroknak. A csehekre való hivatkozás egyébként arra vall, hogy ez a monda aligha fogalmazódhatott meg hamarabb a X. század első negyedénél. Természetesen helyettesítő elnevezés az ellenséges vezér, Zobor neve is.121 Azt kell hinnünk, hogy a Dunántúl elfoglalásakor a Veszprém helyén álló földvárban erősebb őrség állomásozhatott. Ezek tagjairól beszélt a regösének helyettesítő néven rómaiakként. Az ősgeszta, mint Anonymus révén tudjuk, a dunántúli küzdelmekről szólva hitelesen megkülönböztette a keleti frankok („rómaiak”) fennhatósága alatt álló területet a „szlovének és pannonok” tartományától, azaz Brazlav herceg pannonszláv hűbéres államának dunántúli népétől, amelynek meghódításáért a honfoglalók talán Vasvárnál vívták a döntő csatát. Az ősgeszta bizonyára említést tett a budavári romokról is, de Buda várának „Ecilburg” neve anonymusi kiegészítés. Véljük, a német mondai elnevezést azért szerepelteti, mert az ősgeszta csak feltételesen állította a romokról, hogy Attila hajdani városának maradványai, Anonymus pedig Buda „Attilavár” értelmű, állítólagos hajdani német városnevével akarta igazolni: bizonyosan azok. „A hely, amit lábatok tapod, a tiétek lészen” bibliai jövendölésnél is kiegészítette az ősgesztát, Álmosra is alkalmazva azt, holott a határig elvezető fejedelemről az ősforrás nem mondhatta, hogy az új haza földjét tapodta lábaival. A honfoglalás története az ősgesztának tetemes részét tette ki. Azért is, mert Álmost és Árpádot kívánta példaképül állítani olvasói, hallgatói és a létrejötte idején uralkodó Endre, majd Béla elé. Azért is, mert az ősökkel való azonosság vállalásának kifejezésére szolgált. És azért is, mert az ősök érdemeinek elismertetése révén a régi előkelőknek az ország vezetésében való részvételi joga megerősítését, az állítólagos honfoglalási jutalombirtokok



felsorolásával a birtokok ezutáni elidegeníthetetlenségének leszögezését célozta. Az ellenősgeszta ezzel szemben minél kevesebbet igyekezett foglalkozni a kereszténység felvétele előtti időkkel. Megvetvén a pogányságot, az akkori érdemeket sem tekintette jogalapnak. A honfoglalásban csak kikerülhetetlen tényt látott, nem lévén keresztény magyarok cselekedete, jelentőséget sem óhajtott tulajdonítani neki. Az ellenősgeszta írójának – és az egyháznak – a szemében a magyarság üdve érdekében csak István cselekedeteinek és Gellért püspök mártíriumának lehetett jelentősége, s ezért példaképül csakis őket mutatta fel. Az egyesített krónika hangsúlyozottan deklarálva az ellenősgeszta mentalitását, mintegy hátsó ajtón beengedte a hagyományt is. Álmost megemlítette, Árpád személyének és a honfoglalásnak hajlandó volt jelentőséget kölcsönözni. Honfoglalási elbeszélésében elsősorban az ellenősgeszta anyagát vette figyelembe, az ősgesztából csak két részletre tartott igényt. Az „erdélyi” Fehérló-mondára, amely Álmos megemlítésével a dinasztia ősi eredetét húzta alá, Árpádot pedig úgy mutatta be, mint a népnek új haza birtoklására az Úristen áldását kieszközlő vezérét. A már említett okoknál fogva szerepeltette továbbá a vezérek személynévsorának álcázott méltóságnévsort is, de az ellenősgesztát követve hozzátette, nem a benne felsoroltakat nevezték hét magyarnak. S mert a seregeket – Pannónia királyát most már Szvatopluknak nevezve – itt is csak ennek legyőzése után szervezték meg, fejedelmek helyett seregvezetőket mutatott be, akikből ennélfogva méltán lettek utóbb csak „kapitányok”. Kétségtelen, hogy az egyesített krónika igyekezett valamelyest enyhíteni az ellenősgeszta deheroizáló tendenciáin. Azon például, hogy az „elhomályosult monda” szerint a magyarok közönségesen áltatják és elárulják Pannónia királyát, s így vesznek erőt rajta. Belátta, hogy nem kevésbé lekicsinylő a monda bevezető része sem: az, hogy „Hunor népének” serege harcba indul, de midőn támadás éri, egyszerűen elvonul. Eredeti közegében, az ellenősgesztában azonban e deheroizáló beállításnál mi sem volt természetesebb. Ezért kellett a Kálmán kori krónikában a honfoglalást ilyetén előadó „elhomályosult mondá”-nak elhomályosulnia. Fő elemeit pedig az egyesített krónika – mint kimutattuk – Pannónia vendéglátó királyának elárulása helyett arra használta fel, hogy a székelyek csatlakozását elmondja. Itt jegyzem meg, hogy az öt vár (Sempte, Galgóc és a többi) védőlánca István kori, ami nem mond annak ellent, hogy az ősgesztában ne szerepelhetett volna honfoglalás ideiként.



SZOVARD ES KADOCSA
Először is ismét egy kis külön magánnyomozás a nagyobb magánnyomozáson belül, annak valószínűsítésére, hogy az ősgesztában „Szovárd” (= Csaba) itáliai kalandozása is szerepelt. Ez eléggé bonyolult história, mert írott forrásainkban a fiktív Szovárd és a jóval később tényleg létező Szovárd és Kadocsa alaposan összekeveredett, amin különben nem is lehet csodálkozni. A létező, Léltől származó Szovárd és Kadocsa, ha testvérek nem is, de valóban rokonok lehettek, mert a Szovárd-nemzetség néhány tagja a keresztény korszakban is viselte a Kadocsa nevet. Minthogy Lél 955-ben halt meg, a tőle származó Szovárd és Kadocsa csupán a legkésőbbi – tehát csakis balkáni – kalandozások egyikének lehettek vezérei. Ezért valószínű, hogy Anonymus az országból a Balkánra költöző „Szovárd” ( = Csaba) ősgesztabeli mondáját e késői balkáni hadjárat szóbeli hagyományával keverte össze, s a létező Szovárd balkáni győzelmeivel tette „hadjárattá” a kivonuló „Szovárd”Csabának a görög birodalomba (bolgár földre?) való bekérezkedését. Említettük, hogy Szovárd és Kadocsa a hun történetben is megtalálható, ám ott nem rokonok. A hun történet a maga Szoárdját (az eltérő névalaknak ezúttal nincs jelentősége) „Szoárd törzsökéből való”-nak mondja, míg Kadocsát Szemény-nembelinek, s ez utóbbi nála a hét hun vezér egyike. A hun időkbe visszavetített Szovárd itt tehát különálló személy, akinek itáliai kalandozását említi, egyébként minden bizonnyal az Itáliát végigdúló későbbi Szalárd kalandozó vezérrel cserélve össze. De mivel Szovárdot tévesztette össze Szalárddal, az ősgesztában mégis szó eshetett a „Szovárd” helyettesítő néven szereplő Csaba itáliai hadjáratáról. Azt pedig időbelileg csakis a honfoglalás idei, 899-es lombardiai kalandozással azonosíthatjuk. Liutprand írja, hogy e sereg magyarjai a Brenta melletti váratlan felülkerekedésük után tegyük hozzá, mint jóval később Szalárd vezér kalandozói „végigszáguldoznak az ország egész területén”. Anonymus ezt a hadjáratot noha előadását az ősgeszta nyomán a Csepel-szigeti tervek felsorolásánál elő is készítette – végül azért hagyhatta el, mert neki a lombardiai kalandozásra mindenekelőtt a szerinte Zolta idején kinevezett seregvezérek (Lél, Bulcsú, Botond) tevékenységének illusztrálására volt szüksége. E hadjáratot, amelyről itt magyar hagyományból tudott, az ősgeszta ugyanúgy nem részletezte, mint bizonyára a forrásául szolgáló regösének sem, hiszen csupán Csaba kivonulási mondájának bevezetéséül szolgált, ezzel is érzékeltetve, hogy a nagy vitéz „Szovárd” vezér mohóságban és hősiességben nem ismert határt. Ami aztán népének vesztét okozta, mert kivagyiságból oly sokáig maradt a Balkán ellenséges népei között, még feleséget is közülük véve



magának, míg ott halt meg, s vezér nélkül maradt serege nem tudott hazajönni. (A róla szóló mondában, mint a Mén-Maróténál is, kora keményen elítélő igazságtételéről bizonyára csak a helyettesítő név árulkodott.) A Szovárd-Kadocsa és a fiktív „Szovárd” összezavarásába Anonymus még az előbbinél is jobban belebonyolódott a nyitrai és a Glád elleni hadjárattal kapcsolatban. Minthogy „Szovárdot” az ősgeszta nyomán – és talán a Szovárd-nemzetség egy téves családi hagyományának alapján – honfoglaló vezérnek tudta (hisz Csaba valóban az volt), a létező Szovárdot és Kadocsát itt már az ősgesztával szemben – Lél leszármazottai helyett, annak felmenőinek hitte, s Hülek ( = Jelek = Üllő) révén Árpád unokatestvéreinek. (Csakhogy az Anonymus által Szovárd és Kadocsa apjának vélt Hülek-Üllő Árpádnak nem nagybátyja, hanem fia volt, Lél nagyapja, Szovárd és Kadocsa őse.) Anonymus tehát a honfoglalás felvidéki hadjáratában Szovárdot és Kadocsát e téves elképzelése folytán Huba mellett azért szerepelteti, mert az ősgeszta Lél szálláshelyeit e területen jelölte meg. Maga Lél még nem lehet jelen, mert Nyitrát ekkor Huba kapta, s így az csak később lehet Lélé. Anonymus ezért úgy gondolja: Lél rövidesen a kiköltözött Szovárd és Kadocsa örökségeként jutott hozzá, tehát azoknak ott Hubával együtt kellett érdemet szerezniük. A Glád elleni – jóval későbbi s valójában belső háborúban pedig azért teszi meg Szovárdot és Kadocsát is vezérnek Vajta mellé, mert a Temesköz éppen „Szovárd” vezér kivonulási útvonalába esik.
BIRTOKOK
Az állítólagos Árpád idei birtokadományozásokról szólva már elmondottuk: Anonymus adatai itt abból a szempontból hitelesek, hogy valóban az ősgesztából merítette őket. Az ősgesztának viszont távolról sem az volt velük a célja, hogy holmi hiteles honfoglalási birtoklástörténetet adjon elő. A vezető réteg érdekeinek megfelelően e tekintetben tudatosan vállalt minden anakronizmust. Azt is, hogy a feudális új rend szelleméhez igazodva fejedelmi adománynak állítsa be az első foglalású földeket, de azt is, hogy honfoglalás ideinek tüntesse fel akár a később szerzett, sőt a Géza-István korában elvileg valóban adományozott birtokokat. Birtoklistáján némelyeknél a Géza és István korában megmaradt, másoknál az Aba Sámuel vagy Endre korában visszakapott birtok-egyharmadok szerepeltek. A birtokok elnyerőinek az érdekelt nemzetségek legrégibb ismert ősét tüntette fel akkor is, ha azok Etelköz földjében porladtak. De még a személyként fiktív Elődöt is



birtokszerző őssé tette meg. (Igaz, dinasztikus okból arra nem utalhatott, hogy Szabolcs Álmos unokája volt, és Szabolcsnak egy jelképes Elődtől való származtatása jogosnak is tűnt fel, minthogy Szabolcs az előd méltóságot töltötte be.) Említettük, hogy az ősgesztában sokkal több „honfoglalás idei” birtok szerepelt – éspedig talán éppen száznyolc (valójában Endre kori családé) –, mint amennyit közülük Anonymus is felsorol. Bors és Velek (illetve István kori leszármazottjuk), akiknek az ősgeszta ispán voltukat is feljegyezte, belső emberei lehettek István királynak, ami egyébként megfelel annak a felfogásunknak, hogy a kabarok a keresztény állam megalapítóját kezdettől fogva támogatták, legalább úgy, mint német lovagjai. Anonymus idejében a birtokfelsorolásnak jogi értelemben már semmi jelentősége nem volt, ezért őt jóformán csak a vezérnévsorban és a „kun” vezérek névsorában szereplők „jutalombirtokai” érdekelték. Rajtuk kívül még azoké, akiket konstruált hadműveletei szereplőinek vélt, illetve akiknek birtokszerzésével kapcsolatos mondát ismert. Az Erdély elfoglalásáról szóló regöséneket többek között azért is iktatta be művébe, mert Tétény birtokait nem találta az ősgesztában (mint említettük: a gyulacsalád Erdélybe költözése miatt felejtődtek el). Az ősgeszta így megrostált birtokfelsorolását mással is kiegészítette. Például Tas általa feltételezett nagybátyja, Kölpény és annak fia, Botond Vajas melletti földjeivel. Nyilván az ősgesztában nem szereplő, de a szóhagyományban az ő korában is még igen népszerű Botondnak akart ezzel egyrészt birtokot, másrészt előkelő ősöket szerezni. De hogy Kölpény (akinek neve mögött Győrffy György szerint egy normann néprész elnevezése húzódik meg) valóban apja volt-e Botondnak, s főleg, hogy Anonymus milyen elképzelés alapján tette meg Kölpényt az Árpádházi Tas rokonának, az eléggé rejtélyes. A kihagyások folytán Anonymusnál a birtokok eloszlásában nagy aránytalanság támad. A „kun” vezérek legtöbbje az ország északi-északkeleti részén települt meg, s így a kabarok lakta vidéket úgyszólván feltérképezik az általa megjelölt földek, az ország más részeiben pedig a birtoklás tekintetében óriási fehér foltok tátonganak. Az ellenősgeszta azonkívül, hogy az állítólagos honfoglalási birtokadományozást eleve nem fogadta el örök érvényű jogforrásnak, az ősi birtokok sorsát már csak azért sem viselte szívén, mert e birtokok urai a munka keletkezésének idején nagy többségükben Salamon király ellenfelének, Géza hercegnek a táborába tartoztak. A birtokfelsorolást az egyesített krónika sem vette át. Kálmán korában joggal vetődhetett fel az a vélemény, hogy ha az egyház és a király kezén lévő birtokok jegyzékét nem szükséges a krónikában szerepeltetni, miért történjék



ez a nemesek birtokaival.
KALANDOZÁSOK
Regino évkönyvének folytatója is volt, s ez feljegyezte a magyarok számos nyugati kalandozását. Tudós kutatóink megállapították, hogy a krónika ennek 907-912-es, majd négy későbbi, különböző évekre vonatkozó feljegyzését vonta össze két hadjárattá. Anonymus szintén így gazdálkodik az anyaggal, ha nem is mindig mondja el ugyanúgy az eseményeket. Itt is azt tapasztaljuk tehát, mint a reginói szövegeknél: a krónika és Anonymus közös forrásból merít. S ez a közös forrás itt sem közvetlenül Regino folytatója, hanem az ősgeszta, amely a már említett módon támaszkodott Regino és Regino folytatójának feljegyzéseire. Az egyesített krónika ezúttal is pontosabban másolta az ősgeszta szövegét, mint Anonymus, aki azt néhol egészen szabadosan kezeli azért, hogy a krónikában meglévőt a lehetőségig kikerülje. Kifejező ellenpéldája ennek a 922 körüli lombardiai hadjárat részletes leírása, amelyet híven idéz, mert az egyesített krónika Waldo fivérének az ősgesztába bekerült, magyar nyíltól az illemhelyen történt sajátos halálát kihagyta, s így ő mégis a krónikától eltérő elbeszélést nyújthat. Anonymus a kalandozások leírását sokszor megfejeli az állítólagos Zolta idei seregvezérek, Bulcsú, Lél és Botond szerepeltetésével. Bulcsú és Lél balkáni hadjáratának adatait pedig nyilván regösénekból vette, amit szokása szerint a hadjárat elbeszélése előtt a regösénekekre való célzással jelez. E kalandozást azonban hódító hadjáratnak tekinti, eredményeit területfoglalásnak, s ennek alapján írja aztán műve 57. fejezetében: „Zolta vezér... pedig kitűzte Magyarország határait: a görögök felé egészen a Vaszil kapujáig és Rác-földig, nyugat felé egészen a tengerig, ahol Spalato városa van”. Ha ez a határmegjelölés csakugyan benne lett volna az ősgesztában, a Kálmán kori krónikának minden oka meg lett volna rá, hogy átvegye. De mivel ez nem történt meg, véleményem szerint Bulcsú és Lél görögországi kalandozása csupán azoknak a zsákmányszerző hadjáratoknak egyike volt, amelyek a bizánci udvart végül is adófizetésre kényszerítették, nem pedig az ország határait ilyen mértékig kiterjesztő, területszerző háború. Az ellenősgeszta a kalandozások elbeszélésénél más idegen forrásokat használt, mint az ősgeszta, s elkerülte, hogy ugyanazokról a hadjáratokról írjon. Főképpen azonban a kalandozások megítélésében üt el a másik



ősforrástól. Augsburgi Gerhard műve vagy más nyugati forrás nyomán előadott augsburgi csataismertetéséhez például egy isteni beavatkozást ad hozzá, természetesen a magyarok ellen, mikor a Lech folyó „csodás” megáradásáról beszél. Nem lehetetlen, arra válaszként, hogy az ősgeszta pogány kori monda alapján – Lél és Bulcsú halálát dicsővé tudta tenni, a magyar vezérek hősiességét, ellenfeleiken a bitó árnyékában felülkerekedni tudó bátorságát mutatva be, legfőképpen pedig – az eredeti pogány mondát kiegészítve – a kalandozások „keresztényi” mentő magyarázatát is megtalálta, amikor a kalandozók Isten ostora szerepére hivatkozott. Az egyesített krónika mind az ősgeszta, mind az ellenősgeszta kalandozási elbeszéléseit átvette, s nem – vagy talán csak alig – változtatott rajta, hogy az egyik forrásának tolmácsolása azokat hőstetteknek, a másiké meg rémtetteknek állította be. A kalandozások között megismétlődő többéves szüneteket, amelyekről a krónikában olvasunk, amelyeknek történeti alapjuk nincsen, s egy-két kivétellel az ősforrásokban sem szerepeltek, a Kálmán kori vagy egy még későbbi krónikás részben elrendező szándékkal iktathatta be, részben azért, hogy a sok dúlás, öles, rombolás között némi nyugvóponthoz juttassa olvasóját, hallgatóit. A krónika Botond-mondája nem volt benne az ősgesztában, hiszen Anonymus megjegyzi: leírva azt ő nem találta. Mivel Anonymus a (hagyományos nevén „Lehell, helyesen:) Lél kürtje történetet sem adja elő, a kutatás úgy véli, a Botond-mondával együtt ez is csak a XIII. század végén kerülhetett a krónikába. Csakhogy Anonymus megjelöli Lél és Bulcsú kivégzésének helyét, mégpedig nem a valóságnak megfelelően Regensburgban, hanem a szakrális mondára jellemzően: helyettesített színhelyen, az Inn folyónál. Már ez felkelti a gyanút, hogy a monda igenis szerepelhetett az ősgesztában, és Anonymus csak azért hagyta ki művéből, mert úgyis olvasható volt a korabeli krónikában. Hogy pedig a gyanú alapos, arról egy külön kis magánnyomozással meg is győződhetünk.
LÉL KÜRTJE
A kalandozások között olvasható a krónikában, hogy Konrád császár bosszúhadjáratra indult Magyarország ellen, amiért magyarok dúltak birodalmában, Augsburghoz érve azonban egy otthon támadt belső háborúság miatt kénytelen volt visszafordulni. Amikor aztán évek múlva a magyarok



Augsburgot kezdték ostromolni, Konrád császár Ulrik püspök hívó szavára ott termett, s most aztán végzett a kalandozókkal. A két, egymással összefüggő történet – ezt már tendenciájuk is jelzi – az ellenősgesztából való, az „addig jár a korsó a kútra” káröröme beszél belőle; a magyaroknak ott kell elpusztulniuk, ahol a császár jogos büntető szándéka az első alkalommal félresiklott. Augsburg tehát a pogány magyarság elkerülhetetlen végzetének jelképe itt. Csakhogy az első elbeszélésnek történeti alapja nincs, és Augsburg alatt nem Konrád serege verte meg a kalandozókat, hanem Ottó császár hada. Hogyan kerülhetett az ellenősgesztából származó szövegbe Konrád neve? Bármilyen különös, ha nem is közvetlenül: az ősgeszta Lél kürtjemondájából! Abban hívják az Augsburg alatt győztes császárt Konrádnak. S azt is megfejthetjük, hogyan lett ott Ottó császár Konrád. A pogány kori monda, amit az ősgeszta felhasznált, két elemből táplálkozott. Abból, hogy a gyászos végű ütközetben a magyarok csakugyan megöltek egy igen magas rangú személyt, Konrád lotaringiai herceget, amit aztán Lél és Bulcsú kivégeztetésén keseregve, némi vigaszként emlegethettek. És abból, hogy egy kicsorbult díszkürtöt (ami talán valóban a ma is meglévő jászberényi kürt volt) – joggal vagy nem joggal – Lél vezér kürtjének véltek; úgy gondolták, a kürt azért csorba, mert Lél azzal agyonütötte a herceget. E két összetevőből kerekedett ki a szakrális megkötöttségeknek alávetett regösének. Hogy a Lél kürtje-monda még a pogány korszakban keletkezett, azt nemcsak az a pogány hiedelem bizonyítja, amellyel Lél a császárt másvilági életére szolgájává teszi (s amelyet például Marco Polo feljegyez a korabeli mongolok fejedelmi temetéskor folytatott gyakorlataként), hanem a jellegzetes helyettesítések is. Az ellenség fontos vezérének kimondani tilos nevét „Konrád hercegről” „Konrád császárrá” változtatva, ítéletosztó szerepében Ottó császárt (valójában Henrik bajor herceg volt az) mondták Konrádnak. A kivégzés baljós helyének nevét is másra cserélték; Regensburg helyett az Inn folyóra. Korábbi magánnyomozásunk során rámutattunk, hogy e mondánál már a szakrális követelményrendszer eresztékei meglazulásának lehetünk tanúi. Az ellenség nevénél már nem ragaszkodik teljes, csak némi megkülönböztetéshez; baljós eseményt is közread, ha felemelőnek érzi; végül a kivégzés helyének mágikus helyettesítésénél – az énekmondónak a valósághoz közelíteni akaró erőfeszítéseként – bár egy másik színhelyet választ, de ugyancsak csatavesztését. A megkövült hagyomány és a valóság közelebb hozására irányuló próbálkozásnak más jele is van a X. század közepének magyar pogány világában.122 A pogány kori Lél kürtje-mondában azonban még aligha volt benne az elfogott magyar vezéreknek a kalandozások okát-jogát magyarázó érvelése.



Ezzel az Endre-Béla kori ősgeszta egészítette ki a mondát. Az a mentség hangzik itt el, ami miatt az ősgeszta a kalandozásokat kegyetlen, de a magyarság életrevalóságát, vitézi elszántságát bizonyító eseménysorként adhatta elő: a magyarok Isten bosszuló rendelésének engedelmeskedtek, és ha az Isten ostora szerepnek nem tettek volna eleget, a büntetendő népek elfogták és megölték volna őket. Itt exponálja az ősgeszta teljes nyomatékkal a Magógtól való származtatás keresztényi jelentőségét. Az ellenősgeszta viszont – e felfogással szöges ellentétben – azt akarta kifejezni, hogy isteni rendelés, elkerülhetetlen igazságszolgáltatás volt a keresztény országokat pusztító pogány magyarok bűnhődése, a császár büntető kardja már jó előre ott függött a fejük fölött. A bosszúra induló, de pillanatnyilag visszaforduló császárról szóló történet azonban merő spekuláció lévén, az ellenősgeszta e részletnél nem mondhatott nevet, ezért aztán a történet másik részében, az augsburgi csata elmondásakor Ottót sem nevezhette meg, hanem mindkét esetben csupán a „német császár” kifejezést használta. Az egyesített krónika viszont az augsburgi csatavesztés ősgesztabeli Lél kürtje-mondájából átvéve a pogány mondának a császárt helyettesítő nevét, a Konrádot, az ellenősgesztából pedig, hogy Lélt és Bulcsút Augsburgnál fogták el, értelemszerűen Konrádot tette meg az augsburgi csata „német császárá”-nak. Ennélfogva a korábban Augsburgból kénytelenségből visszaforduló „német császár” szintén Konrád lett a Kálmán kori krónikában. A krónikának Augsburggal kapcsolatos történeteibe így hát csak azért kerülhetett be a „Konrád császár”, mert a Lél kürtje-monda jelen volt az ősgesztában.
A HÉT GYÁSZMAGYAR
Az augsburgi vereséggel kapcsolatos az ellenósgesztának a gyászmagyarokról szóló története, bár a krónikában – és már az ellenősgesztában is – szerkezetileg elválasztották a kalandozásokkal foglalkozó résztől. Ez csupán a hétmagyarral való szembeállítása érdekében történt. De hogyan jelenthetett ki olyat az ellenősgeszta, s főleg hogyan vehette át a hagyományok irányában kíméletesebb egyesített krónika is azt, hogy a hétmagyar nem a hét vezér volt, hanem a gyászmagyarok? A „gyászmagyar” kifejezés tulajdonképpen egy, a krónikában romlott „Hét Mogor et Gok”, illetve „Heth Magjar et Gyak” megjelölés (a Thuróczy



krónikában: „Győz”) kétséges értelmezéseként keletkezett; emez pedig az ellenősgesztaszöveget átvevő krónikás belemagyarázásából.123 Olyan feltételezés is van, hogy a romlott szöveget „hét magyar és diák”-ként kellene felfogni, minthogy az Augsburgból megmenekültek a kántálva kolduló diákokéhoz hasonló életre kényszerültek. Énekmondókról van szó. Ami kiderül abból is, hogy a gyászmagyarok említése után a krónika a hét vezérnek magukról költött énekeire tereli a szót, a Pozsonyi Krónika pedig megjegyzi: e menekültek Szent István koráig éltek, hogy házról házra járva énekeljenek és kolduljanak. István korában a regösöket, igriceket külön falvakba telepítették (mint általában a mesterségeket űzőket), s a krónikás tévesen e krónikában szereplő énekmondókra gondolt. A Képes Krónika meg a védőszentjükről fázároknak nevezett bélpoklosokkal azonosította a kirekesztetteket. Először is arra figyeljünk fel, hogy bár az augsburgi vereségből hazakeveredett hét emberről van szó, az ellenősgesztából származó elbeszélés a vereséget nem Augsburg alatt, hanem más időben, szereplőkkel, helyettesített színhelyen, Eisenachnál jelöli meg. A történet tehát pogány kori magyar mondából származik. Erre vall az is, hogy állítólag azért büntetik őket, mert „nem választották társaikkal együtt a halált”, vagyis nem küzdöttek velük utolsó leheletükig. A történteknek a magyar hitvilágból következtethető okaira Győrffy György mutat rá124: olyan, a magyarok minden titkát tudó főemberek váltak a németek szolgáivá a másvilágon, mint Lél és Bulcsú, és nem volt honi sírjuk sem, ahol a megszabott időkben bemutatott áldozatokkal ki lehetett volna engesztelni őket, nehogy ártó szellemekké váljanak, méghozzá immár az ellenség szolgálatában! S ugyanez vonatkozott a csatavesztéskor elhullt, az azt követő meneküléskor megölt sok ezer magyarra. A hiedelmek szerint az ebből támadt veszély mágikus kivédését célozta tehát, hogy a hazakerülteket arra ítélték: házról házra járva énekeljék Lél és Bulcsú végzetét és túlvilági sorsukon fordító bátor tettüket – vagyis a Lél kürtje-mondát. A magunk részéről csak azt nem hisszük el, hogy minden megmenekültre ezrekre – ugyanez a sors, keserű feladat várt volna. A mágikus megoldások jelképesek; nemhiába beszél a monda hét hazatért magyarról: az egész elveszett sereget heten jelképezték, nyilván azért, mert akárcsak a 942-es ibériai, az augsburgi kalandozó sereg is hét seregrészből állt, hét vezér parancsnoksága alatt. S mivel éneket kellett mondaniuk, a mágikus kivédés céljára kiszemeltek eleve regösök lehettek. A krónika szerint a németek fületlenül, megcsonkítva küldték haza őket. Nem a németek tették ezt, hanem saját maguk; szerepükből következett: a pogány korban a gyászolók meghasogatták arcukat. Az eredeti magyar monda tehát az országot járó hét gyászoló regösről szólt.125 Hogy ezt a feladatot kapták, azzal Taksonynak politikai célja is



lehetett. Véget akart vetni a nyugati kalandozásoknak, s a regösök országjárása arra is szolgált, hogy lehűtse a túl vérmes kedélyeket. Ez tükröződik az ellenősgesztának abban a beállításában, amely szerint a németek küldték haza e hetet, elrettentő üzenettel, s hogy elrettentésül fosztattak meg a fülüktől is. A keresztény korszakban aztán némi bizonytalanság támadt. A XIII. századi Albericus tudósítása szerint az augsburgi vereség után életben maradt és Magyarországra visszatért hét magyar közül „egy király lett”. Kristó Gyula helyesen állapítja meg, hogy Taksony nagyfejedelemségét örökítette meg ez a hét gyászmagyar mondai keretébe ágyazott hír126, de szerintünk korántsem a vereség résztvevőjeként: a gyászmagyarok emléke keveredett össze a hétmagyar, vagyis a hét vezér emlékével, márpedig Augsburg után Taksony lett – mintegy – az „első vezér”. A monda már a németekhez is torzultan került el, azért vetekszik Aventinus szintén úgy, hogy Taksony ott volt Augsburgnál, de még – s ez már az ő hozzáadása – Csaba is. Az utóbbi éppen lombardiai hadjárata révén tehetett szert gonosz hírre a bajoroknál, mert hazatérő serege volt az, amely az addigi Bajorföldhöz tartozó Dunántúlt elsőnek szállva meg, elszakította a keleti frank királyságtól. S ha egy jól értesült régi híradás ehhez még netalán hozzátette, hogy Csaba vezér hazájába visszatérve „földönfutóvá” lett, a jóval későbbi krónikás, mint Aventinus, máris a hét, hazatérve földönfutóvá lett gyászmagyar egyikének gondolhatta. Emiatt a bizonytalanság, a „hétmagyar” és a „hét magyar” összekeveredése miatt; az ellenősgeszta szerzője talán őszintén hitte – mindenesetre pedig felhasználta –, hogy a hétmagyar kilétét a magyar köznép is rosszul tudja, nem a hét vezér, hanem a hét gyászmagyar értendő rajta. Főleg meg abban volt döntő szerepe e bizonytalanságnak, hogy az egyesített krónika ezt a magyar mondára „alapozott” elképzelést alternatívaként felvette szövegébe.
BEKÖLTÖZÖTTEK
Az ősgesztának az uralkodó osztály különböző rétegei „kiegyezési okmányaként” a honfoglalóktól származó nemesi nemzetségek ősein kívül tartalmaznia kellett a később beköltözöttektől eredő, nemességet nyert birtokokat kapott – családok őseinek szerzett jogait is. Anonymusnál érzékelhető, hogy az ősgeszta a beköltözöttek birtokait szintén megörökítette. Vagyis az, ami a krónikában a beköltözöttek névsora, az ősgesztában a birtokfelsorolások folytatása volt, külön fejezetben.



Az ellenősgeszta sem a honfoglalóktól származók, sem az idegenből eredők birtokairól nem adott híradást. Csupán fontosabb szereplőinek egyházi adományairól, nemzetségi monostorairól számolt be, olykor eltemettetésük alkalmából. Lehet, hogy az egyháznak adományozott földeket külön is felsorolta, ez azonban nem került be az egyesített krónikába, amely, mint említettük, a honfoglalóktól származók birtokfelsorolását is száműzte. Kálmán király idejéig annyi föld cserélt gazdát, hogy az eredeti birtokok örökérvényűségének illúziója már fel sem merülhetett. Viszont az egyesített krónika nagy jelentőséget tulajdonított a Géza és István korában beköltözött térítő lovagok érdemeinek. Ezzel bizonyára az ősgeszta honfoglalási érdemet tekintő jogalapját akarta megrendíteni. A lovagok birtokhelyeinek megnevezésétől ugyan eltekintett, de a beköltözők nevét s a keresztény érdemeikről szóló híradásokat átvette az ősgesztából. Ezzel aztán annak birtokfelsorolásából egyszerű névsort csinált, amelyet a honfoglaló vezérnévsor (ma „kapitányok”) párjaként tüntetett fel. Azt érzékeltetve, hogy a honfoglalás megszilárdításában hét magyar seregvezető, a keresztény térítésben és a pogányság megfékezésében pedig ennyi és ennyi külföldről jött lovag szerzett érdemet. Ez az egymás mellé állítás a régi ellentétek kölcsönös kiegyenlítését szolgálta. Az ősgesztában felsorolt térítő lovagok számáról ma már fogalmunk sem lehet. Ezt a listát Anonymus nem vette át, a krónikában pedig mindinkább a XIII. század közepéig külföldről jött királynék kíséretéből betelepedettek lajstromféléjévé vált. Sőt kutatóink véleménye szerint még egy-két magyar család is idegenből jött előkelő őst keresett benne magának. A valóban Géza és István korában érkezettek közül kimaradtak azok, akiknek családja közben kihalt, vagy utódaik az udvarban többé nem játszottak szerepet. De az is előfordult, hogy II. Géza idején beköltözöttet Géza fejedelem korában betelepültnek írt be valamelyik későbbi krónikás. A meglévő listából az eredetiek közül megmaradtakat sem könnyű kiválasztani. Csupán Vencellin és a Hont-Pázmány testvérek szerepeltetése teljesen hiteles. Magunk Kézaira hallgatunk, amikor Tiboldot mint Németországból elsőként bejött lovagot említi, mivel ennek a közlésének hitelét Horváth János sem tartotta kizártnak. (Ámbár például Győrffy szerint Tibold – Tiedbald – I. Endrének volt udvaronca.) A krónikának ebben a névsorában Vencellin leszármazottairól más adatot találunk, mint az Istvánfejezetben. Kutatóink több okból is a Rádira vonatkozó közlést tartják hitelesnek, Jakot pedig XIII. század végi krónikás betoldásának tulajdonítják. Győrffy szerint – említettük – a Jak-nemzetség talán nem is német, hanem ősi magyar származású. Az egyesített krónika az ősgesztának Istvánnal kapcsolatos néhány kemény



megjegyzését a beköltözöttek névsorába, a Hontról és Pázmányról szóló sorok közé helyezte be, hogy elvonja róluk a figyelmet.
GÉZA
E helyen például azt olvashatjuk, hogy Géza fejedelem Montban és Pázmányban lelt segítséget, „de még inkább Istenben”, majd rögtön hozzátéve: „István pedig az ő tanácsukkal és segítségükkel kerekedett a magyarok fölé”. Ebből mindenekelőtt azt érthetjük meg, miért hagyta ki az egyesített krónika az ellenősgesztának azt az állítását, miszerint Géza fejedelem a kereszténység terjesztése során kezét bevérezve alkalmatlanná vált az egész magyarság megtérítésére. Ezt ekkorra már úgyis átvette István legendája (később Kézai gesztája mentette vissza az ellenősgeszta szövegéből), az ősgesztából idézett értékeléssel pedig nem fért össze. Az ellenősgesztát ennél a kijelentésnél az vezette, hogy István király kegyes keresztényi bemutatása érdekében az erőszakos tettek emlékét egyedül Géza rovására írja. Egyébként – véleményünk szerint – az ősgeszta az Istenre számító Géza és a magyarokat idegen sereggel megtörő István szembeállításánál nem a hit mélységéről beszélt, nem abban tett különbséget, hanem Gézának az Endre-Béla kori nemesség tudata szerinti világias keresztény felfogását állította szembe az egyházi neveltetésú István kérlelhetetlen buzgalmával. Azt azonban semmiképp se felejtsük el, hogy világias és egyházias között tulajdonképpen a keresztény feudális átalakítás engedékenyebb vagy következetesebb véghezvitele értendő. S ebből a szempontból Géza és István érdeme között nincs más különbség, mint ami egy haladó fordulat kezdeményezője és megvalósítója között mindenkor létezik. Gézát Anonymus Magyarország ötödik fejedelmének mondja. Hogy így állt-e az ősgesztában is, nem tudtuk eldönteni. Árpádtól számítva Géza – a névleges fejedelem Zoltát is beleértve – a mi tudomásunk szerint valóban az ország ötödik fejedelme volt, természetesen Fajsszal együtt. Fel lehet tenni, de még csak nem is valószínűsíthető, hogy az ősgeszta szerzője, ha Fajszról nem is, egy kimondhatatlan nevű fejedelemről tudott valamit. Ez esetben az ősgeszta is ötödik fejedelemről beszélt. Anonymus azonban semmiképp sem lehet tanúsítója ennek, minthogy ő Álmost is behozza a Kárpát-medencébe, és a hatalmat itt adatja át vele Árpádnak. Hogy tette ezt azért is, mert az ősgesztában öt magyar fejedelemről olvasott, vagy éppenséggel Álmost is



magyarországi fejedelemnek tartva kijavította az ősgeszta adatát, erre nem tudunk felelni. Úgy gondoltuk: a mérleg nyelvét az István-legenda a „negyedik fejedelem” javára billenti, mert nem valószínűtlen, hogy ez a mű az ősgeszta adatát átvéve mondja Gézát negyediknek.
ISTVÁN
Az egyesített krónika István-képe természetesen előtérbe helyezte a kegyesség glóriáját viselő alakot, annál is inkább, mert István király ekkor már Szent István volt. Krónika lévén azonban, politikusabb eszközökkel járt el az ekkor már meglévő legendánál. Bár ellensúlyozni vagy kikerülni igyekezett a keményebb tényeket – például Istvánnak dédapja iránti állítólagos jó cselekedetével (Erdőelvi Zoltán), azzal, hogy a bolgár hadjárat mögé rejtve nem szólt Ajtony leveréséről, hallgatott Tanuzaba haláláról, Gyulát elszánt pogánynak állította be –, ugyanakkor nem hagyta el teljesen, csak a figyelem középpontjából vonta ki az ősgeszta háborgó szavait. A megszenvedtek hangjának megszólaltatása szintén hozzátartozott a Kálmán kori társadalmi kiegyenlítéshez. Az egyesített krónika így is az ellenősgeszta idealizált képét nyújtotta Szent Istvánról, szó szerint átvette a kegyes cselekedeteket, amelyeket az felsorolt, csak a legendahangulatúakat kerülte. De elsősorban nem István miatt, hanem napi politikai érdekből tulajdonította Vazul megcsonkíttatását az ellenősgeszta-belinél sokkal durvább formában – teljes tudatossággal történő gonosz cselekedetként Gizella királynénak. Ennek okairól már beszámoltunk. Az ellenősgeszta (és nagyrészt az egyesített krónika) István-ábrázolása és az ősgesztáé között két közelkorú elfogultság áll egymással szemben. Az ellenősgesztában a dogmatikus egyház és a neofita buzgalmú hívók felfogásával találkozunk, ők a római típusú magyar kereszténység és feudalizmus megteremtőjében egyedül a keresztény hitvallót látják. Az ősgeszta szemlélete mögött egy, a pogány kor hitvilágától ugyan távol került, a kor berendezkedéséről viszont fájó szívvel lemondott, s István királytól elszenvedett veszteségei fölött még mindig nehezen napirendre térő, érdekeit gyakorlatiasan képviselő réteg ellenérzései húzódnak meg. Azoké, akik nagy veszteségek árán vívták vissza magukat a jelenlegi szűkebb mozgásterű kiváltságosak közé. Az ősgeszta mögött álló réteg elismeri István hatalmát, de nem látja be



művének nagyságát még annak ellenére sem, hogy a pogány lázadókkal szemben végül is azért állt a feudális állam fenntartása mellé, mert megértette, ezé a jövő. Személyes indulatai miatt nem tudja igazán tisztelni e jövő megalapozóját. Nem, mert kényszerűen lemaradt, mert – mint az ősgeszta szerzője írja is – István idején azok kerültek az élre, akik előbb csatlakoztak az új hithez. Az eltökélt keresztény államalapító helyett csak egy kemény, szigorú, erőszakos, távolról sem mindig igazságos uralkodót mutat be Istvánban. Egyetlen pillanatra ismeri el következetességét, azt is Tanuzaba pogánykodáshoz ragaszkodásának szörnyű megtorlása kapcsán villantja fel, amikor annak kereszténnyé lett fia bántatlanságát említi. De ezek voltak István iránt az ősgeszta keletkezésekor uralkodó Vazul-fiak, Endre és Béla király érzelmei is. S akár valóban „N”., azaz Nicolaus – Miklós püspök –, a Tihanyi Alapítólevél nevezetes helyleírásainak megszerkesztője volt az ősgeszta szerzője, akár egy másik, a latin fogalmazásban jártas, a régi magyar vezető rétegből való és erősen odahúzó egyházi férfiú, az ősgeszta bravúros megalkotása arról vall, hogy az egyháziak között is lenniük kellett olyanoknak, akik e réteg sérelmeit és nosztalgiáit teljes mértékig a magukénak érezték, és teljes átéltséggel tudták kifejezni. Ez még jobban aláhúzza, hogy az ősgesztában nem a pogányság iránti vonzalom és nem általában a régi hagyományok megőrzésének vágya, hanem a feudális rend előtt élt ősök csakis a régi vezető réteg őseinek – szerepét felmutatni, elveszett világát visszaidézni akaró dicsőségvágy nyilvánul meg. Olyanok részéről, akik tudták, visszafordulni lehetetlen, de hitték, hogy megállni itt még talán lehet. Azon, hogy „itt”, nem István felfogását értették, hanem körülbelül azt, ahogyan Aba Sámuel értelmezhette az új rend kezelését. De természetesen ott nem lehetett megállni, ahol az ősgeszta mögött álló réteg gondolta – s ezt jól tudta Kálmán király –, nosztalgiájukkal azonban nekünk, az utókornak hallatlan szolgálatot tettek, írásba foglalták az ősi szóhagyománynak legalább egy végtelenül becses töredékét. Rajtunk múlik, hogy végre ráismerjünk arra, amit ők – Anonymus még idejében nyújtott segítsége révén – megmentettek a feledéstől.
AZ ISTVÁN-FEJEZET RÉSZLETKÉRDÉSEI
Hogy az ősgeszta nem tartalmazott Gyulát elítélő szöveget, kimutattuk. Arról is beszéltünk, hogy Anonymus éppúgy nem akart Gyula miatt az



egyházzal, mint ahogy a Vazultól való származtatás miatt a dinasztiával szembekerülni. A Gyula elfogásáról szóló ősgesztarész rekonstruálásánál azt próbáltuk egy fél mondat áthelyezésével és egy apró közbeszúrással visszafordítani, amit Anonymus hasonló, bár ellentétesen alkalmazott eszközökkel (áthelyezéssel, apró kihagyással) az eredetivel szemben Gyula helyett István javára értelmezett. Aligha hiteles az ellenősgeszta elbeszélése a székesfehérvári egyház püspöki vállruháinak olyan különleges kiváltságáról, hogy a vállruhákat felöltve bármely püspök királyt koronázhasson. A magunk részéről arra gondolunk, hogy ezzel az állítással az ellenősgeszta I. Endre megkoronáztatását igyekezett legalizálni, mert a pogánylázadás után megmaradt három püspök funkciója bizonyára nem fedte a koronázáshoz szükséges egyházi előírásokat. Az óbudai egyház István által való alapításának elbeszélését az ellenősgeszta valószínűleg nem tartalmazta. Kutatóink megállapították, hogy a krónika állításával ellentétben, a budai prépostságot Péter alapította, s hogy ez a történet minden valószínűség szerint a XIII. század végi krónikás, Ákos mester révén került a krónikába, ki tizenhét éven át volt e prépostság vezetője. A krónikának a szent jobbra való utalását azért nem tekinthetjük az ellenősgesztából valónak, mert Szent Istvánnak ez az ereklyéje csak 1084-ben, az ellenősgeszta létrejötte után került elő. Mivel korábban kifejtett véleményünknél fogva az ősgeszta egyáltalán nem keverte bele Gizella királynét Vazul megvakíttatásába, csak az egyesített krónikában nyerhette az ősgesztából származó szövegrész azt a formáját, amely szerint Gizella elhatározta Budával a „királyné atyafiának”, Péternek, királlyá tételét. Az ősgeszta olyat sem állított, hogy Gizella akarta volna Péter kezére játszani az uralmat, ezért az eredeti szöveget véljük visszaállítani, amikor a „királyné” atyafiát a „király” atyafiára változtatjuk. Annál is jogosabban, mert Péter lényegesen közelebbi, vér szerinti atyafia volt a királynak – ami valóban oka és jogcíme volt királlyá tételének –, mint Gizella királynénak, akivel csupán nőtestvérének házassága révén került rokonságba. A Vazul megvakíttatásában részt vevő Budával kapcsolatban felmerül a kérdés, azonos-e azzal a Budával, aki Devecserrel együtt Bolyát és Bonyhát elárulta. Illetve, hogy egy Buda volt-e, vagy kettő? Szerintünk csupán a krónikaegyesítés mechanizmusa csinált az egyetlen Budából kettőt. Ez az ember nyilvánvalóan a király parancsát hajtatta végre Vazulon, valószínűleg csakugyan Sebes nevű fiával. Ezért koncolták fel gyermekeivel együtt Péter első elűzetésekor. Minthogy a népítélet egybeesett a Péter elleni felkeléssel, a későbbi szóbeszéd a gonosz hírű embernek Péter idején elkövetett bűnt is tulajdonított, így lett az emlékezetben árulótársa Devecsernek, holott ekkor



már nem élt. Az ellenősgeszta szívesen használta fel ezt a szóbeszédet arra, hogy az ősgeszta adatának ellentmondjon, teljesen elhallgatva a Vazul megcsonkítása miatti népfelháborodást. A két szöveg egyesítésekor az ugyanarra a Budára vonatkozó kétféle adatból két Buda lett, egy, akit megöltek, és egy, aki emennek halála után besúgóként működött. Külön személy voltuk hangsúlyozása és „kettőjük” elválasztása kedvéért nevezi az összeszerkesztő az István által Vazulért küldött Budát „Egyről fia”-ként, a Gizella királynéval Vazul megvakíttatására szövetkezőt pedig „szakállas Budá”-nak. De a látszólag két személy viszonylatában áruló módon változatlan maradt, hogy István király belső emberéről, tanácsadójáról, tehát mégiscsak ugyanarról a „szakállas Egyrőt fia” Budáról van szó.
PÉTER
A krónika a Péter király elleni gyűlöletet azzal indokolja, hogy az új király a magyar vezető réteget háttérbe szorította, németeket és olaszokat tett ispánokká, az ő ideje alatt a lányok és asszonyok nem lehettek biztonságban, és végül: az országot ádáz törvényekkel, adókkal sújtotta, amelyeket trónra kerülése után Aba Sámuel visszavont. Nyilvánvaló, hogy az ellentétet az adók és a bővebben nem részletezett törvények okozták, s minden más ennek volt következménye. E törvényeknek a magyar vezető réteg tagjai (az „újak”) ellenálltak, ezért tett meg Péter németeket és olaszokat ispánokká s helyezett más tisztségekbe, ami aztán annyira el mérgesítette a helyzetet, hogy végül – a főpapok egyetértésével – letették a trónról. Véleményünk szerint Péter törvényeivel a feudális rend alapjait akarta kiszélesíteni. Idegen volta abban játszott szerepet, hogy nem ismerte eléggé a magyar társadalomnak és vezető rétegének sajátságait, nem tudta azt, amit István minden kemény következetessége ellenére is szeme előtt tartott: meddig mehet el. István törvényeiből kitetszik, hogy a vele szemben állók, az új rendet el nem fogadó előkelők sorsa a birtokok elkobzása, az előkelők sorából való kizárás. De ezek a valahai előkelők szoros rokonsági kapcsolatban álltak a behódolt előkelőkkel és még az e rétegbe beházasodott, Géza és István korában beköltözöttek közül kikerült főemberekkel is. Birtokaikat vesztve, nyilván hatalmukat megtartott rokonaiknál húzódtak meg. Társadalmi rangjukat – még ha az udvarba nem is engedték be őket – nem a király elismerése vagy el nem ismerése határozta meg, hanem a hatalomban megmaradtakkal való közös ősi származásuk. István tudatában lehetett annak,



hogy ezt a felemás helyzetet el kell néznie, az időre bízva annak tovább alakulását. Péter hívei nevezik a régi vezető réteg leszármazóit nemteleneknek, szolgáknak és parasztoknak. Vagyis Péter ádáz törvényei és adói, amelyek az új vezető réteg tagjait oly érzékenyen érintették, arra irányultak, hogy e szorosan hozzájuk tartozó, velük élő réteget ténylegesen és véglegesen deklasszálják, s a parasztság adóit – mint nemtelenekre, szolgákra – rájuk is kiterjesszék. A régieknek ezt a keservét az ősgeszta már szégyellte visszakérőzni, az egyesített krónika pedig a lányok és asszonyok megbecstelenítését tette meg fő vádnak Péter kormányzása ellen. S bár ahol terror uralkodik, a katonák szabadossága törvényszerűen üti fel a fejét, ezzel csak arra akart könnyen elővehető magyarázatot adni, amire több mint hetven évvel az események után jószerével már senki sem emlékezett. Az ellenősgeszta a feudális fejlődés siettetésének híveként eleve igyekezett elkerülni a Péter elleni vádak ismertetését. Gizellával szembeni magatartását megőrizte, de nem bélyegezte meg. Hangsúlyoztuk már, hogy Salamon király már csak azért sem akarta támadni őt, mert Péternek mint felkent királynak elűzését semmiképp nem tekinthette jogosnak. Ezért csak Péter elűzésének lényéről beszélt, okáról hallgatott. Áthidaló megoldásként kínálkozott az ellenősgeszta szerzője számára az az egyházi körökben elterjedt szóbeszéd, amelyről ma Gellért legendájában olvashatunk. Gellért püspök megjósolja, hogy a pártokra szakadás az egyház tekintélyének katasztrofális süllyedéséhez fog vezetni. Az ellenősgeszta szerzőjének szerkesztési elve a nagy eseményeknek előjelekkel és jövendölésekkel, isteni megnyilatkozásokkal való előkészítése. István születését isteni jóslat, Imre halálát és István utódlási konfliktusát az Altaichi Évkönyvekben is megtalálható félelemkeltő természeti jelenségsor, Aba Sámuel bukását, Gellért és püspöktársai vértanúságát szintén Gellértnek a jóslata vezeti be, és a geszta Géza herceggel való megbékélést ábrázoló befejezésénél a pécsi tűzvész leírását a krónikás ki is mondva exponálja a jövendő viszály és zűrzavar „előjeleként”. Említettük, hogy a röviddel az egyesített krónika létrejötte előtt született István- és Gellért-legendák több dolgot átvettek elsősorban az ellenősgesztából, egy-egy adatot az ősgesztából is, amelyeket ezek után az egyesített krónika szerkesztője „ne tegyük, ami már téve van, és ne adjuk elő, ami már előadatott” felkiáltással többnyire kihagyott a krónikából. Mindennek alapján alighanem joggal tételezzük fel, hogy Gellért legendájának e részlete eredetileg szintén az ellenősgesztában a Péter bukását, sőt a pogánylázadást előrevetítő jóslatként szerepelt. Nehezebb volt az ellenősgeszta írójának helyzete Péter uralkodásának második szakaszával kapcsolatban. Nagy együttérzéssel írja le a ménfői ütközetben Henrik császár javára mutatkozó csodát, Péter visszahelyezését a



trónra, a császárnak a magyarokkal szembeni „lojális” magatartását és Magyarország hűbérül adását, bár e helyeken elsősorban nem Péter miatt oly tüntető a rokonszenve. Itt annak lehetünk tanúi, hogy az ellenősgeszta közvetlenül a német császár kedvére is íródott, akinek Salamon ekkor már trónja megtartása érdekében szintén hűbérül kínálta fel az országot. Ezúttal tehát Salamon király napi politikai érdekéről van szó. Annál nehezebb feladat, hogy a gesztaíró ezután a Vazul-fiak Péter elleni hazahívását mutassa be jogosnak. Hiszen Salamonnak, még felkentségét is megelőzve, mindenekelőtt az a jogcíme a trónra, hogy a Pétert felváltó I. Endre fia. Péter második elűzetését a krónikás egyszerűen azzal magyarázza: a király értesülve, hogy némely főemberek a Vazul-fiak hazatértét kívánják, olyan kemény megtorlást alkalmazott, amely általános kétségbeesést keltett a magyar urakban. A Vazul-fiak nem is tudják pontosan, mire véljék hazahívásukat, s csak a határon győződnek meg róla, mennyire várják őket. De az ellenősgeszta számára ez még csak az első, aránylag könnyen vett akadály volt.
A HERCEGEK SZÁMŰZETÉSBEN
Az összefüggések miatt át kellett ugranunk a krónika egy korábbi beszúrását. Hadd pótoljuk itt. Az ősgeszta Béla népszerűsítése érdekében – és mintegy a másik két herceg kisebb kaliberére utalva – megemlékezett Béla lengyelországi fényes érvényesüléséről. Véleményünk szerint azonban csak fő adataira szorítkozott, a bajvívás mondai hangulatú története aligha kerülhetett leírásra már Béla életében – a mondáknak is megvan a maguk kihordási ideje. Itt is azoknak a kerek elbeszéléseknek egyikéről van szó, amelyekkel az egyesített krónika szerkesztője Endre korának ismertetésétől kezdve oly lendületesen színezte, oldotta, egészítette ki a két ősforrásból átvett szárazabb és tömörebb szövegeket, s feledtette ellentmondásaikat. Viszont az ősgeszta eredetileg rövid, tendenciózus száműzetési beszámolója indította arra az ellenősgeszta szerkesztőjét, hogy ő viszont a másik két testvér száműzetési hányattatásairól beszéljen, végül leszögezve: Endre is szerzett külországban méltó, nagyfejedelmi családból való feleséget.



A HAZATÉRŐ HERCEGEK
Az ősgeszta, amely a „királyi mag” rehabilitálását támogató Aba Sámuel királyságának jogos voltát hangoztatta, sőt uralkodásának jelentőségét holtteste épen maradásának csodájával, isteni jeladásával fejezte ki, a trónjára visszahelyezett Pétert eleve nem tekintette jog szerinti uralkodónak, így hát szerzőjének semmiféle gondja sem volt Péter király trónfosztásával. Az ellenősgeszta krónikása – és megbízója, Salamon király, valamint az egyház – számára azonban a korábbinál is nehezebbé válik a feladat azáltal, hogy a hercegekre váró tömegben a pogánysághoz visszatért elemek a fő hangadók. Hogy mi állhatott itt az ellenősgesztában, nehéz megállapítani, mert az ősgeszta Endre-ellenességét az egyesített krónika még jobban kiélezte, kihagyta tehát az Endre mentségére szóló részleteket, amelyeket az Endre-ág kihalása folytán később sem pótolt senki, Kézai pedig saját korának viszályai miatt az egész Endre-Béla ellentéttől távol tartotta magát. Más tájékozódási lehetőséget kellett keresnünk, még ha nem is kecsegtetett gazdag eredménnyel. Gellért nagy legendájának ősszövege az egyesített krónika létrejötte előtt születhetett (hiszen a hercegeket még Vazul fiainak mondja), s bár érződik, hogy a ma olvasható legendát az egyesített krónika nyomán időközben kijavítgatták, a hercegek hazatéréséről szóló résznél némely fogalmazás még az ősszövegre és annak forrására, az ellenősgesztára tekint vissza. Például hogy a pogánykodók jelszavait a hírvivők nem kifejezetten a hercegek parancsára, hanem parancsaként, mintegy csak rájuk hivatkozva hirdetik, hogy nincs szó Péter németjei és olaszai elveszejtésének követeléséről, ami a krónikában az ősgesztai szöveggel való egyesítés révén került a másik ősforrásból származó textusba. Rekonstrukciónkban e helyen ezért szólaltatjuk meg a Gellért-legenda Endrét közvetlenül nem terhelő fogalmazását, és folytatjuk is úgy, ahogy az ellenősgeszta szándékából nyilvánvalóan következik: Péter csak a hercegek megérkezéséről értesül, arról nem, hogy azok parancsára ölték volna meg táborában a tisztjeit, ami különben sem reális állítás, hiszen Péternek akkor már nem lett volna módja az említett további hadmozdulatokra. Az ősgeszta nyomán értesülünk arról – s az ellenősgeszta-szövegben értékesítjük –, hogy Endre egyezkedni akart a szorongatott Péterrel. Nyilván arra szerette volna rávenni: helyzetét belátva, önként mondjon le a trónról, amit már a pogánykodók élére állt Leventével szemben akarhatott elérni, hogy véget vessen a háborgásnak, és a keresztény állam fennmaradjon. Az ősgeszta szerzője és a Béla-párt ezt természetesen úgy fogja fel, hogy Pétert alamuszi



módon tőrbe akarta csalni. Vagyis még egy argumentumaként annak, hogy minden dolgát önzően és ravaszkodón intézte. De ez nem felel meg az igazságnak. Ennyit sikerült tehát az ellenősgeszta elsikkadt szövegrészeiből visszamentenünk, bizonyosan messze hiányosabban az eredetinél. Endre ez idei keresztényi magatartásából az egyesített krónika egyedül azt tartotta meg az ellenősgesztából, hogy megmentette Beneta püspök életét. Ezt ugyanis Gellért püspök jóslata beteljesülésének igazolása érdekében nem hagyhatta ki, valamint azt sem, hogy „Katolikus Endrének” is hívták, amit azonban bárki későbbi magatartása elismerésének érthetett. De Endrének Péterrel való tárgyalási készségéből, Beneta megmentéséből, a Leventéről megmaradt célzásokból, a királykronológia hiányzó tíz hónapjából nyilvánvaló: az ellenősgeszta a pogánykodók támogatásáért és Péter erőszakos trónfosztásáért, tragédiájáért Leventére hárította a felelősséget. De hát mi is történt igazában? A kemény szavak mögött, amelyeket az ősgeszta Leventéről és Endréről mond, valójában ott áll a jóval enyhébb igazság. A pogánykodók az egyháziak megölését és a templomok lerombolását követelték a hercegektől, s ezek „meg is engedték nekik, hogy kövessék szívük óhajtását, hogy menjenek, és vesszenek el ősatyáik tévelygéseiben, különben nem harcoltak volna Leventéért és Andrásért Péter király ellen”. Figyeljünk csak: a szövegben nemcsak hitbéli megalkuvásukról van szó, hanem arról a szándékukról is, hogy a pogánykodók elvesszenek. Igaz, úgy vesszenek el, hogy az ő érdekükben harcoljanak; ez a Magyarországra később érkezett, az itt történteket csak hallomásból, elfogult tanúk közvetítése révén ismerő Bélának talán őszinte meggyőződése. Az ősgeszta rejtett beszédben járatos szerzője azonban Endrééknek ennél nagyobb felmentést ad. Érszegi Géza megjegyzése szerint bibliai utalás bújik meg e sorokban127, a Zsoltárok Könyve 81,13-as helye: „Ezért ráhagytam őket kemény szívükre, hadd menjenek csak [tévelygéseikben] saját fejük után.” A Zsoltár szerint az Úr szava ez, miután kivezette Izrael népét Egyiptomból, és az nem hallgatott reá. Nos, ha az Úr tehette, hogy nem vert szét köztük, hanem hagyta: menjenek saját fejük után, akkor Endre, aki ezzel elveszejteni is akarta a pogányokat, a keresztények szemében nem számíthat hitszegőnek, a pogányok kezére járónak. Endre nyilván valóban úgy gondolja: hadd menjenek a pogánykodók Péter király kemény katonái ellen, hadd vesszenek elsőnek ők. Mást nem is nagyon tehet. Még mindenki a trónkövetelőre hallgat, Leventére, ő legfeljebb majdani trónörökös. Kéznél van ugyan lengyel serege, de hát megoszthatja-e a zsarnok Péter ellen küzdők sorait? De ezek csak az első napok, később kezd beavatkozni a dolgokba, s úgy látszik, okosan, végül is sikerrel.



Hogy ezt el is mondta a Salamon idei krónika, annál kevésbé lehet vitás, mert Salamonnak a német császár előtt is szüksége volt apja igazolására, mivel az Altaichi Évkönyvekben Endre megkoronáztatása alkalmából az állt: „előbb még kegyetlenül üldözte Krisztus nyáját” (ami az ősgeszta és az egyesített krónika álláspontját látszik igazolni). Ne felejtsük el, trónra kerülésével – főleg idegenből nézve – visszamenőleg is Endre látszott a főembernek, s így az ő terhére rótták az összes előzően történteket. Szóval Salamon és az Endrét felkent egyház mindenképp szembeszállt a váddal. Az ellenősgesztának ezzel kapcsolatos magyarázataiból – vagy csupán mentegetőzéséből –, Endre herceg Leventéétől eltérő magatartásáról, sőt talán végül a vele való fegyveres szembenállásáról azonban semmi sem maradhatott az utókorra. Magunk pedig csak annyit tehettünk, hogy szögletes zárójel közötti vélt kiegészítéseinkkel igyekeztünk, ha nem is pótolni, csupán érzékeltetni azt, ami immár pótolhatatlan.
POGÁNYLÁZADÁSOK
Az ellenősgeszta az első pogánylázadás közvetlen okának kizárólag az „ördög megszállta” Vatáék mozgalmát tüntette fel. Emögött szerkesztési meggondolás is lappang. Nem óhajtotta az Endre-ággal ellenlábas Béla királyt a második pogánylázadás leverése miatt dicsérni, de ezt a komoly keresztényi érdemet teljesen nem is hallgathatta el. Vata szerepeltetése módot adott rá, hogy a két pogánylázadás között személyi összefüggést teremtsen, s a másodikat Vata fiához, Jánoshoz fűzve (aki Kristó Gyula vizsgálata szerint annak nem is volt közvetlen szereplője128, Béla fellépését azzal érzékeltesse, milyen kérlelhetetlenül járt el János környezetének egy „varázslónője” ellen, s ezzel már sikerült is Béla király keresztényi szolgálatát dicsérve bagatellizálnia. Az ősgesztából viszont plasztikus képet kapunk az első lázadás kibontakozásáról. Péter idegen tisztségviselői ellen indul meg, s a dolog odáig fajul, hogy már az asszonyokat, gyerekeket, sőt a Péter által kinevezett püspököket és papokat sem kímélik, e precedensre pedig a tömeg már minden egyházi ember, intézmény, istenháza ellen fordul. A vezető réteg idegenek elleni felháborodásából így lett pogánylázadás. De az volt-e igazában? Az „új” vezető embereknek a már említett okból Péterrel s az ő stallumaikba behelyezett németekkel és olaszokkal volt elszámolnivalójuk. A



„régieknek” pedig semmi sem volt drága, hogy visszavívják magukat a hatalomba. Ők vitték harcba a tömegeket, akik kiterjesztették azt a dézsma, a dézsmaszedők és a dézsma élvezői ellen. Lázadtak az egyház szolgálatára rendelt emberek és azok is, akiket nemrég fosztottak meg vagy Péter rendeletei most készültek megfosztani eddig adózástól, szolgáltatásoktól ment életüktől. A tömeg döntő része számára nem a kereszténység az elvetendő hiszen azt vulgarizálva élik, összeegyeztetve a pogány hiedelmekből való babonáikkal – hanem az egyház mindenkit számon tartó szervezettsége. Érzik, ha az egyházra csapást mérnek, a feudalizmus rendjére, szigorára, támaszára mérnek csapást. Nem a pogány szertartásokra van szükségük a keresztény liturgia ellenében, hanem a viszonylagos pogány kori szabadság után áhítoznak az egyház által hirdetett, gyakorolt, ellenőrzött megkötöttségeikkel szemben. Nem a varkocs vonzza a népet, hanem a tonzúra taszítja. Ez a nyitja annak, hogy a pogánylázadás csupán csak történelmi zökkenőt hoz, s nem tudja még évekre sem visszafordítani az ország szekerét. Véleményünk szerint már az első lázadásban is ugyanazok a néprétegek vesznek részt, amelyek a másodiknak a követeléseiből felismerhetők. Mégis óriási a különbség a két megmozdulás között. Az első pogánylázadást a teljes hatalmukat visszakapni akaró főemberek meg az újból főemberekké lenni akaró volt előkelők indítják el, ők adják ki a legelső jelszavakat (a hercegek hazahívása, Péter elűzése, harc az idegenek ellen), s az urak meg a széles tömegek egyetértenek a nincstelen szabadok rétegének megvédésében is, akik közé elvileg lesüllyedtek a régi vezető réteg tagjai. Nem értenek egyet az urak a legizgágább tábor pogánykodásával, de egyelőre nem is tehetnek ellene. Vagyis a Bolya és Bonyha összeesküvésében is részt vett főemberek eleinte szervezik és vezetik a tömegek lázadását, de Péter végleges eltávolítása után ezt megszüntetik. Levente, aki a legszűkebb, de a kezdetben leghangosabb, legláthatóbb pogánykodó rétegnek állt az élére, e pillanatban válik csakis egy szervezetlen, legnagyobbrészt irányíthatatlan sokaság vezérévé, és ez az a pillanat, amikor a majdani, a Levente utáni, de a kereszténység mellett kitartó trónörökös, Endre kezébe kezdenek összefutni a szálak. Az úgynevezett második pogánylázadás körülményei merőben mások. A magára maradt nép elkeseredett hangulata hallatja a hangját, az a hangulat, amely az új király hívásában bízva szeretne ismét népmozgalommá, szervezett erővé válni. A céljaikat elért uraiktól immár nem várhatnak semmit, de mert nincsenek vezéreik, akik ezt felismernék, a királyban még reménykednek. A csalódás és a tehetetlenség érzése váltja ki a népből a most sokkal szélesebb körű, általánosabb pogánykodást, mert úgy érzik, csak a teljes tabula rasában bízhatnak már, de most is a dézsma, a dézsmaszedők és a dézsma élvezői – a feudális terhek – fájnak elsősorban.



Feltűnő, hogy az ősgeszta micsoda naturalizmussal részletezi a vérengző kedvvel megfogalmazott követeléseket. Teszi ezt két okból. Először is a népet őszinte beszédre hívó s aztán az őszinteséget keményen megtorló, jó Béla király mentségeként – azzal, hogy ezt már mégsem lehetett eltűrni. Másodszor meg, hogy az egyháziak értsék meg, mitől szabadította meg őket annak az új királynak a keresztényi rendíthetetlensége, akit nem akartak a trónra. Ez a tehetséges király, ki korának más uralkodóihoz hasonlóan a néppel szemben nem válogatós az eszközökben, egyetlen csapással sújt le az egyház ellenségeire, s rántja ki a talajt ugyanakkor az egyház szélsőségeseinek lába alól. Modern szóval: a pragmatikus uralkodó egy történeti szemvillanásra meghátrálásra késztette a dogmatizmust. Már mondtuk: az ősgeszta is ennek köszönhette a létrejöttét.
LEVENTE
Levente abban a tudatban nevelkedett, hogy az ősi utódlási szokásoknak megfelelően apja a trón örököse. Ő maga Imre herceg megkoronáztatása esetén előbb-utóbb a trónkövetelő szerepére számíthatott. S ez is lett szerepe már Vazul megvakíttatása pillanatában. Épp-ennek kivédését célozta „nem igaz házasságból” származásának vádja, s emiatt száműzte őt István fiatalabb fivéreivel együtt. Okkal feltehető, hogy apja és apjának hívei már ifjúkorában felkészítették őt a trónért való harcra. E hívek legszélesebb és cselekvésre legkészebb köre a „régiek” voltak. Apja tragikus sorsa, saját és fivérei száműzetése Levente elképzeléseit a tennivalóiról bizonyára erősen megváltoztatta; gondolkodásában, életvitelében előtérbe állította István elleni indulatait, erősítette hajlamát a szertelenségre, a búfeledtető életmódra. Talán a kunok között s már csak a nem keresztényi házasságból származásának vádja miatti dacból is válik pogánnyá: a régi, a pogány szokásoknak megfelelően mindenképpen Árpád-házi! S hozzá itthon is a végletes tömeghangulat fogadja, a legszélsőségesebbekben látja a legnagyobb tettrekészséget Péter ellen. Ezért nem hat rá semmiféle ellentétes tanács, amit Endrétől és itthoni főemberektól bizonyára kapott, ezért helyezkedik szembe a feudalizmussal és a kereszténységgel. Levente haláláról magyarázat nélkül szól a krónika. Önként mond le a trónról, s utána rögtön meghal. Felmerülhetne a gondolat, hogy a kibontakozás érdekében eltették láb alól, de az a fogalmazás, hogy a koronát „együgyűségból” adta át Endrének, nem mutat kitalálásra, s a Levente iránti



szánalom nyilvánul meg benne. Úgy temetik el, mint Árpád házának fejedelmi tagját, dédapja, az utolsó pogány fejedelem, Taksony mellé. Lehetetlen, hogy ennek ne lenne jelképes értelme. Pogány temetése igazolja, hogy végig kitartott a régi hit mellett, tehát azután is, hogy átengedte az uralmat Endrének, aki rögtön ezután fejvesztés terhe alatt elrendelte a pogány szokások elhagyását. Megalapozottnak látszik a gyanú, hogy a trónról lemondás, a pogányság melletti kitartás, a fejvesztés kilátásba helyezése és Levente halála összefügg, így már kezdjük érteni, miért nevezi a trón átengedését a gesztaíró Levente szemszögéből „együgyűségnek”. Talán a pogányság elleni rendelet komolyságára elsőként az ő személyén statuáltak példát, ami valóban hozzájárulhatott a pogánykodás érzékelhetően igen gyors felszámolásához. Ezt gyanítva kockáztattuk meg az ősgesztából származó szövegnek olyan értelmezését, hogy Levente azért halt meg, mert nem élt katolikus módra, s viszont azért temették pogány fejedelem őse mellé, mert lemondása előtt ő is az volt. Hiába detronizálták és büntették meg, a származásához és rangjához méltó végtisztességet lehetetlen volt megtagadni tőle. Vagyis feltesszük: az egyesített krónika változtatta a szöveget olyan értelművé, hogy Taksony falvánál temették el, mert nem élt katolikus módra. Hiszen pogány volta önmagában nem indokolja, hogy tekintélyes emlékű nagyfejedelem dédapja közelébe temessék.
GELLÉRT
Gellért püspök kis legendája a vértanú halálának éppen legközismertebb mozzanatát nem tartalmazza. Azt, hogy a pogánykodók taligára téve, letaszították volna Kelenföld hegyéről. Bár a kis legendát eredetileg a nagy legendából kivonatolták, de még az ősszövegéból, tehát ez az epizód ott még szintén nem szerepelt. A hegyről letaszíttatás nyilvánvalóan helynévmagyarázó mondaelem, abból az időből, mikor a hegyet a püspök halálára emlékezve, már Gellért hegyének hívták, ami eleve jelzi aránylag késői kialakulását. Minthogy a legendák az ellenősgesztánál később keletkeztek, a kis legendából hiányzó motívum abban eleve nem lehetett benne. Még az is kérdéses, vajon az egyesített krónikába bekerülhetett-e már, vagy a krónikában csak egy későbbi krónikás kiegészítése. Murtmur sajkásról, aki Szolnok ispánt kényszerből megölte, a Gellért-legendák nem tesznek említést, pedig ez a motívum éppen Gellért jóslatának tökéletes beteljesülését van hivatva aláhúzni. Az ellenősgesztában tehát ez sem szerepelhetett.



Valószínűleg itt is az egyesített krónika kerek mondai elbeszéléseinek egyikével van dolgunk.
A KIRÁLYKRONOLÓGIA
Az Endre idejében készülőben lévő ősgesztát minden bizonnyal az István halálától Endre trónra léptéig uralkodó királyok kronológiájával kívánták lezárni, ahogyan a krónikák annyi kiváló kutatója gyanította. A Béla korában befejezett műből azonban ki kellett maradnia, az Endre-ellenes Béla-párt semmi esetre sem akarhatott Endre személyének ekkora jelentőséget tulajdonítani. A kronológiával eredetileg azt szándékoztak kifejezni, hogy Endrével véget értek a trón betöltésének viszályaiból eredő zavarok, amit azonban Endre és Béla váratlanul kirobbant trónharca után már nem is lehetett elmondani. E kronológiát végül az ellenősgeszta vette igénybe, éspedig immár nem záró áttekintésként, hanem a keresztény Magyarország Katolikus Endre által történt helyreállításának aláhúzására, tehát az első pogánylázadás felszámolásának elbeszélése után elhelyezve. Ebből viszont az is következik, hogy az ősgesztából kimaradt és az ellenősgesztába felvett anyagok között valamilyen közlekedés lehetett. Nem kizárt, sőt Endrének Péter trónfosztása és halála ódiumától való mentesítése érdekében igen valószínű, hogy az uralkodó nélküli tíz hónapnál az ellenősgeszta királykronológiája feltüntette Levente pogány fejedelmi uralmát, amit aztán az egyesített krónika kihagyott. Kálmán királynak már nem fűződött hozzá érdeke, hogy Levente szerepét, Levente pogánykodását Endre ellen élezve – mint az ősgeszta –, vagy Endréről a felelősséget Leventére terelve – mint az ellenősgeszta-, mindenáron hangsúlyozza. Sőt az egyesített krónika Leventének trónról való lemondása jelentős adatát is a figyelem középpontjából kivonni akarva, a várkonyi jelenet elbeszélésébe rejtette bele. Az sem lehetetlen, hogy a IX-es számnak XI-re javítása az egyesített krónika szerkesztésekor – éspedig tudatosan – történt. Azt a célt szolgálva, hogy a tényleges időpontokat összezavarja, és ezzel is leplezze a Levente uralmára jutó több hónapos űrt.



ENDRE ÉS BÉLA
Az ősgeszta Endre uralkodói tetteit dicsérni nem akarta, kifejezetten befeketítenie meg kínos lett volna. Elmondta tehát, hogyan lett Béla a trónörökös hercegi országrész ura, majd elbeszélte Henrik császár első hadjáratának közös erőfeszítéssel történt visszaverését, annak érzékeltetésére is, mekkora győzelmet lehetett elérni, amíg a király nem bontotta meg az egyetértést Bélával. Szó eshetett Henrik második támadó hadjáratának kudarcba fullasztásáról is, de szövegét elnyelte a Kálmán kori krónika erről szóló kerek mondájának előadása. (Mellesleg: a kutatásban sokszor emlegetett, a krónikában Henrik hadjáratával kapcsolatosan található németgyűlölő sorok annyira kirínak az egyszerű és tömör előadásból, hogy minden bizonnyal későbbi beszúrásnak tulajdoníthatók; talán még a Kálmán kori krónikában sem voltak jelen. Hogy a Vértes hegység névmagyarázata megvolt az ősgesztában, arra Anonymus alapján következtethetünk, de itt az idő közelsége miatt csak az „azóta” állhatott, s nem a „mind a mai napig”. A várkonyi jelenet mondájának kialakulásáról már szóltunk; figyelembe véve az időt, ami alatt egy monda kialakul, jelenlegi formájában Béla idején még nem szerepelhetett.) A továbbiakban az ősgesztát már elsősorban az érdekelte, hogy elhárítsa Béláról a testvérharc miatti felelősséget. Majd Béla mindössze hároméves uralmát tekintve, csupán trónra lépéséről és arról a keresztényi győzelméről szólhatott, amelyet az odvaikból előcsalogatott pogánykodók fölött aratott. Az ellenősgeszta, mint már rámutattunk, a német császárnak is kedvére akart lenni. Henrik császár 1051-es és 1052-es Magyarország elleni támadását mégsem hallgathatta el, s nem is helyeselhette. Élét hát azzal vette el, hogy hangsúlyozta: a császár a „Péteren esett igazságtalanságot” akarta megbosszulni. Szándéka tehát lovagias volt, mint ahogy Endre is lovagiasan járt el, mikor a kiéheztetett német sereget oly gazdagon ellátta étellel-itallal. (Csak az egyesített krónika beszélt itt a magyar királyok szokott bőkezűségéről.) E gondolatból következően az ellenősgesztában a császár mentségére nyilván az is benne állt, hogy mivel Péter halálában nem Endre, hanem Levente volt a bűnös, az igazságtalanságot megtorolni akaró császár háborúja nem járhatott sikerrel. Arra pedig – vélhette Salamon – a császári rokont nem árt emlékeztetni, hogy apja idegenként, fegyverrel törve az országba, bizony bajba került, s mintegy ezt belátva ajánlotta ő maga a másféle megoldást: leánya révén a rokoni kapcsolatot. (A mai német császár tehát becsülje meg és aknázza ki, hogy a létrejött rokonság révén jogcímet és a magyarok között pártot szerzett befolyásának az országra való



kiterjesztéséhez.) Merész és ügyes fogás volt a dolgot egyik olvasatával IV. Henriknek úgy beállítani, mintha III. Henrik a béke fejében maga kínálta volna a gyermek Salamon részére lánya kezét, vagyis hogy ellenségként jött ugyan, de lovagiasan kiengesztelve a magyarokat, elvben rokonként távozott. Ugyanennek másik olvasatával pedig – ahogy a magyarok értik – azt hitetni el, hogy Endre nem Béla és utódai hátrányára eszelte ki Salamonnak a császárlánnyal kötött házasságát, csak élt a győzelem adta, az ország érdekében el nem mulasztható alkalommal. Merész és ügyes fogás csupán, mert egy szó sem igaz belőle. Elhitetéséhez jókora erőszakot kellett tenni a valóságon. III. Henrik két, Magyarország elleni hadjáratát az ellenősgeszta fordított sorrendben adta elő azért, mert csak az első hadjáratnak voltak olyanok a körülményei, hogy el lehessen hinni: a Magyarországról szabadulni akaró császár még a lányát is odaígérte Endre király fiának (aki mellesleg még meg sem született ekkor). De ha az első hadjárat ilyen s érvényes békével végződött, akkor hogyan kerülhetett sor a másodikra? A fikció azzal vált valószerűvé, hogy a második hadjáratból lett az első és az elsőből a második. Egyébként az eljegyzést az említett hadjárat után hét évvel ülték meg. Zotmund mondája és az a monda, amely szerint Miklós püspök Henrik hadvezérének félrevezető parancsot küld a császár nevében (s amely reálisabb változata annak a legendának, amely szerint István király Konrád császár hadait imával bírta távozásra), kétségtelenül az egyesített krónika kiegészítése. Salamon feleségének a neve egyik ősforrásban sem szerepelhetett, mert a krónika Judit helyett Zsófiának nevezi, ami csak a házasságkötés után legalább fél évszázaddal, a Béla-ági Kálmán király krónikása által elkövetett félreértés lehet; Salamon gesztaírója például semmiképpen sem téveszthette el saját királynéja nevét. Mi sem természetesebb annál, mint hogy az ősgeszta Béla érdekében tett fáradozásainak ellenében az ellenősgeszta Endrét igyekszik a testvérharcbeli szerepéért tisztára mosni. De Salamon király, aki a mogyoródi csatamezőn Gézával, Béla fiával szemben vereséget szenvedett, és Mosony várába szorult, feltűnő higgadtsággal jár el: óvakodik elzárni az utat a győztes herceggel való esetleges újabb egyezkedés elől. Az ellenősgeszta tehát nem vádolja Bélát, hanem mindkét oldalon a konkolyhintó udvaroncokat teszi felelőssé, akik a testvéreket egymás ellen uszították. A Salamon kori geszta még befejező részében is azt emeli ki, milyen jó egyetértés jött létre kezdetben Salamon király és Géza herceg között. Azt sugallja: a király kész fátylat borítani az ellentétekre, ismét szívesen egyezkedne. E szándék megnyilvánulásán mit sem változtat, hogy ez a szövegrész a krónikaegyesítéskor némiképpen eltorzult. Mint Győrffy György megállapítja,



Zolomér, Géza herceg sógora, akit haddal közösen megsegítettek, az időben még a horvát király bánja volt, 1075-ben, tehát az ellenősgeszta megírása idején lett Horvátország és Dalmácia királya. Továbbá a küzdelem nem a karantánok, hanem Contareno velencei dózse ellen folyt.129 A valóságnak nem éppen megfelelő „tizenhárom éves” békességre utalás 1077-re látszik időzíteni az ellenősgeszta létrejöttét.
MIT NEM BOCSÁTHATOTT MEG BÉLA ÁGA
Béla király uralkodásáról az ellenősgeszta semmit sem akart mondani. Amiről mindenképpen említést kellett tennie, a második pogánylázadással kapcsolatos szerepére, azt, mint láttuk, kerülő úton megtette, mégpedig az első lázadás apropójából, így aztán elbeszélésében egymás mellé kerülhetett egyrészt az, hogy az elfogott Endre királyt Béla emberei Zircen gondatlanul tartották, abba pusztult bele, másrészt, hogy Bélát három év múlva halálos szerencsétlenség érte. Azt érzékeltette ezzel, hogy Bélának életével kellett fizetnie Endre haláláért. Mintegy: isteni igazságtétel volt a trónépítmény reá omlása! Az egyesített krónika ezt az értelmezést Béla uralkodói cselekedeteinek a két halál elbeszélése közé való beiktatásával könnyűszerrel és természetes módon oldotta fel. De hogy minél messzebb kerüljenek egymástól, igyekezett a Béla-ág megalapítójának rövid uralkodásába annyi bölcs intézkedést belezsúfolni, amennyi bele se fért. Ezek, ha nem is Béla, de Géza és László, a Béla-ág királyainak uralkodásához fűződtek, így a vásárok szombatra helyezése, a kötött árszabás és az oly értékes pénz veretese, hogy negyven dénár egy bizánci aranyat ért. Ugyanilyen szándékú Kálmán kori kiegészítés a Bélának Salamon király hívei iránti jóindulatára és az adók elengedésére vonatkozó állítás is.130 De ezzel az egyesített krónika még nem tért napirendre az Endre-ág javára állítólag megnyilvánult isteni igazságtétel felett. A nyilat visszafordította, s arra alapozva, hogy az Endre-ág időközben kihalt, megteremtette a Béla-ágat igazoló „isteni elrendelést”. Idáig talán érthető is volna a Kálmán kori visszavágás. De az ellenfél ágának eltűnése után mi indokolja az egyesített krónikának azt az eleven dühét, hogy nemcsak újból előveszi Endre ellen a pogánykodásban való részvétel vádját, de még alaposan meg is tetézi? Az eleven indulatot az magyarázhatja, hogy Salamon gesztájának bizonyos propagandisztikus beállítása Kálmán korában még mindig elevenbe vág!



Az ellenősgeszta hallgatott az Endre és Béla között létrejött trónutódlási egyezségről, mintha Salamon megszületése eleve hatályon kívül helyezte volna. S ami ennél is súlyosabb: Salamon megkoronáztatását mintegy Endre szélütésével magyarázva, olyan hatást keltett, mintha ez a koronázás arra lett volna hivatva, hogy Endre halálakor Salamon közvetlenül kövesse apját a trónon. Ez elvileg egyenesen megkérdőjelezte az egész Béla-ág jogosultságát az uralomra. Mert ebből a beállításból az következett, hogy Béla előbb erőszakkal megszabadította a trónt Endrétől, aztán elragadta a hatalmat a még gyermek királytól. Mintha Kálmán ágának megalapítója minden jogot nélkülöző, hatalmaskodó s a fegyverek erejével magát a trónra feltornázó önjelölt lett volna. Márpedig ez a szavakban nem kifejezett, de az ellenősgeszta felfogásából félreérthetetlen vád korántsem évült el, nagyon is ártalmas lehet. Fegyvert adhat az idoneitásra hivatkozó bármely trónkövetelő kezébe. Csökkenti Kálmán király legalitásra alapozott előjogát a koronára a szüntelen lázadó, trón felé törekvő Álmos herceggel szemben! Emiatt szükséges Endre erkölcsi megsemmisítése, így és ezért maradt Katolikus Endre a krónikában végérvényesen még Gellért haláláért is felelős kereszténygyilkoló.
NÉMI ÖSSZEGEZÉS. MIKLÓS PÜSPÖK
Az ősgesztára adatbősége, rejtett beszéde és kerek, lezárt volta jellemző. Folytatást nem kíván, hiszen a mögötte álló réteg szerzett jogait akarja örök időkre leszögezni. Az írás maradandóságának bűvöletében fogant. Az ellenősgeszta lényege a keresztényi válasz és az új eszmény felmutatása. Diplomatikus pap munkája. Aktuális állásfoglalásaiban kevesebbet mond ki, mint amennyit kifejez. Az ellenősgeszta a külföldi krónikák mintájára folytatásra vár, de keletkezésekor sorsának folytatását lesi maga Salamon király is, bölcsen nyitva hagyva az ajtót – hogy békülésnek-e vagy számára élethalálharcnak, ekkor még nem tudhatja. István szentté avatása az egyház vonalát segítette megerősíteni, s vele a feudalizmust István útmutatása nyomán terelni végleges mederbe. De az annyi ellentétes indulattól szabdalt társadalom lenyugtatása Kálmánra hárul. A részletekbe menő aprómunka okos lavírozást kíván. Tételesen tisztára mosni a dinasztia felhalmozódott szennyesét, kielégíteni a még mindig morgolódó „pogányt” és a fanatikus keresztényt úgy, hogy emez csillapodjék, amaz



fölényben érezze magát, s így mindkettő legyen hajlamosabb az együttműködésre. Az egyházi dogmatizmusnak az élethez, a világi szabadosságnak a keresztény felfogáshoz közelebb igazítása ez: az összeérlelés munkája. Kár, hogy az előítéleteken oly bölcsen felülemelkedni, szinte a középkort meghaladni képes király maga is középkori tettre kényszerül, és ezért az Álmos-ág uralomra kerülése után – immár valóban visszafelé javítgatás révén – kívülbelül torz figuraként kerül bele a krónika elfogult folytatásába. Talán ekkor megy feledésbe, hogy a krónikát a geszták egyesítésével ő .....................hogy elsősorban ez tehette őt „könyves” királlyá. Vagyis nem az csupán, hogy sok könyve volt. Az egyesített krónika szerzője végrehajtotta feladatát. De más egy társadalmi réteg vagy a dinasztia érdekeinek, érzelmeinek tükröződése a műben, és más dolog az e körhöz tartozó, még ritka, de éppen ezért fokozott önbecsüléssel rendelkező írástudó személyes tudata. Az ősgeszta írójának küldetésérzete az ősi hagyományok megörökítésében éppúgy vitathatatlan, mint az ellenősgeszta szerzőjének keresztény missziót végző meggyőződöttsége. Az egyesített krónika ősszeszerkesztőjének az igazságérzetét azonban csak részben elégíthette ki, hogy „réseket” hagyhatott. Mert, úgy tetszik, az általa megtépázott mű az ősgeszta krónikásának, annak rejtettbeszéd-technikájával: emléket állított. Egy, az átmenet útját járó korszak emberének érzelmi, tudati kettős kötődését mutatva meg. Horváth János vetette fel, hogy az a Miklós püspök lehetett a szerzője az ősgesztának, akinek a Tihanyi Alapítólevél magyar nyelvű szórványait köszönhetjük. Ezt elsősorban az alapítólevél szövegének szerinte történetíró tollára valló néhány sorára alapozta. De e tekintetben talán inkább az a monda az elgondolkodtató, amit az egyesített krónika Henrik császár hadjárata idején tulajdonít Miklós püspöknek. Meglepő már az is, ha ez időben egy egyházfőről nem legenda, hanem monda terem, s még meglepőbb, hogy ha már monda, nem hősiességét, hanem tudását s tudása fortélyos hatalmát dicséri. De a legkülönösebb, hogy ez a monda Szent István egyik legendájának párhuzama. S az ellenősgesztának Konrád császár támadásáról szóló legendájával egybevetve, mintha egyenesen azt mondaná: Miklós püspök nem volt szent, mint Szent István király, hogy imája által fordíthassa vissza az ellenséget, nem, szent ő távolról sem volt, de meg tudta volna ugyanezt cselekedni varázslatos írásmúvészetével! Vajon nem titkos főhajtásae ez a Kálmán kori krónikásnak Nicolaus-Miklós püspök (Anonymus felsejlő „N.” barátja), a legelső magyar gesztaíró emléke előtt, akinek művébe akarvaakaratlan belegázolt? De lehet, ennyit már túlzás, kockázatos feltételeznünk. Talán legjobb volna,



ha nyomozótársamat, az olvasót, akivel oly baráti közelségbe kerültünk, ezúttal arra kérném: maradjon is ez kettőnk között.



Szomszéd műhelyek (avagy a nyomozati jegyzőkönyv záradéka)
Évekkel ezelőtti magánnyomozásunk alkalmával abból indultunk ki: „ha az ősi krónikák igazat mondanak”... Vagyis megkíséreltük végiggondolni, milyen eredményeket érhetünk el őstörténetünk tisztázatlan kérdéseiben, ha adunk legkorábbi íróink szavára. Jelenlegi magánnyomozásunkban ebből az alapállásból indultunk tovább, újból nyomozótársunknak híva az olvasót. Közös logikai játékunk ezúttal az írott hagyomány összefüggéseit meg a krónikairodalmunk darabjaiban egyaránt fellelhető törvényszerűségek nyomait kereste. A felsejlő összefüggéseket és törvényszerűségeket aztán következetes alkalmazásukkal alaposan próbára tettük. Végül Anonymus és Kézai segítségével az ősszövegének vélhető tartalmaira lepárolt krónika minden erőszaktétel nélkül vált szét két olyan, önmagában homogén, de egymással ellentétes szellemű és tartalmú őskrónikára, amelyeket csupán pontosítanak érvekkel aládúcolt, úgynevezett átértelmezéseink. Ez pedig már beszédes argumentum. Semmi esetre sem hat úgy, mintha csupán a krónikafolytatók utólagos javítgatásaiból tükröződő délibáb játszadoznék velünk. Közel ezredév homályában tapogatózva mégsem volna ildomos olyat állítani, hogy bármi megbizonyosodott. De valószínűsítéseink egymást is kiegészítve és magyarázva, rendszerré álltak össze, s ez az építmény anélkül hajózott, hogy bárhol zátonyra futott volna. Az előállott egyéni karakterű, rekonstruált szövegek rendbe szedve korábban észre nem vett híradásokat is tartalmaznak, s megmagyaráznak eddig megmagyarázatlan jelenségeket, így együtt ez már talán több is a valószínűnél. De ezt eldöntenie annak kell, akit meggyőztünk, vagy akit nem győztünk meg mégsem. Mi tehát úgy véljük, hogy a XI. század már termett latin nyelvű magyar krónikát, kettőt is. Idáig nyújtja ki távoli gyökérszálait irodalmunk. Kilencszáz esztendő mélyéből tör fel a keserű sóhaj István király és német lovagjai, Hont és Pázmány miatt: „az ő tanácsukkal és segítségükkel kerekedett a király a magyarok fölé”. Máshonnan meg a pogány vérei iránt szánalmat sem érző keresztény ítélet azzal sújt le egy három részre oszlott magyar kalandozóseregre, hogy „tisztességgel az a rész érkezett vissza Magyarországba”, amelyikből a németek hét embert hagytak csak életben, s azokat is megcsonkítva, fenyegető üzenettel küldték haza. Valamivel későbbről egy harmadik hang már így szólal meg: Vencellin, aki Szent Márton zászlaja alatt megölte Koppány vezért, „azután Rádit nemzette, Rádi pedig nemzette Miskát, Miska nemzette Koppányt és Mártont". Vagyis az egykor



pogányként ellenállók meg a kereszt nevében ellenük éles pallost forgatók utódai immár egyaránt testvérek, felejtsük el a múlt szembenállásait. Mit nyertünk vele, hogy az ősgeszta, az ellenősgeszta és az egyesített krónika hangjai fülünkbe jutnak? Az elveszett, az ismeretlen, az elképzelt ősgeszta iránt támasztott nagyralátó illúziók nem igazolódtak. Nem tárul ki az ősi-hősi pogány világ nagy turáni, szittya, hun stb. panorámája. De az óbolgár birodalom háttere igen, s vele a magyar-onogur keveredésé. S megbizonyosodik ősinek remélt mondáink autentikus volta. Nem krónikáskitalálás, spekuláció tehát a kétféle vezérnévsor, a kétféle részletesebb Fehérló-monda, az Emese álmáról vagy a Lél kürtjéről szóló; hiteles emlék, történeti kövület az ezernégyszáz esztendőre visszatekintő Csodaszarvas-mítosz. S nem is – mint legjobb esetként gondoltuk eddig – a többé-kevésbé elhomályosult szájhagyományból kerültek késői leírásra, hanem a még élő, évszázadokon át szó szerint továbbadott szakrális mondából azon melegében fordítódtak keresztényibb nyelvre. Ám a legutolsó pillanatban, pogányság és kereszténység határmezsgyéjén, amely felett a kezek még átérhettek. Meglepetés, hogy – igaz, a még nem szentté avatott – István királyról úgy írhattak, ahogy az ősgesztában olvasható. A legelső krónika mögött álló réteg nem tud lelkesedni azért a királyért, akinek szellemében kell immár élnie. Nem Háry János-i daljátékdíszletben ment végbe az átlépés a zúzmarás, pogány Keletről a kultúra narancsfáit kínáló keresztény Európába. Vér, indulat, szenvedés tapadt hozzá, s kölcsönös engedmények után is titkolt harag maradt a nyomában. A kénytelenségből feudális ősgeszta tőle telhetően érzékelteti az átmenet eddig alig dokumentálható keserveit. A még teljesebb vagy már viszonylagos szabadságából a kizsákmányolás rendjébe szorítottak keservét hordozza magában, de a népet cserbenhagyok, a saját érdekeiket újra megtalálók mérsékeltebb hangján. Égő harag helyett ez már csak keserű bosszúság, a beilleszkedők – szellemében hátra, érdekében előre tekintő rétegének fogcsikorgatása. Hogy mit jelent majd ezer évre az ő rettenetes nagy lépése, azt még maga István király se igen látta; aminek engedelmeskedett, az aznap és a belátható jövő, no meg a mély hit követelése volt. „Nem révült táltosok látomásai, hanem valódi értékek tűntek tova vagy kaptak új értelmezést István keze nyomán", és életművéből „a köznapinak, az elviségnek, az értékek megbecsülésének és a politikai ráérzésnek az a szintézise áll előttünk, amit a kormányzás művészetének nevezünk – írja nagyon kifejezően az őstörténész Bartha Antal. – Művészet, mert a sok jó lehetőségből az egyetlen helyest kell kiválasztani.”131 Tapasztalhatjuk: éppen ebből nem éreztek még rezdülésnyit sem a kortársai. Az ősgeszta ellenérzése miatt nem érte fel István nagyságát



fantáziával, az ellenősgeszta meg – dogmatizmusa miatt – ésszerű felfogással. Mert az utóbbi sem lát mást Istvánban, csak konstruált legendáját, s nem tud egyebet ábrázolni egy kegyes, élettelen arcnál. De ez a kölcsönös vakság is érdekes és tanulságos. Az ősforrásokban épp az az elbűvölő, ahogy a tudat ott áll két világ határán, az egyik egy lépéssel a kelleténél hátrább, a másik meg előbbre. A mi szemünkben az ellenősgeszta mint mű a gazdag, ősi világ visszfényét hordozó ősgesztánál jóval sápadtabbnak tetszik, de nem azokéban, akiknek éppen ez volt akkor az új, a merőben más értékeket megvilágító tájékozódás. Különösen a kezdete neofita túlzásoktól sújtott; a szentek történetén nevelkedett, nem is csekély tehetségű szerzőjének nemigen fűlt hozzá a foga, hogy pogány kori históriát írjon. Tolla akkor fényesedik ki, amikor kegyes cselekedetekről vagy a kereszténység oszlopának tudott német császár ténykedéseiről beszélhet, és akkor izzik fel, amikor mártíriumot ecsetel. Drámai előjelekkel és jövendölésekkel fejezi ki a szeretteit próbára tévő isteni terv misztikus megnyilvánulásait. Körültekintés és megalkuvás nélkül vállalja – ami egy új, meggyőződéses szemléletnek kétségtelen joga – hitének előrevivő szándékú elfogultságait. A régi és az új világ végső határa ott húzódik, ahol Levente elhallgatott tíz hónapos pogány-reminiscencia fejedelemsége kiált mindkét ősforrás sorai közül. Az ő halála a pont a múlt végén – nem is következhetett be erőszak nélkül. Béla király pogánykodókat odvaikból előcsalogató népgyűlésének kimenetele pedig a vérpiros nagybetű, amellyel Magyarországon visszavonhatatlanul a keresztény Európa kezdődik. De miközben kardcsapások és korbácsütések nyomán tűnik el a múlt, valóságos csodaként egy geszta révén úgy-ahogy keresztényiesített pogány mondákat lehet megőrizni annak a kivételes körülménynek a jóvoltából, amely az egyházi cenzúra rostájának a szemeit pillanatnyilag szélesre tágítja. Ugyanaz a körülmény azonban, amelyik egyik oldalával – a második pogánylázadás kirobbantásával – a pogány ízű ősgeszta útra bocsátását teszi lehetővé, másik oldalával – a pogányság erőinek végleges felszámolása által – hamarosan az egyház önbizalmának oly megerősödéséhez vezet, hogy szárnyára bocsáthatja az engedményeket visszavonó elleniratot. Az első és az alig másfél évtizeddel későbbi ősforrás műhelye mégsem állhatott egymástól nagyon távol. Szinte lehetetlen, hogy az ősgeszta előmunkálatai idején, Endre korában, az egyház ne igyekezett volna a készülő mű szemléletét a maga számára szükséges irányba terelni. Hogy ne készített volna anyagokat a merevebb irányzat is. Már az ősgeszta szerzőjének asztalára is odakerülhetett a legelső keresztény magyarok Ménrót-mondája, oda a kegyes István királyról papi személyek által összegyűjtött, talán fel is dolgozott adatok, a honfoglalás



dunántúli (bánhidai) Fehérló-mondája meg az „elhomályosult monda” eredetije és a hét gyászmagyarról szóló elbeszélés a hagyomány többi darabjával együtt. De Béla király jegyzője – valószínűleg azonos is a már Endre kori krónikással – a felszabadultabb lehetőséggel élve, új, merészebb koncepció alapján az elkészült műből éppúgy kihagyta őket, mint a geszta befejezéséül tervezett, Endre jelentőségét kiemelő királykronológiát. Az udvarban vagy az egyház valamely intézményében azonban megőrződhettek, és Salamon trónra kerülése után az ő klerikusai megtalálták őket. Az ősgeszta kirostált anyagát az ellenősgeszta szerzőjének csak rendeznie kellett, alig valamivel kiegészíteni, újként megírnia pedig egyedül a Péter trónra lépésétől Salamon uralkodásának első éveiig szóló folytatást. Ha így történt, ez a krónikás akár német is lehetett, mint ahogy erre néhány jel mutatni látszik. Az mindenképp bizonyos, hogy az ellenősgeszta szerzője szívesen forgatott német forrásokat, az Altaichi Évkönyveket s az augsburgi csatát leíró Szent Udalrik életét például.
Vagy két évszázaddal később a történelem egy újabb kanyarja a krónikaírás számára a különleges körülmények egy másik korszakát is létrehozta. Ekkor nemhogy engedékenyebb lett volna a hazai egyház, a pápa támogatásával inkább nagyon is harcias, viszont a pápa és a király küzdelme folytán némiképp megosztott, bizonyos tekintetben, bizonyos pillanatokban szinte tehetetlen. Bármely időben Kézai sem menthette volna át az ősgesztából Árpád házának pogány képzeteket rejtő, mitikus madárra utaló Turul nemzetségnevét. És bármennyire is „Isten ostora” volt Attila, a magyaroknak a keresztény Európát megtipró hunoktól való származtatása a hivatalos egyháznak még a XIII. században sem lehetett annyira ínyére. Anonymus pedig művébe belekezdve végképp csak az egyházzal hadakvó Kun László király és az általa megtett püspökök támaszára számíthatott. Az más lapra tartozik, hogy Kun László halála után az egyház szívesebben választotta a magyarság előtörténetéül a Kézai-féle mesés hun világot, mint az egykori magyar pogányság valóságos hagyományaira épült anonymusi ősgesztareminiscenciát. Szerintünk Anonymus és Kézai műhelye Kun László korában szintén szomszéd műhelyek voltak. Más értelemben persze, mint az ősgesztáé és elleniratáé. Ezúttal mindkét gesztaíró ugyanazt a végcélt tűzte maga elé: a nemzeti öntudat és a királyi intézmény tekintélyének erősítését. IV. Béla egykori nótáriusa és Kun László udvari papja akár ismerhették is egymást, s az ősgesztának ugyanazt a példányát, amelyet mind a ketten forgattak, talán kézből kézbe adták. Lehetséges, hogy literátori és historikusi versengés is folyt közöttük, és tisztában voltak egymás koncepciójával. Mindenképpen közös volt azonban körülöttük a levegő. Nemcsak az országé és az időké,



hanem egy szűkebb köré, az apokrif ősforrásokat őrző bibliotéka bennfentes látogatóié, akik az említett skolasztikus problémát forgatták az agyukban a krónikái híradás és a királyi ház eredetének állítólagos ellentmondásával kapcsolatban. E kör töprengései, vitái, kétkedése, abszurd következtetései ilyen vagy olyan formában nyomot hagytak mindkettőjük művén. Hogy Budavárát (Óbuda) valaha állítólag „Ecilburg”-nak hívták, ugyanúgy szerepel Anonymusnál, mint Kézainál. Anonymus évszámai mögött misztikus számként Attila pannóniai foglalása szintén „első”, a honfoglalók elindulása pedig „második”, mint Kézainál. Amaz a hun történetet építette e gondolatra, Anonymus az Attila örökségekénti honszerzés jelképének tekintette csupán, s folytatta a „harmadik”-kal, Árpád honfoglalása kezdetével. Egy zárt kamra levegőjében úszhattak ezek a gondolatok, a csak kivételesek számára betekinthető, ó fóliánsok fölött. Anonymus műve a pogány kor végéig, Géza születéséig vezet el. De ismerve most már az ősgeszta István király-ábrázolását, felmerül a kérdés: mehetett-e tovább? Hiszen olyan engedményekre kényszerült volna, amelyekkel az ősgeszta szövegét úgyis teljesen meghamisítja. Ennél bölcsebbet talált ki: a gyulacsaládról beszélve megőrizte az ősgesztának legalább azt az állítását, hogy István Gyulát egész életében börtönben tartotta (ellentétben azzal, ami az ellenősgeszta révén a krónikában állt, hogy tudniillik úgy bánt vele, mintha apja volna); a krónikából teljesen kiveszett Ajtony elleni hadjáratról és Csanád szerepéről Ajtony ősének, Galádnak ürügyén beszélt, s végül átmentette az István-történet leghátborzongatóbb adatát, Tanuzaba és felesége végzetét, fedezésül annál szenteskedőbb lében megfürösztve. Újabb adalék mindez ahhoz, hogy Anonymus elsősorban nem a honfoglalás vagy a pogány korszak históriáját akarta előadni, hanem az ősgeszta tartalmának átmentése volt a célja. A belső széthúzással túlontúl terhelt korban, amelyben élt, a Pétertől Salamonig tartó viszályok korszaka eleve nem is kívánkozhatott tollára, mint ahogy annak ellentétei fölött a szomszéd műhely, Kézaié is igyekezett átsiklani. A kilencszáz esztendős ősforrások rekonstrukciója természetesen nem tökéletes, nem is lehetne az. Pontosabb talán igen. Mi például csak a szakirodalom híradásai nyomán vehettük figyelembe a fő forrásainkon kívüli krónikaváltozatokban megbúvó eltéréseket, valamennyi variáns gondos egybevetésével bizonyára többet lehetett volna elérni. Mi a szövegek kettősségét elsősorban tartalmi jegyeik alapján vizsgáltuk, filológiai, stílustörténeti és forráselemzésük még sok mindent elárulhatna. Anonymus és a Képes Krónika általunk használt magyar fordításai már csak azért is ellenőrzésre szorulnának, mert egyébként kitűnő fordítóik egészen más szemlélet feltételezésével vallatták az eredeti latin textust, mint amilyennel



szétválasztásuk után most szembe találjuk magunkat. Minderre azonban már nem vállalkozhattunk. Mi nem a hivatásos kutató specialista fegyverzetével vívtuk a csatát a krónikák titkának felderítésére, hanem egy másféle apparátus itt talán nem eredménytelenül alkalmazható eszközeivel. A saját hivatásunk, a történeti regényíró tárgyi tájékozódásának, a regényíró szintetizáló hajlamának, az író megfigyelő-, beleélő-, felidéző- és játékkészségének s nem utolsósorban kéziratproblémákban való jártasságának tőlünk telhetően érzékennyé tett tapogatói révén. A stafétabot most már – ha hajlandó felismerni logikai játékunkban annak komolyságát – a tudományra vár. Azaz... hogy ki ne essünk a magánnyomozás jegyzőkönyvének vállalt formájából: Dátum (egyébként 1984. dec.), olvashatatlan aláírásunk, lejjebb két zárójel között nevünk írógéppel írva, s utána a következő szöveg: „Nyomozati jegyzőkönyvünk ezúton felterjesztve illetékesekhez.”



JEGYZETEK
1 Földes Péter: Ha az ősi krónikák igazat mondanak. Bp., 1982. (a továbbiakban „H”) 35-36. o. 2 „H”: 43-47. o. 3 „H”: 85-93. o. 4 „H”: 91. o. 5 „H”: 44-45. o. 6 Vö. Magyarország története. Bp., 1984.1/1 kötet. 573. o. Bartha Antal tanulmánya 7 „H”: 228. o. 8 Ez a jelenség nemcsak a krónikában tapasztalható. A tatárjárás után letelepített jászokat a magyarországi források pogányoknak tüntetik fel, kiket 1472-ben sikerült volna véglegesen megtéríteni. Ezzel szemben a régészet tényei bizonyítják, hogy betelepülésükkor a jászok bizánci keresztények voltak (Forrás, 1983. júl. sz. Szabó László tanulmánya) 9 Győrffy György: István király és műve. Bp., 1977. 175. és 281. o. 10 Győrffy György: István király... 262. o. 11 „H”: 45. o. 12 „H”: 29-34. o. 13 Hogy a dinasztia Szár Lászlótól ered, azt az egyesített krónika indirekt módon is igyekezett érzékeltetni. Mivel I. Bélát Szekszárdon temették el monostorában, kijelentette: „mert, hogy Béla szög színű volt és szár, azért nevezte el ezt a helyet a maga állapotáról”. Vagyis, hogy Béla „szegszár”, azaz szőgsárga volt, mint Szár (Sárga) László, hiszen már akkor is tudatában voltak annak, hogy a hajszín öröklődik (Vö. Kiss Lajos: Földrajzi nevek etimológiai szótára. Bp., 1978. 606. o. „Szekszárd”) 14 Mályusz Elemér: A Thuróczy-krónika és forrásai. Bp., 1967. 31. o. 15 Mályusz Elemér: A Thuróczy-krónika... 37. o. 16 Gerics József: Legkorábbi gesztaszerkesztéseink keletkezésrendjének problémái. Bp., 1961. 17 Mályusz Elemér: A Thuróczy-krónika... 33. o. 18 Magyarország története. 1/2. 1295. o. Kristó Gyula tanulmánya 19 Uo. 1402. o. 20 Mályusz Elemér: A Thuróczy-krónika... 43. o. 21 Győrffy György bevezetője a Gesta Hungarorum hasonmás kiadásához. Bp., 1975. 15. o. 22 Kristó Gyula: Tanulmányok az Árpád-korról. Bp. 1983. 173-174. o. 23 Magyarország története. 1/2. 1103. o. Kristó Gyula tanulmánya



24 Kristó Gyula: Tanulmányok... 181. o. 25 „H”: 145-147. o. 26 Magyarország története. 1/2. 1390. o. Kristó Gyula tanulmánya 27 Hadd szakítsunk a szakirodalomban elterjedt bizonyos szokásokkal. Tudományos irodalmunkban Anonymus művének nyelvtanilag pontos címe gyökeresedett meg, holott a szerző egy korabeli, zárt ritmusú stiláris szokást követve, poetica licentiaként „Gesta Hungarum”-nak írja. Emese álommondáját Turul-mondának nevezik. Árpád nemzetségének a nevét Kézai lopta vissza az ősgesztából, de ő az Emese-mondáról nem tesz említést, annak pedig mind Anonymusnál, mind a krónikában olvasható változatában csak egy héjaszerű madárról van szó, s nem turulról. Noha kétségtelenül jogos következtetés, hogy az eredeti pogány monda valóban turulról beszélt, mégsem helyes így nevezni a mondát, mert a totemős neve már az ősgeszta keresztényiesített mondarögzítésében sem szerepelhetett 28 Mályusz Elemér: A Thuróczy-krónika... 42. o. 29 „H”: 90-91. o. 30 „H”: 227-228. o. 31 „H”: 221. o. 32 Dümmerth Dezső tanulmánya. Filológiai Közlöny, 1974. 3-4. sz. 33 Különben Anonymus forrásértéke tagadásának álláspontján Győrffy véleménye tiszteletreméltóan következetes és logikus. Mert az alternatíva valóban az: vagy nem hitelt érdemlő Anonymus, s akkor az Emese-monda és az Attila örökségeként való honfoglalás az ő kitalálása alapján került a krónikába is, vagy ha ezt nem fogadhatjuk el, e két mozzanatban (s még másokban), be kell látnunk, a krónika Anonymus hitelét igazolja. 34 Képes Géza; Az idő körvonalai. Bp., 1976. 77-78. o. Kimutatja, hogy régebbi kutatóink a görög forrás Lebedias nevét tévesen vezették vissza a „Levedi” névformára, s a név eredetileg a türk Elbedüa (= országgyarapító) lehetett. Szerintünk a türk névalakból a magyarban egy n kiejtéskönnyítő közbeiktatásával előbb Elbendüa lett, majd megfordítással Enüdbela, ebből latinosítva: Eunedubelianus (Anonymusnál), Pais Dezső olvasatában: Őnedbilia 35 Magyarország története. 1/1. 463. o. Bartha Antal tanulmánya 36 „H”: 155-159. o. 37 „H”: 81-83. o. 38 Kristó Gyula: Levedi törzsszövetségétől Szent István államáig. Bp., 1980. 194-195. o. 39 Ennek a morva terjeszkedésnek a tényét Aventinus egy megjegyzése megerősíti, és Bíborbanszületett Konstantin („a délre eső vidéken Nagy Moravia, azaz Szvatopluk országa”) a magyar föld határainak leírásában is



utalni látszik rá 40 Győrffy György: Krónikáink és a magyar őstörténet. Bp., 1948. 20. o. 41 A honfoglalással egykorú német híradásokban is „Zuendibold”, „Zwentibald” denazalizálódás előtti formát találjuk. Az Ung folyó neve is ebben a formában rögzült nyelvünkben, holott később a szlávban Uzsra változott, amit az Uzsoki-hágó nevében vettünk át 42 Talán a berek szóból erőltetetten képezve (?), mivelhogy a Meotisz ingoványainak királya? 43 A bihari Mén-Marót ezért „unokája” Marót vezérnek 44 Magyarország története. 1/1. 599-602. o. Győrffy György tanulmánya 45 „H”: 200. o. 46 Vö. „H" 188-190. o. 47 Vö. A részletek feltárása c. fejezetünkben: Pannónia a honfoglalás előtt 48 Kristó Gyula: Tanulmányok... 379-380. o. 49 Süpek Ottó: Az Anonymus-kérdés új megvilágításban II. Magyar Nemzet, 1979. jún. 26. 50 Győrffy György: A Gesta Hungarorum hasonmás kiadása. 14. o. 51 Ibn Hajjánnak a magyarok 942-beli ibériai kalandozásáról szóló mór krónikája „hét főnök”-ról beszél. Czeglédy Károllyal ellentétben Győrffy és Kristó – bár ez a krónika szerkezetéből sem következik – a magyar törzsszövetség ekkori fejeinek, vagyis a hétvezérnek gondolja őket. Győrffy Kristóval is ellentétben – a fő főnök Sana nevét Csaba nevének elírásaként ítéli meg, és úgy véli, hogy Fajsz előtt Csaba volt (nem Árpád házából való) fejedelem. Szerintünk 942-ben általában Árpád nemzedékének fiai voltak még a törzsszövetségi tisztségek betöltői, s unokái tartoztak a kalandozásban való részvételre alkalmas korosztályhoz. 942-ben tehát Horka a gyula, Bogát a karcha, és Gyula meg Bulcsú – akik szintén az ibériai kalandozók „főnökeiként” olvashatók – még csak leendő méltóságuk várományosai, azért vehetnek részt kalandozáson. „Harhadi” neve pedig éppúgy származhat a harkály szóból, mint az a Harkány helység névadójával kapcsolatban is felmerül. A kalandozás fő főnöke, „Sana” Fajsz fejedelem (számunkra ismeretlen) elsőszülött fiának lehet elírás nélküli személyneve 52 Forrás, 1983. júl. sz. Győrffy György tanulmánya 53 Győrffy György: Krónikáink... 113-114. o. és Kristó Gyula: Levedi törzsszövetségétől... 448-450. o. 54 Győrffy György: István király... 60. o. 55 Győrffy György: Krónikáink... 168. o. 56 Győrffy György: István király... 126. o. 57 Czeglédy Károly: Nomád népek vándorlása Napkelettől Napnyugatig, Bp., 1969. 78. o.



58 Magyarország története. 1/1. 286. o. Bóna István tanulmánya 59 Győrffy György: Krónikáink... 30-31. o. 60 A „mos” egy man = ember szóból alakult ki a magyarok és a manysik közös ősnéphez tartozása idején abból, ahogyan egy velük érintkező indoeurópai nép a maga nyelvén nevezte őket 61 Magyarország története. 1/1. 521. o. Bartha Antal tanulmánya 62 Uo. 63 Borzsák István: Bécs elfoglalása török vágyálom. Magyar Nemzet, 1983. szept. 20. 64 A magyarok története – Tarih-i Üngürüsz – Madzsar Tarihi. Fordítás és jegyzetek: Blaskovics József. Bp., 1982. 38-39. és 105. old. 65 Tanulmányok a bolgár-magyar kapcsolatok köréből. Bp., 1981. 151. o. Juhász Péter tanulmánya.
66 Uo. 19. o. Juhász Péter bevezető tanulmánya 67 „H”: 135-137. o. 68 Görög forrásban megőrzött napfogyatkozásra alapozott csillagászati számítás a honfoglalás 895-ben történtét állapította meg. A honfoglalás azonban nem egy esztendő eseménye volt. 895-ben Árpád – Ung felőli támadása eredményeként – a Duna–Tisza közét és a Temesközt foglalhatta el 69 Csaba kiköltözését szerintünk a X. század legelejére datálja: 1. az Árpád halála és az Attila halála utáni zavaros helyzet mondai párhuzama. 2. Arnulf bajor herceg Magyarországra menekülése miatt 912-ben lehetett számítani a 907-es bajor támadás megismétlésére, a nyitrai dukátustól délre létesült össztörzsi határvédelmi lánc éppen az utóbbi tanulságainak alapján jöhetett létre. A törzsek együttes fellépésében azonban csak öt törzs fejedelme vesz részt őrség telepítésével. Csaba neve már nem szerepel itt. (A másik hiányzó a függetlenségét vesztett kende törzsének képviselője lehet.) (A határvédelmi láncról vö. Magyarország története. 1/1. 670. o.) 3. Csaba „királyfi” ellenfelének mondai Aladár neve, amely az udvari elöljárót jelentő szláv vladar szóból származik, leginkább az Árpád halála után régensként kormányzó Szabolcs vezérre való célzásként fogható fel. 4. Fentebbi lábjegyzetben már utaltunk arra, hogy szerintünk Ibn Hajján mór krónikájának „hét főnök” neve az ibériai kalandozósereg vezéreit sorolja fel, és a névsor élén álló Sana nem azonosítható Csabával, így nem látunk okot arra, hogy Csaba kiköltözését a század közepére tegyük, még kevésbé, hogy az ő személyében egy eddig számon nem tartott, Árpád házán kívüli nagyfejedelmet képzeljünk el 70 „H”: 105-110. o. 71 „H”: 116-117. o. 72 Dümmerth Dezső: Az Árpádok nyomában. Bp., 1977. 68-69. o.



73 Győrffy György: István király... 241. o. 74 így fogja fel Céhes József is (Legkorábbi gesztaszerkesztéseink...) 75 Kőbe vésett eposzok. Bp., 1982. Az eposzokat ótörökből fordította és a bevezető tanulmányt írta Képes Géza. 76 A Gesta Hungarorum hasonmás kiadása. 92. o. 77 A Gesta Hungarorum hasonmás kiadása. 112. o. 78 László Gyula: A „kettős honfoglalás". Bp., 1978. 174. o. 79 Dümmerth Dezső: Az Árpádok...66-68. o. 80 Magyarország története. 1/1. 326-327. o. Bartha Antal tanulmánya 81 Tanulmányok a bolgár-magyar kapcsolatok... 211-212. o. 82 Kristó Gyula: Levedi törzsszövetségétől... 163-166. o. 83 Anonymus a Duna-Tisza közéről azt írja: „Nagy Kán, Bulgária vezére, Salán vezér őse foglalta el az oroszok és lengyelek határáig.” Vagyis „Salán”, a bolgár helytartó, Krum leszármazottja volna. Azt mindenesetre jelzi, hogy ez a vidék a honfoglaláskor ismét a bolgárok kezén volt 84 Magyarország története. 1/1. 587. o. Győrffy György tanulmánya 85 A blakok nem azonosak a vlachokkal, a románok őseivel. Bodor György: Egy krónikás adat helyes értelmezéséhez. Magyar Nyelv, 1976. 3. sz. – Rásonyi László szerint (Forrás, 1983. júl. sz.) a blakok a bulak nevű, az onogur-bolgárokkal együtt élő karluk törzs neve 86 História, 1982. l. sz., László Gyula cikke 87 Magyarország története. 1/1. Bartha Antal tanulmánya 88 László Gyula: Vértesszőlőstől Pusztaszerig. Bp., 1974. 207. o. 89 Magyar őstörténeti tanulmányok. Bp., 1972. 56. o. Benkő Lóránd tanulmánya 90 Balázs József: Magyar deákság. Bp., 1980. 257-262. o. 91 Magyar őstörténeti... 142. o. Győrffy György tanulmánya 92 A Kürt ( = Kurt) törzsnév valószínűleg farkast jelentett. A Kürt-Gyarmat a gyulák törzse volt. Anonymus 25. fejezete szerint Tétény gyula Erdélyben honfoglaló szertartást végez, amelynek Apafarkas-Agmánd apa a mágikus követe. Ezek az összefüggések szintén farkastiszteletre utalhatnak, s talán ezúttal nem egy fehér lovat (a fehérlót), hanem farkast áldozó szertartásra 93 Tanulmányok a bolgár-magyar kapcsolatok... 167. o. Juhász Péter tanulmánya 94 Fodor István: Verecke híres útján. Bp., 1980. 184. o. 95 Kristó Gyula: Levedi törzsszövetségétől... 48. o. 96 Az Árpád utáni helyzetről: „H” 201-209. o. 97 „H”: 209-213. o. 98 Sem a férj sírján a feleség megölése, sem az élve eltemettetés nem volt büntetésnem István király idején, s előbb sem. Tanuzabát nyilván más módon



végezték ki, felesége pedig a besenyőknél is talán meglévő, annak a szokásnak megfelelően vált meg életétől, amely szerint a feleség követi urát a halálba. Az ősgeszta szóbeszédből vehette ezt a tényeket eltúlzó elbeszélést 99 Kristó Gyula: Levedi törzsszövetségétől... 355. o. 100 „H”: 203. o. 101 Győrffy feltételezi Csaba 942 körüli nagyfejedelemségét, és ennek megszüntetőjét látja Fajszban, aki szerinte az Árpád-ház uralmát állította vissza. (Magyarország története. 1/1. 676. o.) 102 Hogy Fajsz neve kimondani tilos név lett, s hogy Jutas és Üllő ágát is ugyanazon esemény miatt törölték a dinasztiából, azt Győrffy is elfogadja. De ő mindezt az augsburgi csatavesztés ódiumával magyarázza. A csatavesztés miatt, varázsereje meggyengülése címén szent halállal is sújthatták Fajszot, de neve akkor nem lett volna tilos névvé, aminthogy Álmos neve sem lett az. Még kevésbé került volna ki Árpád házából emiatt Jutas és Üllő ága. Ezzel szemben az utódlási szokások megváltoztatása oly súlyos bűn volt, ami mind a két következményt indokolja. Ezért a vétségért például a türkök Kapagán kagán halála után annak mindkét fiát egész családjával együtt kiirtották 103 „H”: 51-58., 60-69., 220-221. o. 104 Bartha Antal: A IX. és X. századi magyar társadalom. Bp., 1968. 110. o. 105 Valóban rímelő nevek, hiszen a pogány kori regösének Képes Géza megállapítása szerint: előrímes 106 Anonymus szerint Szovárd és Kadocsa Hüleknek, „Árpád nagybátyjának” a fiai. Nyelvi és helynévi bizonyítékok alapján Hüleket Jelekkel (Üllő) azonosítják, vagyis valójában Árpád másodszülött fiáról van szó. Üllő leszármazottai között csakugyan volt Szoárd és Kadocsa, de ezek nem fiai, hanem unokájának, Lélnek a leszármazottai. Amint különben ezt a Hülekról és Üllőről mit sem tudó ősgeszta nyomán a krónika helyesen állítja. Lásd még: „H” 69-70. o. 107 Győrffy György: Krónikáink... 116. o. 108 Bakay Kornél (Életünk, 1984. 5. sz.) szerint Géza fejedelem Mihály öccsének – akinek csak keresztény neve ismert – lett volna nemzetségbeli neve Tar-Szörénd, s így Mihálynak Szár Lászlóként ismert fia azonos lenne Tar-Szörénd fiával, vagyis Koppánnyal. Koppány pedig – Bakay elképzelése szerint – valóban Endre, Béla és Levente apja. A két ősforrás létezése éppen elképzelhetővé tenné annak lehetőségét, hogy ugyanazok a személyek az egyikben nemzetségbeli, a másikban keresztény nevükön szerepelhessenek. Csakhogy Szár László valódi apaságát nem lehet elfogadni, a Gellért-legenda meg is őrizte, hogy a három herceg Vazulnak volt a fia, s alátámasztja ezt nem utolsósorban a krónikában a Vazul megcsonkítása körüli egész zűrzavar,



magyarázkodás. Bakay feltevése nem veszi figyelembe Koppány levirátuskísérletét sem, ami természetes, hiszen ha a trón úgyis Koppányt illeti, miért is akarná elvenni Géza özvegyét. Az pedig teljesen elképzelhetetlen, hogy a Kálmán kori krónika a „nem igaz házasságból” származás vádjának elkerülése érdekében éppen azt a Szár Lászlót tette volna meg ősnek, aki tulajdonképpen a felnégyelt Koppány vezér lenne. Koppány családját a krónika nem akarta kereszténynek bemutatni, azért veszett el keresztény nevük; különben Árpád elsőszülött fiától, Tarhostól származtak. Szár László fia Bonuszló volt, s nem a három herceg. Mihály fia Lászlónak pedig alighanem nemzetségbeli nevét is tudjuk, éppen a „Szár” lehetett az 109 Itt és a következő vezérnévsornál is az ősgeszta idején még nem használt helyesírással megkülönböztetjük a személyneveket az eredetileg méltóságnevektől, de a korabeli olvasók az utóbbiakat is személynevekként fogták fel. A vezérek személynévsorába egy méltóságnév (előd = az elővédtörzs fejedelme) került, a második vezérnévsorba (az álcázott méltóságlistába) pedig két személynév (Szabolcs és Lél) keveredett. Ezek az elcserélődések az ősgeszta szerzőjének voltak kényszerű változtatásai. Mindkét névsorban az ötödik helyen álló név már a pogány időkben elfelejtődött. Mint kimutattuk, („H”: 116. o.), a kiátkozott Csaba neve és méltósága helyett – minthogy az utolsó szavárd törzsünk költözött el – a regösök mindkét névsorban a „Szovárd” helyettesítő névvel kerülték meg Csabának és törzsének kimondani tilos nevét, az ősgeszta szerkesztésének idején immár másfél évszázada. A krónikás a fiktív Szovárdot a Léltől származó Szoárd-nemzetség ősével azonosítva, a méltóságnévsorba Lélt, a személynévsorba pedig annak honfoglalás korinak vélt apját, Tast írta be. („H”: 117. o.) A pogány korban a nomád rangsor sorrendjében a személynévsor első két helyén „Szabolcs, Álmos” állt, a méltóságnévsorban pedig „előd, árpád”, minthogy Árpád ugyanúgy tisztségének elnevezését kapta névül, mint Kend kende vagy Gyula gyula. („H”: 68., 83. o.) így Árpád kvázi személyneve elől az ősgeszta szerzőjének mindenekelőtt az „elsőszülöttet” is jelentő elődöt kellett eltávolítania, megcserélte tehát a személynévsor első nevével, Szabolccsal. Majd a nomád rangsornak legalább az első két nevét át kellett alakítania a keresztényeknél szokásos sorrendre, így jött létre a személynévsor élén az Álmos, Előd, a méltóságnévsor élén pedig Árpád, Szabolcs felsorolás 110 A vezérnévsorokat Anonymus és Kézai sorrendjében közöljük: mindkettő őrs-központú. Az ősibb, kend-központú méltóságnévsort az ősgeszta egy másik példányából a krónika őrizte meg: „árpád, Szabolcs, gyula, kend, Lél, vérbulcsu, őrs". A kend-központú személynévsornak amilyennel nem rendelkezünk – ennek kellett volna lennie: „Álmos, előd,



Huba, Kurszán, Tas, Tétény, Ond” 111 Erchangert (a krónikában Erhard) és Bertholdot I. Konrád német király végeztette ki, nem pedig a magyarok. A tévedés Regino folytatójától került az ősgesztába és onnan egyaránt Anonymushoz és a krónikába 112 Gran (Gron) Esztergom és a Garam folyó korábbi neve. A krónika folytatói azt a híradást, hogy Hont és Pázmány Istvánt Granban övezték fel karddal, kétszeresen félreértelmezték. Azt hitték, a Garam folyónál történt a dolog, és hogy Istvánt német szokás szerint avatták lovaggá. Valójában István a Géza által fővárossá tett Esztergomból indult el, és a kardkötés aktusa, melyet fegyvernökei, Hont és Pázmány végeztek el, a csatába menetelt jelképezi. Lásd Thuróczy János: A magyarok krónikája. Fordította Horváth János. Bp., 1978. Horváth János jegyzete: 515. o. 200. sz. 113 Vö. „H”: 33. o. 114 Gizella Civakodó (II.) Henrik bajor hercegnek, Jámbor Henrik német császár apjának volt a húga. Civakodó Henrik pedig a magyarbarát Arnulf Judit lányának a fia 115 Az eredeti szövegben álló „Belus” várát a kutatás Békés elírásának tartja 116 „H”: 89-90. o. 117 Győrffy György: Krónikáink... 49. o. 118 Magyarország története. 1/2. 1013. o. Kristó Gyula tanulmánya 119 Lásd a 109. lábjegyzetet 120 „H” 173-174. o. 121 ,,H” 192-193. o. 122 „H” 245. o. 123 Középkori elképzelés szerint Góg és Magóg népeit Nagy Sándor elzárta a külvilágtól. Nem lehetetlen, hogy az ellenősgeszta szerzője kirekesztettségük szimbólumaként – és az ősgeszta Magóg-származtatására célzó gúnyos szójátékkal – nevezte a közösség e kirekesztettjeit „hét Magóg és Góg”-nak. (Más komisz gúny is van ebben az elbeszélésben.) A megszokottól eltérő sorrend miatt ezt talán már az egyesített krónika is félremagyarázta „hét Magor és Góg”-ra, miáltal a második név teljességgel értelmetlenné és érthetetlenné vált 124 Magyarország története. 1/1. 700-701. o. 125 Aligha kellett koldulniuk; ősi népdalunk tanúskodik róla, hogy a regösöknek a meglátogatott falvaktól megszabott járandóságuk volt: „Ajtó előtt nagy rőt ökör... annak fele regösöké” (Szomjas-Schiffert György: Népdalaink a magyar történelemben. Bp., 1984. 22. o.) 126 Kristó Gyula: Levedi törzsszövetségétől... 354. o. 127 Árpád-kori legendák és intelmek. Bp., 1983. 215. o.



128 Kristó Gyula: Tanulmányok... 106-110. o. 129 Magyarország története. 1/1. 875. o. 130 Magyarország története. 1/1. 869-870., 887. o. és 1/2. 904-905. o. Győrffy György tanulmánya
131 Bartha Antal: István király, a reálpolitikus. Magyar Nemzet, 1983. aug. 20.
TARTALOM



I. rész: Nyomozunk, hogy rekonstruálhassunk............................................ 5 Első fejezet: Terv, módszer, „tényállás”................................................. 7 Miért kell a krónikát vallatni? – Módszerünk gyakorlása – Az új rend kezdetei (Tényállás I.) – Nehéz kibontakozás (Tényállás II.) – Az ősgeszta szükséges lesz (Tényállás III.) – Krónika krónikát követ (A tényállás befejezése)
Második fejezet: Ellenőrizzük magunkat.............................................. 45 Egyesített-e a krónika, vagy javítgatott?- Az Anonymusrejtély
Harmadik fejezet: A fő szálak (Az ősgeszta)........................................ 58 Anonymus csínyjei és igazsága – Egy fontos tanúvallomásA honszerzó mítosz – Szvatopluk vagy Marót. Helyettesítő nevek Az „öreg" Marót – A titokzatos Mén-Marót – Az ősgeszta aznapisága – A XI. századi hagyományőrzők és a gyulacsalád
Negyedik fejezet: A fő szálak (Az ellenősgeszta)............................... 106 A Csodaszarvas-monda történeti dokumentum – Hunor és a hunok – Menrot... Nemrot... Nimród – Egy motívum fejlődése – A hun történet legelső csírája – Attila-hagyomány hunok nélkül – Örökség az: amivel az örökhagyó rendelkezett – Attilaillúzió hunokkal
Ötödik fejezet: Onogurok, székelyek és a magyar honfoglalás.......... 146 Hungária – „Az ő nyelvükön beszélnek ott...” – Az ősi magyarság etnikai színképe
Hatodik fejezet: A fő szálak (Pogány kori utódlás)............................ 161 A Zolta-titok – Fajsz rezsimje – Beszélő névsorok – Az utódlási szokásjog
Hetedik fejezet: A fő szálak (A viszálykodók pártjai)........................ 185 A nemzetségbeli név, avagy az utódlási szokások szívóssága Egy nagy pálya legelső és legutolsó gondja – Testvérviszály
II. rész: Rekonstruálunk, ahogyan kinyomoztuk...................................... 203 A felélesztett ősforrások elé......................................................... 205 Az I. Béla kori geszta (i. sz. 1062.)............................................. 208



A Salamon király korabeli geszta (i. sz. 1075. körül)................. 239 A részletek feltárása.................................................................... 262 A kezdő sorok – Eredet – Előd – Szkítia – Álmos Hétmagyar – Kiköltözés – Pannónia a honfoglalás előtt – A rómaiak pásztorai – Fehérló-mondák – Fehérlómondatöredékek – A vezérnévsorok – Évszámok Honfoglalás – Szovárd és Kadocsa – Birtokok – Kalandozások – Léi kürtje – A hét gyászmagyar – Beköltözöttek – Géza István – Az István-fejezet részletkérdései – Péter – A hercegek száműzetésben – A hazatérő hercegek – Pogánylázadások Levente – Gellért – A királykronológia – Endre és Béla – Mit nem bocsáthatott meg Béla ága – Némi összegezés: Miklós püspök Szomszéd műhelyek (avagy a nyomozati jegyzőkönyv záradéka)...305 Jegyzetek..................................................................................... 313



FÖLDES PÉTER
Vallanak az ősi krónikák
A szerző valóságos ügyben, valóságos tétért, valóban a könyv lapjain zajló, igazi „magánnyomozásba” vonja be az olvasót. Hasonló eszközökkel, mint a Ha az ősi krónikák igazat mondanak c. előző, sikeres könyvében. Most a krónikák titkának ered nyomába. „A XI. század már termett latin nyelvű magyar krónikát, kettőt is” – állítja Földes Péter. Bizonyságul könyve második felében olvashatjuk mind a két, kilencszáz esztendővel ezelőtt született őskrónikát, természetesen magyarul. Rekonstruálta őket. Hogy hogyan? Ebben veszünk részt a könyv elolvasásakor. A titok, ami magyarázatra szorul: egymástól alig eltérő krónikáink legrégibb időről szóló részének tartalmi, szemléleti kétarcúsága. S a krónikák valóban vallanak. Földes Péter minden izgalmas kérdést közösen old meg az olvasóval, s közben arról sem feledkezik meg, hogy mindez logikai játék, élvezetes szellemi torna. Mint minden igazán merész és komoly vállalkozás.
KOZMOSZ KÖNYVEK