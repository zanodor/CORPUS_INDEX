---
master_file: "[[@GrandpierreEndreEltemetett]]"
---
# Index for Grandpierre K. Endre – Eltemetett világkorszak - a mágikus kor.pdf

Eltemetett világkorszak: a mágikus kor
Megjelent: Harmadik Szem, 1992 április
Eltemetett világkorszak: a mágikus kor
Megítélésem szerint a többé-kevésbé ismert utóbbi párezer éves
időszak és a történelemelőttinek is nevezett több millió éves
időszak határán zajlott le az emberiség történelmének legnagyobb
katasztrófája, amelynek pszichikai, szellemi, fizikai következményeit
mindmáig viseljük.
Az emberiség írásos emlékezete mintegy 5-7000 évre terjed vissza
a múltba. A történelem előtti idők, átölelve az ember megjelenésétől
az írásos feljegyzések koráig, több mint 3 millió éves korszakot
jelentenek. Ebben az időszakban az ismeretek szóban,
szájhagyomány útján terjedtek és őriződtek meg, a társadalmi élet
központi elemeként ünnepeken, szertartásokon hangzottak el. A
népek történelme, az emberiség közös múltjának emlékei téltett
kincsként adódtak át az évezredek beláthatatlan során. Tudjuk,
hogy Homérosz eposzai, a Nibelung-ének vagy a Kalevala is a
szájhagyomány utáni lejegyzésekből maradt ránk. De milyen
hagyományok maradtak ránk az írásos történelem koránál
felfoghatatlanul nagyobb időről, az írás előtti korról? Az ősi szóbeli
hagyományok elsősorban erről kellett szóljanak! Hiszen a kezdetek
mindig meghatározóak, s a két kor hossza úgy aránylik egymáshoz,
mint az ember magassága (kb.180 cm) bőrfelületének
vastagságához (kb. 2 mm).
Mit tudunk magunkról?



A hagyományok az emberiség közös múltjáról alig vallanak.
Szórványosan emlegetnek egy elsüllyedt Aranykort, vallanak arról,
hogy itt a Földön volt a Paradicsom, az Éden-kert, hírt adnak a
vízözönről. Másrészt a mai tudomány jórészt teljességében tagadja
az Aranykor vagy az egész emberiségre kiterjedő vízözön tényét. És
a hagyomány szerepe olyannyira lecsökkent, hogy súlya ma alig
érezhető, dacára a csillapíthatatlan érdeklődésnek, dacára annak,
hogy ezek a kérdések ma is húsba vágnak. Meghökkentően
vakmerő, előzménytelennek tekinthető világtörténeti, az emberiség
pályájának őskori törésvonalait feltáró hipotézis alapjait vázolom fel
az alábbiakban.
Itt következett be az embert emberré formáló évmilliók kialakította
őseredeti emberi világfelfogás, gondolkodás és hiedelemvilág,
vagyis a mágikus kor, a mágikus világszemlélet trónfosztása. Ez a
világkorszak-váltás az ember szellemi fejlődését két élesen
elkülönülő, sőt szemben álló szakaszra osztja. A mágikus
gondolkodás roppant időkig tartó korszakára, amely a szellemi
mélyvilág, a tudatmögöttes erők kifejeződése és kiteljesedése volt,
és a racionális tudatosság és a miszticizmusra épülő vallások
korszakára. Jellemző e feltételezés újszerűségére, hogy még maga
a kifejezés, a MÁGIKUS KOR vagy a MÁGIKUS GONDOLKODÁS
KORÁ-nak fogalma is ismeretlen. Mi több, még a “mágikus” szó
tartalma is tisztázatlan. Ahogy félreértelmezi egy barbár törzs az
általa lerombolt magaskultúra kulcsfogalmait, mert egyrészt nem
képes igazi összefüggéseit felfogni, másrészt szántszándékkal
lejáratására törekszik, úgy kapott a mágikus cselekvés központi
fogalma egyre kisebb súlyt. A helyére tolt fogalom, a “mágia”
ellentmondásos, elvonatkoztatott fogalma ma már a puszta
szemfényvesztéssel, az egyértelműen hamis látszatban való
csillogással egyértelmű.
Valójában a mágikus világlátás a minden létezőben működő elemi,



dinamikus kozmikus erőket érzékeli. Azokat az erőket, amelyek
belső energiáik, késztetéseik alapján öntevékeny cselekvésekre
képesek, mintha saját akarattal és gondolkodóképességgel
rendelkeznének. Például a Napot, amely egy fizikai elven, a
termonukleáris energiatermelés elvén működő égitest, a mágikus
érzékelés úgy fogja fel, mint öntörvényű és önmagának tudatában
lévő kozmikus cselekvésközpontot. Ezért ezt természetfölötti
tényezőnek érzékeli, élőlényként fogja fel, társélőlényként
Napistennek éli át, amivel emberiesíti, közel hozza az emberi
világhoz, és így mindaz, ami a Nap belső fizikájából fakad, a
Napisten tudatos, a földi világot életre keltő és tevékenységre segítő
tényezőjeként közelíti meg. A Nap így gondolkodó, emberhez
hasonló lénnyé válik, egyben az emberrel közel egyenrangú
tényezővé, aki a maga szándékától, akaratától vezérelve cselekszik
és árasztja áldásait a Földre.
A mágikus érzékelés révén a Nap az ember társává válik. Mindez
csaknem teljesen igaz mai szemmel, mert a Nap valóban a földi élet
fenntartója. Valóban jelenségek hihetetlenül gazdag változatossága
zajlik le a Nap belsejében és a felszínen, öntevékenyen és a
Kozmosz egészével összehangolva. Az egyetlen nyitott kérdés,
hogy a Nap önmagának tudatában levő kozmikus
cselekvésközpont-e, tudat érzékelésére és mérésére alkalmas
mérőműszer hiányában a mai tudomány számára is eldönthetetlen.
Ugyanúgy, ahogy a Kozmosz az Embert életre hívta, úgy hozta létre
a Napot is. A mágikus szemlélet nem kiragadja az embert valós
összefüggéseiből, hanem belehelyezi a természeti világba. A
mágikus látás a világ minden elemét egyenrangúnak tekinti,
egymást kiegészítő, cselekvő részeinek. Az öntevékenység
képességével rendelkezik minden létező. Minden létező kozmikus
erők folyama. A szikla cselekszik, mert koppan, mert kemény, mert
lezuhan. A növény öntevékeny, mert önmagát kibontakoztatva



fejlődik. A felületes, mai racionalitás tagadja, hogy a növény önmaga
tudatában tevékeny lehetne. Sőt, a mai világlátásban az állat is egy
lelketlen gépezet, egy alacsonyrendű teremtmény, amely az
Embernél, a Teremtés Koronájánál szükségképp alacsonyabb fokon
áll a ranglétrán, és így történelmileg vereségre, legyőzetésre
ítéltetett.
Mi bizonyítja, igazolja, hogy az állati világ valójában mégis testvére
az emberének? Mi bizonyíthatja, hogy az állat lélekkel bír és
gondolkodik? Az ősi gondolkodás megjelenése a világ
megkettőzését tételezi fel. Az agy képmegjelenítő berendezés, a
kívül lévő világot képes belül is megteremteni, képekben újra
előállítani. Az ősi gondolkodás képekben érzékelte a világot. Minden
cselekvés elemi feltétele, hogy el tudjuk képzelni, mit akarunk tenni,
mire van szükségünk. Hol van a víz, milyen táplálékra van
szükségem. Nem kezdhetünk el vaktában rágcsálni mindent, ami
kezünk vagy szánk ügyébe kerül, minden elképzelés nélkül. Vagyis
minden élőlény rendelkezik a képekben gondolkodás képességével.
Ez kell a tájékozódáshoz is. Csak az az élőlény képes fennmaradni,
akinek megvannak a szükséges képességei, akinek a gondolkodása
“képes”. Ha viszont az állatok, a növények képesek hozzánk
hasonlóan képekben gondolkodni, milyen alapon tagadhatjuk meg
tőlük a vallások által csak az embernek engedélyezett halhatatlan
lelket? Úgy tűnik, a mennyország óhatatlanul benépesedik
tigrisekkel, paradicsommadarakkal és skorpiókkal, cápákkal,
tetvekkel !
Emlékezés a paradicsomi időkre
Képzeletben némelykor ott járunk, ahol az ősi Paradicsom alszik, a
Paradicsom előtti nevenincs Paradicsom, érzékeink határán túli
evilági föld lélegzik. Ősidők káprázatában, amikor még bölcső volt a
föld, langyforró őstengeri erjedés, boldog bizakodás és készülődés,



zsongó ismétlődésekből álló harmónia, a földi lét dimenziói:
föld+víz+levegő – fölött lebegő emberi létezés hangokkal telített
nyelvszülő Édenkertje. Madarak seregével együtt trillázó, harsogó
emberkórus, zöldhullámú szennyezetlen világ, duzzadó őssarjadzás,
kristályzó énekszólamok, mikbe folyamszerű titánsodratukkal
beleörvénylettek az őssárkányok, beleüvöltöttek kardfogú tigrisek
és az Édenkert magzatvíz melegségű, ősóceánerdőinek önmagát
ünneplő ringását bevijjogták az archeopterix háromszögárnyú
ősmadarak. A gyepszőnyegek alatt élelemre sóvárgó állatok
lopakodtak, mert az életnek élnie kellett. De az ember és állat,
ember és növény közt nem volt háborúság. A teremtésben béke
honolt, jelenörömű, jövőt álmodó béke, mert menedéket adott
növény állatnak, embernek, menedéket adott állat is embernek,
ember állatnak, béke volt s élettörvény, nem korláttalan pusztítás.
Sokáig, sokáig így volt ez, sokáig tartott az édeni békesség, a földi
paradicsom zsoltárai úgy tetszett sohasem enyésznek el. Ámde
bekövetkezett a nagy meghasonlás, égig érő fatörzsként eldőlt a
virágkorszak, meghasadt az emberiség, letaroltattak a földi világ
egységének arany lobogói. Betört a halál az Édenbe, veszésnek
indult a Föld.
Ősemlékezetét vesztett emberiség
Miként lehetséges, hogy az emberiség sok millió éves
tevékenységéről, élet-alakulásairól nincs semmilyen tényleges,
kézzelfogható adat jóformán? És mitől fordult meg ellenkezőjére az
őskorszak megítélése? Milyen tényező fordíthatta az emberiség
tudatát évmilliók beidegzettségével és létező tapasztalatokkal,
bizonyítékokkal szembe? Mert ma is világ-szemlélet-mérgező tanok
híresztelik: az ősember (“vadember”), akinek egyetlen szerszáma a
bunkó, örökös félelemben, szüntelen élelemhajszolásban és
didergésben élt.



Félő, hogy emlékezetirtás áldozatai vagyunk. Megnevezetlen
korszakok jelöletlen erői kifordítottak bennünket önmagunkból.
Elveszítettük önazonosságunkat. A ma embere nem azonos azzal az
ősemberrel, aki teremtőként mivoltát kialakította, sorsát adta. Mint
katasztrófa felé rohanó vonat, kisiklottunk pályánkról, s ugyanúgy,
ahogy egy katasztrófa áldozatai sem emlékeznek, mi sem tudjuk, mi
történt velünk.
Elveszett évmilliók hagyománya? Minden tapasztalati és
kultúrkincse, amit nemzedékek ezrei és ezrei halmoztak fel?
Lehetséges ez? Nem, ez teljességgel lehetetlen. Ilyen óriási idők
tapasztalata nem veszhetett el. Magamagától, természetes úton
semmi esetre sem. Hiszen ez a roppant kor beleivódott
zsigereinkbe, ösztöneinkbe, világélményünk alapjaiba. Ki ne élte
volna át álmában, hogy halálfélelemtől sújtottan menekülünk valami
irtózatos szörnyeteg elől, de rettegéstől bénuló lábaink mély sárba,
iszapba ragadnak – vagy arra riadunk álmunkból, hogy zuhanunk:
zuhanunk a vak éjszakába, mintha kicsúszott volna kezünkből az ág,
amelybe fogódzkodtunk? A mágikus kor emlékeinek ilyen óriás
mérvű kiirtása csak egy új, addig nem feltalált emberellenes
világtényező színrelépésével válhatott lehetségessé.
Az anyajogú társadalom bukása
Az anyajogú társadalom az emberiség természeti őstársadalma volt.
Az emberré válás az emberi lét kezdeteitől a patriarchátusig terjedő
óriási korszakot fogja át, mint a mai társadalom előzménye. Az
emberiség története tehát ebben a vonatkozásban is kétfelé
tagolható: egy többmillió éves anyajogú és egy pár ezer éves
patriarchális szakaszra. A matriarchátus lényegében anarchikus,
azaz nem ismeri a hatalmi erőszakszervezeteket, állami
intézményeket és ismeretlenek előtte az intézményesült vallás
szervezetei is. Az anyajogú társadalom működését az ősi



természetjog szabályozta. A nő családban betöltött kimagasló
szerepe lényegesen befolyásolta a társadalmi szervezeteket.
Öröklés, magántulajdon sem volt. Az utódok megjelölésénél csak az
anya számított. A társadalom szerelmi életét is az ősi természeti
viszonyok szabályozták, tehát nem ismerte az apajogú társadalom
korlátait és mesterséges ellentényezőit. A párkapcsolatok a
természeti hajlamok, hajlandóságok alapján jöttek létre.
Ezzel teljes összhangban állt az ősi társadalom hiedelemrendszere
is. A természetimádás középpontjában az ősi ember által a
leghatalmasabbnak ítélt természeti erő, a Nap állt, amelyet mágikus
szemlélettel természetfölötti lényként tiszteltek, mint az egész
természeti világ életre hívóját és fenntartóját. Ez a mai
természettudományos világnézetünkel is egyező hitvallás az
emberiség egyetemes ősi hitének mondható, mert a világon
mindenütt ma is rábukkanunk az ősi istenhit maradványaira és
relikviáira. Ez volt az az ősi társadalom, amit a mágikus hit és a
mágikus erők áthatottak, és amit erőszakkal döntött romba a
hatalmi koncentrációra, erőszakszervezetekre, magántulajdonra és
ezeket alátámasztó vallásokra épülő patriarchátus.
A hatalom önállósodása
Az emberi közösségeknek szükségük van vezetőkre. Az ősidők óta
ezek a vezetők természetes úton, mint legrátermettebbek
válogatódtak ki, mégpedig nem azért, hogy előjogokkal,
kiváltságokkal ruházzák fel őket, hanem mert legalkalmasabbak
voltak a közösség szolgálatára képviseletére, ügyes-bajos
dolgokban való irányítására. Az önszervező társadalmi szervezetek
vezetői épp az önszervezés miatt nem különültek el az őket
kiválasztó közösségtől, hanem annak részei maradtak éppúgy,
ahogy az agy, a cselekvő izmok, végtagok sem valósítanak meg
elkülönült uralmat a test fölött, s nem válnak ellenlábasává, elnyomó



zsarnokává. A vízözönt követően, az anyajogú társadalom
megdöntésekor azonban bekövetkezett ez a végzetes fordulat. A
matriarchátus megdöntésének célja a vezetésnek a közösség
érdekei fölé emelkedő hatalommá átvedlése, átváltoztatása volt. Ez
a végzetes fordulat lett az emberiség első nagy önmeghasonlása. A
közösség-létrehozta vezetés lehetőségeivel visszaélve a
közösségtől független, azt szabad létében korlátozó, elnyomó erővé
vált, horizontálisan mintegy kettéhasítva az emberiséget. Immár
nem a közösség szabta meg a vezetés létét, tevékenységét, hanem
a hatalommá vált vezetés a közösségéét, amelynek urává vált.
A patriarchátus kiépítése
A patriarchátusnak elemi érdeke volt a megdöntött ősi társadalom
eszmerendszernek megsemmisítése, minél tökéletesebb kiirtása. Az
emberiség tehát a patriarchátusra való áttérésekor szükségszerűen
szembefordult saját szellemi múltjával. Mivel pedig az anyajogú
társadalom emberré válásunk során a természeti változások
alakulásai nyomán öntörvényűen jött létre az ősidők mágikus
mélyáramaiban, magában őrizve ősidők millióinak minden
hagyományemlékét, a hatalmi vezetés kicsikarta új, apajogú
érdekérvényesítés évmilliók hagyományaival fordult szembe,
évmilliók felbecsülhetetlen, felmérhetetlen hagyománykincsét
pusztította el.
Az emberiség ezzel a fordulattal mintegy önmagát vakította meg,
saját gyökereit irtotta ki. Az anyajogú ősi társadalom megdöntésével
kényszerűen állandósult a hatalom, mint a mesterséges állapot
fenntartásának egyetlen biztosítéka. A hatalom árnyékában létrejött
a vagyoni érdek és a közösségi érdek fölé tolakvó magánérdek. Az
öneszmélés távlatait nyújtó múlttal szemben az élet a pillanatnyi lét
szűk karámjába záródott. Az ember- és életellenes fordulat alapja és
következménye is, hogy a tudat szembefordult saját mélyvilágával, a



mágikus mélytudattal, a mögöttes tudattal. A háttérbe szorult
mélytudat lefokozódott és észrevétlen háttérbe került. A tudat ilyen
kozmikus szerepkiugrása elindította a szellemi elcsökevényesedés
máig tartó kontraszelekciós folyamatait. A természettől korlátlanul
szabad, kozmikus szerepet betöltő, világérzékelő és világeszmélő
szellem az élet és természetellenes hatalom rabja lett. Az új
világrendben mindenekelőtt a múlt eltörlésében,
meghazudtolásában kellett segédkeznie. Fellobbantak az első
könyvmáglyák, miként erről a biblia is beszámol. A létrejött hatalom
ellenségévé vált az emberi tudásnak, a szabad gondolatnak és
tudománynak. A hatalom tudásellenessége kitetszik az ember
bűnbeesésének bibliai legendájából is. Eszerint hajdani
üdvösségünk azért veszett el, azért űzettünk ki a Paradicsomból,
mert az ősemberpár evett a Tudás Fájának gyümölcséből, és ezáltal
istenellenes bűnt követett el. Valójában pedig azok űztek ki
bennünket a Paradicsomból, akik az első bűnt elkövették, és akik
ennek fedezésére megtiltották számunkra a Tudás Fája
gyümölcsének élvezetét. Így váltak és válnak azóta is a
legszélesebb embertömegek jogfosztottá és kiszolgáltatottá,
agymosottá.
Így pusztítják évezredek óta a mágikus kor minden máig fennmaradt
nyomát. Ha ez a végzetes fordulat kiterjed a belső mélyvilágra is, s
kiöli a minden lény önfenntartásához nélkülözhetetlen mágikus
hatóerőket, ösztönöket, akkor a majdani esetleges űrlátogatók
kiírhatják az emberiség fejfájára: FUIT, azaz: VOLT.
Tudat és mélytudat az őskezdetektől eltekintve talán sohasem volt,
nem lehetett tökéletesen egy. Az önérzékelés, öneszmélés e két
tartományát nem választották el áthatolhatatlan falak, s a kettőt
dinamikus kölcsönhatások kötötték össze : az ős-önérzékelő
öneszmélô alapból, a mágikus töltésű mélytudatból szüntelenül
áramlottak a mágikus jelzések, sejtések, késztetések a fölöttes



tudatba, a célszerű, gyakorlati irányítás e szükségszerű szervébe,
amely kései, gyér tényű jelzőlámpásként villogott a mélytudat
árammal telített roppant mezői fölött. Az előbbre lépés a két
tudatszféra egymáshoz közelítése, szorosabb egymásra hatása,
együttműködése lett volna. Az emberiség tragédiájára azonban nem
ez, hanem a két tudatréteg elkülönülése, egymás ellen fordulása
következett be. A következmények felmérhetetlenek és
beláthatatlanok. A nagy szakítás a mélytudat mágikus szellem- és
ösztönvilágát trónfosztó felületi ügyintéző tudat kezébe játszotta át
az emberiség vezetését. Az ember ezen meghasonlás áldozataként
kiszolgáltatva, rabszolgaként tör a Természet és a lét minden
szférája uralására, hatalmi alávetésére, mint egy olyan világegyetem
tényezője, melyben minden és mindenki minden és mindenki elleni
halálos gyűlöletes erkölcstelen háborúba született, melyben egész
élete ki merül. Ide nyúlik vissza a gyökere az ember és a bioszféra
kapcsolata megromlásának. Az ember szembefordult az őt éltető
természeti világgal, kirekesztve a Természetet, a növény- és
állatvilágot az élet szentségének fogalomköréből is.
Ez a végzetes fordulat nemcsak a mágikus világérzékelést, de
értelmet is lefokozta. Az emberiséggel szembefordult áruló vezetés
elemi érdeke fűződött az emberi tisztánlátás megzavarásához, tehát
nem csupán a mágikus világ hiedelemrendszerének
megsemmisítése, de az emberi gondolkodás gátlása is. Erre
kellettek a miszticizmus alapján kifejlesztett vallási
eszmerendszerek, mert ezek elfedték azt a szörnyű törést, bűnt,
amit a hatalom színrelépése jelentett.
A mágikus és a misztikus világszemlélet ellentéte
A mágikus hiedelemrendszer végtelenül konkrét volt, mindent néven
nevezett. Ennek az ellentéte az elvont, ezt kellett a mágikussal
szembeállítani, mert az elvont mindig megfoghatatlan. A közmondás



szerint “az ördög a részletekben rejlik”. És valóban, ott az igazság.
Ha elmossuk a történések részleteit, magát az igazságot mossuk el,
és ezzel egyre nagyobb terepet kap a hazugság. A misztikus
Istennek éppen ezért nincsenek megfogható tulajdonságai. A
misztikus Isten az ellenőrizhetetlenségbe, a merő elvontság
megfoghatatlanságába menekül. A misztifikáció abban áll, hogy az
abszolút elsikkasztott valamit, a tökéletesen elvontat teszi meg a
mindennek, az Istennek. A misztika a természetfölötti erőket
teljesen elvont formában vetíti elénk, aminek az a lényege, hogy az
értelem nem képes logikailag sem ellenőrizni, sem elfogadni egy
ilyen merőben elvont Isten létét. A miszticizmus nem más, mint a
valóságos természetfölötti vagyis kozmikus erők kivonása az
értelem hatóköréből, a logika ellenőrzése alól. A miszticizmus végső
soron az emberellenes hatalom fügefalevele. Olyan mesterkedés,
ami az emberi gondolkodás korlátozására és megzavarására
törekszik. És ez meg is nyilatkozik a szentatyák, valláselméleti
szerzők munkáiban, akik nyíltan vallják, hogy hinni kell, nem
gondolkodni.
A történelmi időkön áthúzódó és folyamatosan egyre
végzetesebben mélyülő világválságból keresnünk kell a kiutat. Nem
mindegy, milyen életet tudunk élni, milyen világba születnek
utódaink. Meglehet, hogy az emberiség megújulásához a bennünk
élő mágikus erők önmagára találása visz el.
Grandpierre K. Endre