---
master_file: "[[@DrJuhaszIstvanp]]"
---
# Index for Dr. Juhász István – Biblia.pdf

A Biblia gyakorolta a legnagyobb hatást a történelemre
1. rész
A történelmet meghatározó dokumentumok közül – nem lehet kétséges –, hogy a
Biblia gyakorolta a legnagyobb hatást a világtörténelem alakulására. A mai nyugati
világrend a könyvek könyvének előírásai, vagy az azokra való hivatkozással alakult ki.
A Szentírás ma is meghatározó dokumentum, még akkor is, ha jóval kisebb a hatása,
mint ötszáz vagy ezer évvel ezelőtt.
„E jelben győzni fogsz!” (latinul: In hoc signo vinces; görögül: τούτω νίκα)
(Constantinus látomása a milvius-hídi csata előestéjén)
A történelmet meghatározó dokumentumok (eblai agyagkönyvtár (https://ado.hu/ado/ekirasos
kozgazdasagtan/), Hammurabi oszlopai (https://ado.hu/ado/hammurabi-torvenyei/), rosette-i kő
(https://ado.hu/ado/a-rosette-i-ko-adotorteneti-jelentosege/) sorában – időrendben – most a Bibliáról
értekezünk.
A Biblia a legek könyve. A legtöbb nyelvre lefordított, az első nyomtatott könyv (Gutenberg), a legnagyobb
példányszámban megjelent mű, és még számos leget lehetne említeni.
Régi Biblia a bakui Szent Mihály arkangyal templomban



Mikor keletkezett a Biblia? Kik írták?
A keletkezéstörténethez szólnunk kell a Biblia különböző megjelenési formáiról:
– A héber Biblia – a zsidók szent könyve – jóval szűkebb, mint a keresztény Ótestamentum. Alapja Mózes öt
könyve (ennek elnevezése: Tóra), de további 33 könyvet tartalmaz Józsué könyvétől Malakiás könyvéig.
– A keresztények az Ószövetséget további tíz, úgynevezett deuterokanonikus könyvvel (például: Tóbiás, Judit,
Makkabeusok, Bölcsesség könyvei, Jeremiás levele) egészítették ki a IV. században. Ezt a kanonizálást a tridenti
zsinat erősítette meg 1566-ban. A kiegészítést nem minden keresztény irányzat fogadta el, így az ortodox
keresztények, illetve a reformációt követően kialakult új keresztény irányzatok ezeket nem, vagy csak egy részüket
tekintik a Biblia részének.
– Az Újszövetség 27 könyvét Athanasius, Alexandria püspöke állapította meg először 367-ben, a saját
egyházmegyéje területére, amelyet 397-ben, a III. Karthágói zsinaton véglegesítettek. Ez a kanonizálás terjedt el a
korai keresztény egyházakban. A négy evangéliumot, az Apostolok Cselekedeteit, az apostolok leveleit és János
Jelenések könyvét tartalmazó összeállítás mindmáig a keresztények legfontosabb könyve. Azokat az iratokat,
amelyek nem kerültek be az Ó- vagy Újtestamentumba, apokrifeknek nevezték, minősítették.
A Bibliát kanonizáló Szent Athanasius mozaikábrázolása
– Egyre több apokrif irat kerül elő, így – sokszor csak töredékes formában – nyilvánosságra kerültek például
Ádám, Ábrahám és Mózes apokalipszisei, Mária Magdolna, Júdás, Péter és Tamás evangéliumai. Számos könyvről,
levélről csak azt tudjuk, hogy léteztek, de az idők során elvesztek. Valószínűleg a Vatikán archívumaiban is jó
néhány ilyen apokrif dokumentum található. Az apokrif iratok száma százas nagyságrendű!
A Biblia keletkezéstörténete az idők homályába vész, csak hozzávetőleges információk vannak róla. A legrégebbi
ószövetségi iratok valószínűleg a Kr. előtti második évezred végén keletkeztek, de az is valószínűsíthető, hogy
több száz éves, sokszor szájhagyomány útján fennmaradt történeteket jegyeztek le. Ez vonatkozik Mózes öt
könyvére (a hagyomány szerint ezeket Mózes írta, illetve Isten diktálta Mózesnek).



A héber Biblia többi könyve a Kr.e. V-II. században keletkezett. Van, amikor ennél pontosabb datálásuk is
lehetséges a könyvekben leírt, más írásos forrásokból ismert történelmi események alapján.
Az Ószövetség deuterokanonikus részei a Kr. előtti VI. századtól a Kr. utáni első századig (ez utóbbira Esdrás 2.
vagy a Makkabeusok 4. könyve a példák) keletkeztek.
Az Újtestamentum írásai – értelemszerűen, hiszen csak Jézus megfeszítése után íródhattak – keletkezési idejét a
Kr. utáni I. és II. században teszik, hasonlóan az újszövetségi apokrif iratokhoz.
A Biblia egyetlen írása sem maradt fenn eredeti kéziratos formájában, mindegyik mai töredék másolások és
fordítások eredménye. Csak az Újszövetségnek közel hatezer töredékes részét ismerik ma a tudósok, amelyek
közel húszezer fordításban állnak rendelkezésükre. A legrégebbi (csaknem teljes) Biblia a Codex Vaticanus a IV.
század elejéről származik (az elnevezés arra utal, hogy a Vatikánban őrzik).
Jelentős változást hozott 1947-től a holt-tengeri tekercsek felfedezése A tekercsek hosszúkás agyagedényekben
voltak, viasszal lepecsételve, anyaguk pergamen, papirusz és két esetben vörösréz volt. Összesen mintegy ezer
ilyen tekercsről van tudomásunk, az eddigi legutolsókat 2017-ben fedezték fel a 12. Holt tenger melletti
barlangban. Egyes tekercseket hamisítványnak minősítettek, korabeli anyagokra a XX. században írták rá a
szövegeket. Hiába, a régiségkereskedelem nagyon jó üzlet!
A tekercsek keletkezési ideje a Kr.e. II. századtól a Kr.u. I. századig terjed, többségükben héber, kisebb részben
arámi és görög nyelvű szövegeket tartalmaznak. A szövegek szinte teljes egészében tartalmazzák az Ószövetséget,
amely azért bír jelentőséggel, mert ilyen régi szövegek eddig nem voltak ismertek. Egyes szövegek a Biblia
apokrifnek minősített részeit tartalmazzák.
A Könyv Szentélye, a holt-tengeri tekercsek bemutatására épült múzeum
A Biblia szerzőivel kapcsolatban még nagyobb a bizonytalanság, mint a könyvek keletkezési idejénél. Egyetlen
részéről sem jelenthető ki, hogy bizonyosak lehetünk a szerző(k) kilétével kapcsolatban.
A hagyomány szerint az evangéliumok szerzői Máté, Márk, Lukács és János, de a bibliatudománnyal foglalkozók
például Máté szerzőségét kétségbe vonják, a többiekét legfeljebb megkérdőjelezik. Az Apostolok Cselekedetei, a
levelek és a Jelenések könyve szerzőivel kapcsolatban sem kisebb a bizonytalanság.
Szent Pál leveleit írja (Valentin de Boulogne festménye a XVII. század elejéről)
A Biblia világtörténelmi jelentőségéről
A héber Biblia esetében – önmagában – nem beszélhetünk világtörténelmet befolyásoló szerepről. A zsidó nép
egy volt a Római Birodalom sok népe közül, maga a nép nem igazán befolyásolta még a Birodalom történelmét
sem. Zsidónak születni kell! Bár ez sem teljesen igaz, fel lehet venni a vallást, de semmiképpen sem tekinthető
hódító vallásnak (szemben a kereszténységgel és az iszlámmal). A zsidók abban persze különböztek a többi
néptől, hogy egyistenhitük volt, amelynek írott szent könyvei léteztek.
A zsidó vallás volt az alapja a kereszténység kialakulásának és elterjedésének a Kr. utáni I-III. századokban.
Kezdetben a zsidók között terjedt el. A kereszténység hitelveit egyre többen vallották magukénak, annak ellenére,
hogy az első századokban a császárok erőszakkal léptek fel ellene. Nérótól kezdve hitéért sok keresztény végezte
be életét erőszakos halállal. A kivégzések sem tudták megállítani a vallás terjedését.



A megtűrés, elfogadás, majd birodalmi vallássá válás fokozatosan következett be, ennek fontos lépése volt a 313
ban kiadott mediolanumi (milánói) edictum, amelyet I. Constantinus (Nagy Konstantin) nyugati és keleti
uralkodótársa, Licinius császár adott ki. Az edictum engedélyezte minden ember, így a keresztények számára is a
szabad vallásgyakorlást (https://ado.hu/ado/hogyan-adoztak-a-romaiak-e-jelben-gyozni-fogsz-8-resz/).
Hogy Constantinus megkeresztelkedett-e a halálos ágyán, azt bizonyossággal nem állíthatjuk.
Államvallássá a kereszténység 380-ban vált a Római Birodalomban. I Theodosius császár konstantinápolyi
rendeletében emelte ki a többi vallás közül a kereszténységet, illetve kirekesztette a többi vallás gyakorlóit:
Megparancsoljuk, hogy mindazok a népek, amelyek a mi kegyelmes kormányzatunk uralma
alatt állnak, abban a vallásban éljenek, amelyet a hagyomány szerint Szent Péter apostol
adott át Róma népének ... Tehát mindenkinek hinnie kel az apostoli hitvallás és az
evangéliumi tanítás értelmében az Atyának, Fiúnak és Szentléleknek egységesen isteni voltát,
egyenrangú méltóságát és szent hármasságát. Meghagyjuk, hogy akik ezt a hitvallást
követik, a „katolikus keresztények” nevét viselhetik, a többiek azonban, akiket eretneknek és
őrülteknek ítélünk, az eretnek hitvallásuknak megfelelő gyalázatos nevet viseljék,
gyülekezeteik nem nevezhetik magukat ecclesiáknak és egyelőre az isteni bosszúnak adjuk
át őket, de majd amidőn az isteni sugallatból magunk is utasítást kapunk, magunk is
gondoskodunk megbüntetésükről.
A Római Birodalom felbomlását követően a nyugaton létrejövő államok továbbvitték a kereszténységet, mint
államvallást, a Keletrómai Birodalom, pedig megtartotta annak államvallás jellegét.
Az államvallássá válás azt is jelentette, hogy a kialakuló politikai rendszerek a keresztény hitet minden más vallás
fölé emelték, a más vallásúakat üldözték, jó esetben megtűrték (így a zsidó vallást is, amelyből a kereszténység
eredt). A vallás szent könyve az V. századtól a kanonizált Biblia lett, az uralkodókat a keresztény egyház
megáldotta, egyházi személyek végezték a koronázásokat, az uralkodók pedig megesküdtek a Bibliára, illetve
fogadalmat tettek, hogy a Szentírás és az egyház előírásait betartják és betartatják.
A Biblia előírásai beépültek az egyes államok törvényeibe. Nemcsak a tízparancsolat, hanem számos más
parancsolat is. (A parancsolat általános érvényű előírás, szemben az egyszeri paranccsal, utasítással.) Ezek számát
nehéz lenne megadni, már csak azért is, mert egymásnak ellentmondó előírások is találhatóak a szent
könyvekben (lásd erre vonatkozóan VIII. Henrik és Aragóniai Katalin válási ügyét (http://ado.hu/rovatok/ado/viii
henrik-valasok-es-szakitasok-2-resz). Csak Mózes öt könyvéből 613 parancsolatot tartanak nyilván (és tartanak
be) a haszid zsidók. A parancsolatokat többször is külön törvénykönyvekben gyűjtötték össze.
Mózes átveszi a kőtáblákat (Lorenzo Ghiberti domborműve a firenzei Keresztelőkápolna kapuján)
A parancsolatoknak csak egy része bír vallási tartalommal, a többségük életmóddal, életvitellel (higiénia, evés
ivás, születés, házasság, halál stb.), gazdálkodással (gyarapodás), gazdasági ügyekkel (kamat, adózás),
büntetésekkel, engesztelésekkel kapcsolatos.
A parancsolatok egy része ma már nehezen értelmezhető vagy tartható be, így a sertés, a nyúl és a teve húsának
fogyasztási tilalma, a pikkely vagy uszony nélküli halak (például harcsa, angolna) fogyasztásának tilalma, a húsos
és tejes ételek vegyítésének tilalma, de még a tízparancsolat egyes szabályainak betarthatatlanságán (például a
vasárnapi munkavégzés vagy a paráználkodás tilalmán) is el lehet gondolkodni.
A Biblia parancsolatai, tanításai beépültek a keresztény államok jogrendszereibe. A hatalomgyakorlás, az
uralkodóvá válás is bibliai (és egyházi) előírások alapján valósult meg.



A Biblia szerepe mind a mai napig jelentős a keresztény hagyományokkal rendelkező államokban. Ma is gyakorlat,
hogy a tisztséget vállalók az „Isten engem úgy segéljen!” formulával esküsznek fel hivatalukra, sokszor a Biblián
tartva kezüket, bírósági eljárásoknál a Bibliára esküdnek meg a tanúk, a polgári házasság mellett sokan tartják
fontosnak az egyházi szertartást is, a gyermekeket megkereszteltetik, stb.
A kereszténység a kezdetektől fogva befogadó és hódító vallás volt, ezt a terjeszkedést sok esetben erőszakkal
valósították meg. Az erőszakos hittérítés még a XVIII-XIX. századokban is előfordult. Ez is eredményezte azt, hogy a
XXI. század elején a kereszténység a legelterjedtebb vallás, a világ lakosságának közel egyharmada keresztény.
A kereszténység elterjedtsége
Irodalom:
Az eddigiektől eltérően irodalomjegyzéket nem adunk meg, mivel a cikkben leírtak nagyon sok helyen
megtalálhatóak, sokszor közismertek. A cikk legfeljebb abban ad többletet, hogy sajátos szempontok szerint
szerkeszti ezeket egybe. Legfőbb forrás természetesen maga a Biblia (Szent István Társulat, az Apostoli Szentszék
Könyvkiadója, 1976, Budapest). A szövegben néhány esetben hivatkozunk az Adó Online lapjain megjelent korábbi
írásainkra.






Gazdaságra, adózásra vonatkozó rendelkezések az
Ószövetségben – 2/1. rész
Az Ószövetségen belül Mózes öt könyve tartalmazza a legtöbb parancsolatot, így a
gazdálkodásra, gazdasági tevékenységre és az adózásra vonatkozó parancsolatokat
is. A tized, a templomadó, a zsengeáldozat a legjelentősebb adófajták, a kamat
szedésének tilalma már a gazdasági tevékenységek szélesebb körében értelmezhető.
Kain a föld terméséből áldozatot mutatott be az Úrnak.
Ábel is áldozatot mutatott be, nyája zsenge bárányaiból, azok zsírjából.
(Ter 4,3-4)
A Biblia történelmet befolyásoló rendkívüli szerepéről cikksorozatunk előző részében volt szó
(https://ado.hu/ado/a-biblia-gyakorolta-a-legnagyobb-hatast-a-tortenelemre-1-resz/).
Most az Ótestamentum néhány példáját és előírását vesszük sorra. A cikk egyes részeit korábban már bővebben is
kifejtettük, így ezekre is hivatkozunk.
Az adózás megjelenése a Teremtés könyvében
Az adózás olyan anyagi áldozatvállalás, amelyért nem számíthatunk közvetlen ellenszolgáltatásra. Ennek számos
formája lehet, így vallási előírások (áldozat bemutatása az isten(ek)nek), a hatalmi helyzetben lévők
rendelkezései (ezt tekintjük közgazdasági értelemben adónak), de lehetséges, hogy erkölcsi kényszert érzünk az
áldozatvállalásra (ezt leginkább adományozásnak nevezhetjük) a szegények, az idősek vagy más rászorultak
számára. Nem ritkán az előzőek vegyesen is előfordulnak.
Az isten felé való áldozatvállalásra a Bibliában már a Teremtés könyvének elején van példa, Káin és Ábel áldozati
oltáron égetik el gazdálkodásuk eredményét (annak az istennek szánt részét). A következmények is jól ismertek,
megtörténik a testvérgyilkosság, aminek következtében – a Biblia szerint – mindannyian Káin leszármazottai
vagyunk.



Káin és Ábel (Mateo Orozco festménye, 1652)
A tized
A Bibliában a tizedfizetés (https://ado.hu/ado/a-tized-tortenelmet-meghatarozo-adofajta-volt/) kötelezettségének
első említése Ábrahámhoz kötődik, miután egy győztes csatában hadizsákmányt szerzett. Melkizedek (aki
valószínűleg népének uralkodója és papja is volt egy személyben) kenyérrel és borral járult Ábrahám elé, ezt
követően Ábrahám a hadizsákmányból tizedet adott Melkizedeknek. (Ter 14,17-20)
Szó sincs itt rendszeres fizetési kötelezettségről, sokkal inkább értelmezhető ez úgy, hogy Ábrahám, hálául a
győzelemért, a zsákmány egy részét felajánlotta a vallási vezetőnek.
A tizedfizetés rendszeressé válása már Ábrahám unokájához, Jákobhoz kapcsolódik. Jákob Beersabából Háránba
ment, egy helyen elaludva álmot látott:
Álma volt: íme, egy létra volt a földre állítva, s a hegye az eget érte. S lám, Isten angyalai fel
és lejártak rajta.
Íme, az Úr fölötte állt, és így szólt: „Az Úr vagyok, atyádnak, Ábrahámnak Istene és Izsák
Istene. A földet, amelyen pihensz, neked és utódaidnak adom. Nemzetséged olyan lesz, mint a
föld homokja, ki kell terjesztened nyugatra és keletre, északra és délre, általad s utódaid
által nyer áldást a föld minden népe. Nézd, én veled vagyok. Mindenütt oltalmazlak, ahová
mégy, és visszavezetlek erre a földre. Nem hagylak el, amíg véghez nem viszem, amit
megígértem neked.”
(Ter 28,12-17)
Az álom, az Úr szavai mélyen megérintették Jákobot, és fogadalmat tett: „Ez a kő, amelyet emlékkőül felállítottam,
az Isten háza lesz, és mindenből, amit adsz nekem, hűségesen tizedet adok neked.” (Ter 28,22) Az a fogadalom az
Úr (egyház) javára tett rendszeres tizedfizetést jelentett, amely megalapozta még a keresztény középkorban is a
tizedfizetést.



Jákob lajtorjája a linköpingi (Svédország) Katedrálisban, a szószékre felvezető lépcsősor oldalán
A tized első említésénél (MTörv 12,2-19) a gabona, a bor és az olaj után kellett a kötelezettséget teljesíteni, a
későbbiekben (MTörv 14,22-27) már úgy fogalmaz a mózesi törvény, hogy „termésedből, mindabból, ami
földeden terem” kellett felajánlani, sőt, a Leviatákról szóló könyvben a gyümölcsök, a szarvasmarha, a juh és a
kecske tizedét is az Úrnak kell áldozni (Lev 27,30-34). Tóbiás könyve az előzőekből külön is említi a
gránátalmát (Tób 1,1-8), mint az ókori kelet értékes gyümölcsét.
A tizedet alapvetően természetben kellett teljesíteni (fejlett pénzgazdálkodás hiányában ez teljesen logikus
előírás volt), viszont megengedő szabályt tartalmaz a Második törvénykönyv:



MTörv 14,24-26
Ha azonban túl hosszú az út, s nem tudod elvinni, mert az a hely, amelyet az Úr, a te Istened
neve számára kiválaszt, túl messze van neked, és mert az Úr, a te Istened megáldott
téged,tedd pénzzé, s fogd a pénzt, és menj el arra a helyre, amelyet az Úr, a te Istened
kiválaszt, aztán végy a pénzen mindent, amit akarsz, marhát és juhot, bort és részegítő italt,
mindent, amit csak kívánsz, és tarts ott az Úr, a te Istened színe előtt lakomát, örülj egész
családoddal.
Ezt a szabályt sajátos módon egészíti ki a Levitákról szóló könyv 27,31 szakasza, amely szerint „aki meg akarja
váltani tizedének egy részét, toldja meg egy ötödével az értékét”.
A későbbiekben a tized átalakult, és kizárólag vallási célokra kellett átadni (a levitáknak), kivéve három évenkénti
tizedet, amellyel irgalmasságot kellett gyakorolni, és az idegenek, özvegyek, árvák ellátására kellett fordítani.
A három évenként járó tized (MTörv 14,28-29)
Minden harmadik évben különítsd el az azévi termésből a tizedet és tedd a kapud elé.
Aztán menjen a levita, aki nem kapott veled részt és örökséget, a városban lakó idegen, árva
és özvegy, s egyen jóllakásig, hogy az Úr, a te Istened megáldjon kezed munkájában, s
mindenben, amibe csak belefogsz.
A tizednek alapvetően három formáját különböztethetjük meg az Ótestamentumban:
– A papoknak (vagyis Áron leszármazottainak) és a levitáknak adott tized, amely lényegét a zsengeáldozattal
azonosítható (lásd alább). A zsidók által a levitáknak adott tizedből a leviták adtak tizedet a papoknak.
– A második tizedet maguk ették meg a templomnál, mivel az Istennek szentelt állatokat (ételeket) a templomban
kellett megenni. Ezt a tizedet, amelyet saját maguk használtak fel esztendőnként vitték fel a templomhoz.
– A harmadik tizedet, amelyet három évenként a szegényeknek adták.
A Szentírás könyveiben jó néhány említése van a tizednek, de ezek nem képeznek egységes rendszert, sőt
egymásnak némileg ellentmondó előírások is kiolvashatók belőlük (lásd: MTörv 12,2-19; MTörv 14,22-27, MTörv
26,12-15; Lev 27,30-34; Neh 13,4-12; Tób 1,1-8; Jud 11,1-15; Szám 18,20-32). Az eltérő értelmezés – természetesen – a
későbbiekben lehetőséget adott a tizedszedők (adóbehajtók) saját szempontjaik szerinti értelmezésre.
A templomadó
A templomadó (https://ado.hu/ado/a-templomado-osi-kotelezettseg/) elrendelése szoros összefüggésben van a
Bibliában több helyen is említett népszámlálással.
Az Ószövetségben az első népszámlálásra az Egyiptomból való kivonulás 2. év 2. hónapjának 1. napján kerül sor. a
Sínai félszigeten.



Szám 1,1-4
Egyiptom földjéről való kivonulásuk után a második év második hónapjának első napján így
szólt az Úr Mózeshez a megnyilatkozás sátorában a Sínai pusztán:
„Vegyétek mind számba Izrael fiainak egész közösségét, nemzetségeik és családjaik
rendjében, név szerint felsorolva az összes férfit, egyenként.
Húsz évtől fölfelé, te és Áron vegyétek számba mind, aki alkalmas hadi szolgálatra Izraelben,
csoportonként.
Közben legyen mindig a segítségetekre valaki a törzsből, mégpedig a családoknak a feje.”
Csak a hadra fogható férfiakat veszik számba az összeírásnál („húsz évtől fölfelé”), kivéve Lévi törzsét, akik nem
hadakoztak, helyette egyházi szolgálatot láttak el (a tanúság sátránál, majd később a szentélynél, a templomban).
A hadi készülődés mellett fontos célként állapítható meg az adóztatható férfiak összeírása is.
A zsidók megszámlálása (Henri Félix Emmanuel Philippoteaux (1815–1884) metszete)
A Biblia a népszámlálást bűnnek tekinti, mivel a nép szaporodását, jólétét Isten közvetlenül adja. Aki ellenőrzi, az
ő jogaiba avatkozik bele.
Mivel a népszámlálás bűnös dolog, még, ha az Úr rendelte is el, ezért a bűn megváltásaként minden összeírt
férfinak fél sékel megváltást kellett fizetnie.



A fejadó Kiv 30,11-16
Az Úr így szólt Mózeshez: „Amikor majd az összeírásnál számba veszed Izrael fiait, mindenki
adjon az Úrnak váltságdíjat életéért, hogy az összeírásnál ne érje csapás őket.
Mindenkinek, akire az összeírás vonatkozik, egy fél sékelt kell fizetnie, a szentély mértéke
szerint, amely húsz gerát ér. Ez a fél sékel az Urat megillető fejadó.
Akire az összeírás vonatkozik, vagyis húsz évtől fölfelé, annak meg kell fizetnie a fejadót az
Úrnak.
A gazdagnak nem kell többet, a szegénynek nem kell kevesebbet adnia, mint fél sékelt,
amikor az Úrnak járó fejadót, mint az életért járó váltságdíjat fizetik.
Fogadd el a pénzt Izrael fiaitól és fordítsd a találkozás sátorának szolgálatára. Ez kieszközli,
hogy az Úr megemlékezzék Izrael fiairól, és egyben váltságul szolgál életetekért.”
Kiv 38,25-26
A közösség összeírásánál összegyűjtött ezüst száz talentumot és ezerhétszázhetvenöt sékelt
tett ki a szentély mértékegységében. A húsz éven felüliek számbavételénél egy beka, vagyis
fél sékel jutott mindenkire a 603550 emberből.
Az egyenlő áldozatok (fél sékel mindenkitől) jelképezik azt, hogy a gyülekezetben is egyenlő jogokkal
rendelkeznek a szabad férfiak, ugyanakkor ezzel megváltják magukat a népszámlálás bűnétől, illetve a hadakozás
során megöltekért is („egyben váltságul szolgál életetekért”).
A templomadót erre a célra készített félsékelessel kellett megfizetni
A későbbiekben a népszámlálással együtt járó fél sékel váltságdíj megfizetése alakult át rendszeresen
megfizetendő templomadóvá. Népszámlálásra is sor kerülhetett, de a templomadó fizetésének kötelezettsége a
későbbiekben elvált magának a számbavételnek az aktusától. Az összege általában fél sékel volt, de kivételként
megemlíthető, hogy Nehemiás könyvének 10,33-40c fejezete egyharmad sékelt említ.
A Bibliában további népszámlálások is találhatóak, így Szám 26,1-4-ben szintén Mózes veszi számba a népét,
Dávid királyt megbünteti az Úr a népszámlálásért (2Sám 24,1-17, 1Krón 21,1-17), illetve Jézus születése is
közvetlen kapcsolatban van egy népszámlálással (https://ado.hu/ado/mikor-szuletett-jezus-vallas-egyhaz
adozas/).



A zsengeáldozat
Az áldozati kötelezettségek között kiemelt szerepe van az ún. zsengeáldozatnak, amely az első termés, az első
állatszaporulat, sőt az első gyermek felajánlását jelenti. Ezekről már a Kivonulás könyve is több rendelkezést
tartalmaz:
A zsenge és az elsőszülött
Ne késlekedj felajánlást tenni szérűd bőségéből és új borodból. Fiaid közül az elsőszülöttet
add nekem.
Így kell tenned szarvasmarháddal és juhoddal is. De az elsőszülött hét napig maradjon
anyjánál, s csak a nyolcadik napon ajánld fel nekem. (Kiv 22,28-29)
Izrael ünnepei
Földed terméséből a zsenge legjavát vidd el Uradnak, Istenednek a házába. (Kiv 23,19)
A szövetség
Szántófölded termésének zsengéjéből a legszebbet vidd Uradnak, Istenednek a házába. (Kiv
34,26)
Az Ószövetség további könyvei bővítik, pontosítják a felajánlás tárgyát képező termékeket, terményeket. Így fel
kell ajánlani az ételek legjavát (Ez 44,30), az első kévét (Lev 23,9), az ültetett gyümölcsfa terméséből az első három
évben nem szabad fogyasztani, a negyedik évben fel kell ajánlani az Úrnak, csak az ötödik évtől lehet azt
elfogyasztani (Lev 19,23-25).



Az első gyümölcs felajánlása (Bibliaillusztrációs kártyalap 1896 és 1913 között)
Az első gyermek felajánlását az Ótestamentum a későbbiekben nem részletezi, itt lehet szó tényleges áldozatról is
(ld. Ábrahám és Izsák történetét), de sokkal inkább arról, hogy az első gyermeket a leviták (az Isten felé való
közvetítő szolgálatot ellátó papság) szolgálatára kell felajánlani.
Az áldozat felajánlásában és bemutatásában a leviták közreműködésére több szabályt is ad a Szentírás, így a Lev
23,9-20, a Szám 18,8-19. a MTörv 26,1-15,
A kötelezettség teljesítésének a szentély a színhelye, az áldozat bemutatásánál „Áron és fiai”, a papok teljes
közvetítő szerepet vittek, mivel csak ők léphettek az oltárhoz, ennek ellenében az áldozatra vitt ételből megvolt a
részesedésük. A lisztből, kenyérből, gabonából egyaránt csak egy maroknyit égettek el az oltáron. Ez a papi
javadalom azt volt hivatva pótolni, hogy Lévi törzse nem kapott földbirtokot Kánaán felosztásakor. Tartalmilag
ugyanakkor egyértelműen az Úr felé kizárólagos közvetítő szerepet ellátó papság felé teljesítendő adóról van szó.
A kötelezettséget nem előírásszerűen teljesítőket Jer 2,3-ban büntetéssel is megfenyegetik: „Izrael akkor az Úr
szent tulajdona volt, az ő aratásának első termése. Azok, akik enni próbáltak belőle, mind megbűnhődtek, bajok
szakadtak rájuk – mondja az Úr.”



Az első termés (annak egy részének) felajánlása más népek esetében is szokásos volt, ez egyfajta hála kifejezése,
amely szerint a föld terményéből a földművelő ember valamit visszaad a termést adó Istennek.
Az első gyümölcs felajánlása Szaturnusznak (Palazzo Vecchio, Firenze)
A zsengeáldozat előírásai tükröződnek az új kenyér megszentelésében, az első kortynyi ital földre löttyentésében
is.
&&&&&
A következő részben gazdasági kérdésekről, így József álomfejtéséről, Salamon gazdagságáról és a kamatról lesz
szó.
Irodalom:
Az eddigiektől eltérően irodalomjegyzéket nem adunk meg, mivel a cikkben leírtak nagyon sok helyen
megtalálhatóak, sokszor közismertek. A cikk legfeljebb abban ad többletet, hogy sajátos szempontok szerint
szerkeszti ezeket egybe. Legfőbb forrás természetesen maga a Biblia (Szent István Társulat, az Apostoli Szentszék
Könyvkiadója, 1976, Budapest). A szövegben néhány esetben hivatkozunk az Adó Online lapjain megjelent korábbi
írásainkra.



Gazdaságra, adózásra vonatkozó rendelkezések az
Ószövetségben – 2/2. rész
Az Ótestamentum számos helyen szól gazdálkodásról, vagyonról. A gazdagságot az
Ószövetség nem tartotta bűnös dolognak, sőt, sokkal inkább Istennek tetsző
cselekedetként ír a gazdálkodásról, a vagyon gyarapításáról. A Teremtés könyvében
József, miután megfejtette a fáraó álmát, megbízatást kap államgazdasági feladatok
végzésére. Salamonnak 666 aranytalentum bevétele volt évente. A kamat szedésének
tilalma kivételt képez, a pénzzel való gazdálkodás nem megengedett a zsidók között.
... a bőség hét esztendejében Egyiptom földjén tegyék félre az ötödrészt. ... A gabona szolgáljon majd készletül az
országnak a hét ínséges esztendőben, amely majd rátör Egyiptom földjére.
(részlet József álomfejtéséből – Ter 41,34-36)
Az előző részben az Ótestamentum legfontosabb adózásra vonatkozó parancsolatát, előírását tekintettük át
(https://ado.hu/ado/gazdasagra-adozasra-vonatkozo-rendelkezesek-az-oszovetsegben-2-1-resz/).
Most néhány gazdálkodással, vagyonnal kapcsolatos történetet, parancsolatot mutatunk be. A cikk egyes részeit
korábban már bővebben is kifejtettük, így ezekre is hivatkozunk.
József megfejti a fáraó álmát
A Bibliában gyakran van jelentőségük az álmoknak, illetve azok megfejtésének. Az egyik legismertebb bibliai
történet, amikor József Egyiptomban megfejti a fáraó álmát (https://ado.hu/ado/adotortenet-jozsef-megfejti-a
farao-almat/). Arról már jóval kevesebb az ismeret, hogy ennek az álomfejtésnek és következményeinek fontos
adótörténeti jelentősége is van.
A fáraó álmát a következőképpen mutatja be az Ószövetség:



... a fáraónak álma volt. Úgy tűnt neki, mintha a Nílusnál állna. Hét szép és kövér tehén jött
elő a Nílusból, és legelt a füves réten. Utánuk azonban hét más tehén jött elő a Nílusból,
csúnya és sovány, és odament a többi tehénhez a Nílus partjára. A csúnya és sovány tehenek
felfalták a hét szép és kövér tehenet. Erre a fáraó fölébredt.
Mikor újra elaludt, másik álma volt. Hét kalász nőtt egy száron, szép és kövér, utánuk
azonban üres, és a keleti széltől megperzselt kalászok nőttek. Az üres kalászok elnyelték a
hét kövér és tele kalászt. A fáraó erre fölébredt, és tisztában volt vele, hogy álmodott.
Másnap nyugtalannak érezte magát. Elküldött, összehívta Egyiptom minden írástudóját és
bölcsét. A fáraó elbeszélte nekik az álmot, de nem akadt egy sem, aki a fáraó álmát meg
tudta volna fejteni.
(Ter 41,1-8)
A fáraó álma (középkori kódexminiatúra, British Library)
József már mások álmát is sikeresen megfejtette, ezért a fáraó elé idézik. József a következőképpen magyarázza a
fáraó álmát:



„A fáraó álmai ugyanazok. Isten tudtára adta a fáraónak, amit tenni akar. A hét szép tehén
hét esztendőt jelent, éppen úgy a hét kalász is hét esztendőt jelent. Az álom csak egy. A hét
sovány és csúnya tehén, amely utánuk feljött, szintén hét esztendőt jelent, és a hét száraz, s
keleti széltől perzselt kalász hét ínséges esztendőt jelent.
Erre gondoltam, amikor a fáraónak mondtam: Isten betekintést engedett a fáraónak abba,
amit tenni készült. Íme, hét esztendő következik, amikor Egyiptom egész földjén nagy bőség
uralkodik. De utána jön hét ínséges esztendő, s akkor Egyiptom földjén elfelejtik az egész
bőséget. Az ínség Egyiptom egész földjét emészteni fogja. Az éhínség következtében, ami
bekövetkezik, semmit sem látnak majd az országban a bőségtől, mert az nagyon nyomasztó
lesz. Az, hogy a fáraó álma kétszer ismétlődött, azt jelenti, hogy Isten a dolgot erősen
elhatározta és Isten haladék nélkül végre is hajtja. Ezért a fáraó válasszon ki egy okos és
bölcs férfit, s állítsa Egyiptom élére. Továbbá jelöljön ki a fáraó felügyelőket az országban,
hogy a bőség hét esztendejében Egyiptom földjén tegyék félre az ötödrészt. A most következő
hét bő esztendőben az egész termést gyűjtsék össze, a gabonát a fáraó rendelkezésére
helyezzék magtárba, hozzák a városokba és raktározzák el. A gabona szolgáljon majd
készletül az országnak a hét ínséges esztendőben, amely majd rátör Egyiptom földjére. Így az
ország nem megy tönkre az éhínség miatt.”
(Ter 41,25-36)
József megfejti a fáraó álmát (Julius Schnorr von Carolsfeld (1794-1872) metszete, 1860)
József tehát azt javasolta a fáraónak, hogy a bőség esztendeiben a termés 20%-át (ötödét) szedje be adóként,
majd ha ínséges évek jönnek, akkor ebből biztosítson élelmet, vetőmagot, állatokat a lakosságnak.
Ebben az álomfejtésben igen okos államszemlélet jelenik meg. Az uralkodónak dolga, felelőssége, hogy a válságos
időszakokban segítsen, ugyanakkor ennek forrása nem lehet más, mint a jó termést hozó években a termelőktől
elvont felesleg. Ez azt is jelenti, hogy az uralkodónak gazdálkodnia kell a rendelkezésére álló javakkal.
A fáraó igen magas tisztséggel jutalmazta József álomfejtését, tulajdonképpen reá bízta javaslatának
megvalósítását. Így József vált a legfőbb adószedővé a bőség esztendeiben (Ter 41,37-49), de a begyűjtött
terményekből később ő biztosította a nép megmentését az éhezéstől a szűkösség esztendeiben (Ter 41,53-57).
József megtölti a magtárakat (Life of a Cathedral – Notre-Dame of Amiens)
József élelmet oszt (a velencei Szent Márk székesegyház mozaikképe
Salamon (adó)bevételei
A bibliai Salamon gazdagsága szinte felmérhetetlen volt. Bevételeiről így számol be a Királyok könyve:



Salamon gazdagsága
Annak az aranynak a súlya, amely Salamonnak egyetlen esztendőben befolyt, 666
aranytalentumra rúgott, nem számítva, amit a karavánoktól, a kereskedők hasznából, az
idegen királyoktól és az ország helytartóitól kapott.
...
Mert a királynak Hirám hajóin kívül tarsisi hajói is voltak a tengeren. A tarsisi hajók minden
harmadik esztendőben visszatértek és hozták az aranyat, ezüstöt, elefántcsontot meg a
majmokat és a pávákat.
Így Salamon király gazdagságban és bölcsességben felülmúlta a föld minden királyát, és az
egész világ arra vágyott, hogy lássa Salamont, hallgassa bölcsességét, amit Isten oltott
szívébe. S mindenki hozta ajándékát: ezüst- és aranyedényeket, öltözékeket, fegyvereket,
fűszereket, lovakat és öszvéreket, évről évre.
(1Kir 10,14-25, részletek)
A bevételek zöme adókból származott, amelyet a zsidókra, idegenekre, kereskedelmi tevékenységre, illetve a
meghódított területekre, lakosságára vetett ki.
Csak érdekességként említjük meg, hogy a Jelenések könyvében a 666 a fenevad száma, Salamonnál viszont még
a bőségé. Az aranyban mért bevétel mintegy 4,5 tonna volt évente.
Salamon király és Sába királynője találkozása (Lorenzo Ghiberti (1378-1455) alkotása, Firenze, Keresztelőkápolna kapujának részlete)
Salamon gazdag volt és bölcs! Ez is indokolja, hogy a gazdálkodásra, pénzkezelésre vonatkozó tanácsaira
visszatérjünk egy másik írásban.
Egyéb gazdasági kérdések – a kamat tilalma
A kölcsönzés története évezredekre nyúlik vissza. Már Hammurabi törvényoszlopa is tartalmazott adósjogra
vonatkozó szabályokat. Mózes törvényei szintén szóltak az adósságokról, sőt kamatról, az adósságok
elengedéséről is. Az iszlám szent könyve, a Korán is tartalmaz ilyen szabályokat. Ezeknek az előírásoknak jelentős
hatásuk volt az emberiség társadalmi, gazdasági fejlődésére. Erről korábban három részes cikksorozatot is
közöltünk (1. rész (https://ado.hu/ado/kamat-adossag-elengedes-devizahitel-1-resz/), 2. rész
(https://ado.hu/ado/kamat-adossag-elengedes-devizahitel-2-resz/), 3. rész (https://ado.hu/ado/kamat-adossag
elengedes-devizahitel-3-resz/) ).
Az Ószövetség számos szabályt ad a kölcsönzésre, kamatra vonatkozóan. Az első ilyen parancsolat a Kivonulás
könyvében található, de Mózes harmadik könyvében (Leviták) is található hasonló szabály:



Kiv 22,24
Ha a népemből való szegénynek, aki közötted él, pénzt kölcsönzöl, ne viselkedj vele szemben
uzsorás módjára. Ne követelj tőle kamatot.
Lev 25,35-37
Ha veled élő testvéred nyomorba jut és nincs biztosítva a megélhetése nálad, akkor segítsd
úgy, mint az idegent és a vendéget, s maradjon veled. Ne vondd meg tőle a munkát, ne végy
tőle kamatot, hanem féld Istenedet, hogy testvéred eléldegélhessen melletted. Ne kölcsönözz
neki pénzt azért, hogy hasznot húzz belőle, sem pedig ételt, hogy kamatostul kapd vissza.
A kamatfizetés tiltása tehát kizárólag a „népemből való szegényre”, azaz a zsidókra vonatkozik, uzsorának
tekintettek minden olyan kölcsönt, amelyért kamatot is kértek. Hogy az előző még egyértelműbb legyen, Mózes
ötödik könyve (Második törvénykönyv) már kifejezetten megengedő az idegenektől szedett kamatra vonatkozóan:
MTörv 23,20-21
Testvérednek ne adj kamatra sem pénzt, sem élelmet, sem egyebet, amit kamatra szokás
kölcsönözni. Az idegentől kérhetsz kamatot, de testvéredtől ne fogadj el kamatot, s az Úr, a te
Istened megáldja kezed minden munkáját azon a földön, amelyre bevonulsz, hogy birtokodba
vedd.
A Leviták könyve tartalmaz arra vonatkozó szabályt, hogy mi legyen a meg nem fizetett adósságokkal.
Tulajdonképpen kötelező amnesztiát rendel el, de ezt csak minden ötvenedik évben, az úgynevezett jubileumi
évben kell alkalmazni:
Lev 25,8-10
Számolj hét évhetet, hétszer hét esztendőt vagy hét évhét idejét, negyvenkilenc évet. A
hetedik hónapban, a hónap tizedik napján szólaltasd meg a harsonát: az engesztelés napján
fújd meg a harsonát az egész országban.
Legyen ez jubileum számotokra: mindenki kapja vissza birtokát, mindenki térjen vissza
családjához.
Nem csak a családi birtokokat kellett visszaszolgáltatni, de az adósrabszolgákat is fel kellett szabadítani. A
kényszerűen eladott birtok, a rabszolgának eladott családtagok árának meghatározásánál figyelembe kellett
venni, hogy mennyi idő van még hátra a jubileumi évig, azaz tulajdonképpen a hátralévő időszakra vonatkozó
termelési lehetőséget és szolgálatot értékesítették. A 7×7 évet követő jubileumi évet az elengedés évének is
nevezték az előzőek alapján. (ld. Lev 25)
Az Ószövetség önmagában a gazdagságot nem tartja bűnös dolognak, sőt, ellenkezőleg, a vagyon biztosítja azt,
hogy a szegények szociális juttatásokban részesüljenek, tehát a jó tetteknek a forrása.
A kamat tiltásának három olyan feltétele is volt, amelyet a mai pénzkölcsönzésekről már nem lehet elmondani:
– Mivel a pénzeket nemesfémből (ezüst illetve arany) készítették, nem kellett számolni az inflációval.



– Az adósságot törlesztették. Minimális volt annak a kockázata, hogy a kölcsön adott összeg elveszik. Ez nem csak
az erkölcsi, vallási követelmények miatt volt így, hanem az adósság meg nem adásának következményei (pl.
adósrabszolgaság) miatt is.
– A pénz nem funkcionált tőkeként, azaz nem volt jelentősége a likviditásnak, nem kellett számolni a pénz jelen
és jövőértékével (ez értelmetlen is lett volna).
Hogy mennyire sok gond lehetett a kölcsönzésekkel, az adásvétellel annak idején, jól mutatják a Leviták
könyvének 25,14 és 25,17 verssorai: Ha eladsz vagy veszel népedből valótól, ne csapd be testvéredet. Senki se
csapja hát be a népéből valót, hanem féld Istenedet, mivel én vagyok az Úr, a te Istened.
Számos további bibliai utalás is van arra, hogy elterjedt volt az uzsora, igen magas volt a korrupció szintje, a bírók
megvásárolhatóak voltak. Az egyházi méltóságok megszerzése, és a működés is számos problémát felvetett,
amelyek ezektől elhatárolódó vallási csoportok kialakulását, majd a későbbiekben a kereszténységet
eredményezték.
A kamat tiltásának jelentős következménye, fejlődést gátló szerepe volt a középkorban, erről a hivatkozott
írásokban szólunk bővebben.
Dante találkozik az uzsorásokkal a pokol 7. körében (Vatikáni Könyvtár, 1474)
Irodalom:
Az eddigiektől eltérően irodalomjegyzéket nem adunk meg, mivel a cikkben leírtak nagyon sok helyen
megtalálhatóak, sokszor közismertek. A cikk legfeljebb abban ad többletet, hogy sajátos szempontok szerint
szerkeszti ezeket egybe. Legfőbb forrás természetesen maga a Biblia (Szent István Társulat, az Apostoli Szentszék
Könyvkiadója, 1976, Budapest). A szövegben néhány esetben hivatkozunk az Adó Online lapjain megjelent korábbi
írásainkra.






Bölcs Salamon gazdálkodási tanácsai – 2.3. rész
A bibliai Salamon gazdag volt és bölcs! A két tulajdonság összefügg, erről Salamon
több tanácsa, példabeszéde is tanúbizonyságot ad. Útmutatásai kiterjedtek a
tervezésre, a gazdagság megszerzésére, a vagyonnal kapcsolatos hibás
elképzelésekre, illetve arra is, hogy mit kezdjünk a megszerzett vagyonunkkal.
Jó dolog, ha a bölcsesség vagyonnal párosul, és nyereség azoknak, akik látják a napot.
(Préd 7,11)
Korábbi írásunkban már szóltunk Salamon mesés gazdagságáról (https://ado.hu/ado/gazdasagra-adozasra
vonatkozo-rendelkezesek-az-oszovetsegben-2-2-resz/).
A bibliai Salamon király Kr.e. 1000 körül született, apja Dávid király volt. Dávid halálát követően Kr.e. 971 (körül)
lett a zsidók királya, és majd negyven éven át uralkodott, egészen 932 (körül) bekövetkezett haláláig.
Nevéhez kötődik – bölcsességén és gazdagságán kívül – az első templom felépítése Jeruzsálemben, kapcsolata
Sába királynőjével. Életéről Sámuel második könyve és A királyok első könyve, illetve A krónikák második könyve
számol be.
Építkezéseihez sok pénzre és munkaerőre volt szüksége, ezeket az államszervezet erős központosításával, súlyos
adók kivetésével igyekezett biztosítani. A Vörös-tengeren hajóflottát hozott létre és kikötőt építtetett, ezzel
fellendítette a kereskedelmi hajózást is.
Az Ótestamentumon belül neki tulajdonítják A példabeszédek könyvének, A Prédikátor könyvének, az Énekek
énekének és néhány zsoltárnak a szerzőségét. Az nem elképzelhetetlen, hogy volt köze ezek keletkezéséhez, de az
ősi szövegek sok változtatáson estek át a Kr. előtti első évezredben. Az átírások, kiegészítések/törlések, értelmező
szövegek beiktatását követően ezeknek a műveknek a ma ismert szövegei a Kr.e. IV-III. századokban alakultak ki,
egyes részei a Kr.e. I. században.
Az alábbiakban a Példabeszédek könyvéből és a Prédikátor könyvéből idézett tanácsokat mutatunk be, a
felvezetőben írt tematizálás szerint. Természetesen ezek a tanácsok ma már sokszor tűnhetnek olyanoknak,
amelyeket minden értelmes ember magától is tud, egyes esetekben megmosolyogtatóak, vagy akár hibásaknak is
tekinthetjük ezeket (pl. a kölcsönre vonatkozó intelmeket), de hiba lenne ezeket így megítélni. A tanácsok
alapvetően a 2,5-3 ezer évvel ezelőtti társadalmi-gazdasági viszonyok alapján értelmezhetőek. Nem csak a zsidó
vallási iratok tartalmaztak ilyen jellegű intéseket, hanem a kor más vallásai is ellátták híveiket ilyen tanácsokkal
(például a sumérek vagy az egyiptomiak).



Salamon ábrázolása a Német-római Birodalom birodalmi koronáján
Salamon általános tanácsai a vagyonszerzéssel kapcsolatban
Vagyont szerezni általában nem magától értetődő dolog. Lehet persze reménykedni a lottó öttalálatosban,
előkerülő amerikai nagybácsiban, gazdag örökségben, de ezek olyan ritka kivételek, amelyek legfeljebb a
szabályokat erősítik.
Lássuk Salamon általános tanácsait!
Péld 17,16: Vételár mire jó a balga kezében? Bölcsességet vesz tán? Hisz nincs esze hozzá!
Péld 21,20: A bölcs lakásában van tartalék és olaj, de a bolond ember ezt is, azt is csak lenyeli.
Péld 14,1: A bölcsesség fölépíti magának a házát, a balgaság meg lerontja a saját kezével.
Péld 23,19-21: Figyelj, fiam, és légy bölcs, a szívedet vezesd egyenes úton. Ne légy azok között,
akik a bort isszák, sem azok között, akik tobzódnak a húsban. Mert az iszákos és tobzódó
szegény lesz, és az aluszékony rongyokba öltözik.
Péld 23,4-5: Ne törd össze magad, hogy meggazdagodjál, a becstelen haszonról mondj le!
Szemet vetsz rá? Már el is tűnt előled! Mert olyan szárnyai vannak, mint a sasnak, és fölrepül
a levegőégbe.
A bölcsesség nem pénzkérdés. A pénzt vehetjük átvitt értelemben is: nem külső lehetőség kérdése, belső
érzékenység kell hozzá, készség az elsajátítására.
Az általános szabályok felhívják a figyelmet az okos gazdálkodásra, a tartalékolás fontosságára, a becsületes,
egyenes útra, valamint a szorgalomra és a mértékletességre. Ezzel szemben a butaság, a lustaság, a pazarlás, a
mértéktelen élvhajhászás a gazdagság elvesztéséhez vezet.



Nem a szorgalmat, nem is a gazdagságot ítéli el, hanem azt a fölfogást, amely egyetlen célnak tekinti a
gazdagságot.
Salamon ítélete (Peter Paul Rubens festménye, 1617)
A gazdálkodás tervezése
A pénz megszerzése általában hosszas, kitartó munkával érhető el, amelynek alapja a tervezés.
A tervezéshez kapcsolódóan a következő öt jótanáccsal lát el bennünket Salamon:
Péld 16,16: Bölcsességet szerezni jobb, mint aranyat, okosságra szert tenni többet ér az
ezüstnél.
Péld 24,3-4: Házat bölcsességgel lehet építeni, és okossággal kell megszilárdítani. A tudás
tölti meg a kamrákat minden jóval, ami drága és kívánatos.
Péld 24,27: Vállalkozásodat alapozd meg odakinn, készítsd elő kinn a szántóföldön, s aztán
fogj hozzá házat építeni.
Péld 27,23-27: Vigyázz rá, hogy milyen juhaid külseje, és fordíts gondot a nyájaidra! Mert nem
marad meg a vagyon örökre, s nem száll a tartalék apáról fiúra. Ha már lekaszálták a füvet, a
sarjú kihajtott, s hazahozták a hegyekből a szénát, akkor tarts bárányokat, hogy legyen
ruhád. Bakokat is tarts, hogy földet vásárolhass, s legyen sok kecsketejed élelmedül, meg a
szolgálóid eltartására.
Péld 13,7: Van, aki játssza a nagyot, noha semmije sincs, más a szegényt adja, bár nagy a
vagyona.



A példabeszédek kiemelik a tanulás és az idővel való gazdálkodás fontosságát. A beszerzéseket, vásárlásokat meg
kell tervezni, de a meglévő vagyont (tárgyak, pénz, ház stb.) is folyamatosan karban kell tartani. Ez a gondoskodás
nélkülözhetetlen.
Fontos, hogy az embernek legyen hivatása, kenyérkereső foglalkozása, a családalapítás, először és a személyes
igények kielégítése ezt követően válhat fontossá.
Három dologra intenek a Példabeszédek 17,23-27 versei: a szorgalomra, a körültekintő munkavégzésre, az okos
gazdálkodásra.
Az utolsó példabeszéd arra utal, hogy a rendelkezésre álló lehetőségeket (pénz, vagyon stb.) nem szabad
végletesen kihasználni, a szerénység és mértékletesség több eredményt hozhat, mint a kivagyiság.
Salamon a trónján (Andreas Brugger freskója, 1777)
A vagyonszerzés
A vagyon megszerzésének és megtartásának sokféle módja, eszköze lehet. Vannak viszont olyan általános
követelmények, amelyek megtartása eredményes lehet ezen a területen. Salamon következő bölcsességei ezekre
mutatnak rá:



Péld 21,5: A szorgalmas tervei biztos nyereséget szereznek, de a mohónak minden vágya
csődbe vezet.
Préd 11,6: Már reggel vesd el vetőmagodat, és ne pihentesd kezedet napestig, hisz nem
tudhatod, vajon sikerül-e ez vagy az, vagy hogy mindegyik egyformán jó-e.
Péld 20,13: Ne szeresd az alvást, nehogy elszegényedj, nyisd ki a szemed és bőven lesz
kenyered!
Péld 14,23: Minden fáradságnak nyereség a vége, az üres fecsegés szűkölködést von maga
után.
Péld 16,26: A munkásnak javára szolgál az éhsége, mert munkára ösztönzi a szája.
Péld 28,19: Dúskál a kenyérben, aki műveli a földjét, szegény lesz, aki üres dolgok után futkos.
Préd 11,1-2: Dobd kenyeredet a víz tükrére, és sok nap múltán is megtalálod. Oszd el hét- vagy
nyolcfelé is, mert nem tudod, milyen csapás érheti a földet!
Miről is szólnak ezek a példabeszédek?
. pillér: A mohóság nem vezet eredményre, fontosabb egy jól megalapozott terv. A szorgalmasok tervei
helyesek: fokról fokra igyekvő becsületes munkával akarnak eredményt elérni. Aki gyorsan akar
meggazdagodni – érdemtelenül – szembe kerül az erkölcsi rend őrével és megbűnhődik.
. pillér: Lehetőleg több módszert, jövedelemforrást kell biztosítani, mai szavakkal a diverzifikálás csökkenti a
kockázatokat. Mivel nem tudhatja az ember, hogy mikor találja el a kellő időt, és melyik cselekedete jár
megfelelő eredménnyel, azért restség nélkül, el nem csüggedve és fölösleges aggályoskodás nélkül kell
végeznie munkáját.
. pillér: A harmadik példabeszéd ismét a szorgalomra hívja fel a figyelmet a lustaság helyett.
. pillér: Tenni, dolgozni kell az eredményért! A fáradozás meghozza a vagyongyarapodást is.
. pillér: Mint arról szó volt, a mohóság nem vezet eredményre, de a siker akarása fontos tényező. Kell a cél!
. pillér: Azokat a tulajdonságokat kell kihasználni, amiben jó és kreatív vagy, amiben gyengébbek a
képességeid, felejtsd el! Lehet becsületesen dolgozni és lehet az erős tevékenység látszatát keltve nem
csinálni semmit, illetőleg nem csinálni semmi hasznosat, a tevékenység célját elhibázni.
. pillér: Az utolsó idézet ismét a többféle módszer alkalmazására hívja fel a figyelmet. Érdemes merészen
kereskedni, hajókat küldeni a tengerre áruval, mert kockázatos dolog ugyan a vízre bízni a kenyeret, de
nyereséggel lehet azt visszakapni. Mindenesetre jó, ha óvatosan teszi ezt az ember, 7–8 hajóra és nem egyre
kell rábízni mindent, mert minden hajót nem ér baj és biztosan nyereséget hoz a kockázat. A jó
cselekedetre szóló buzdítás is benn van e sorokban. Amit másnak adsz, az ugyan olyasminek látszik, mintha
a megbízhatatlan vízre bíznád rá a kenyeredet. Mégis adj, bőségesen adj, adj hétnek-nyolcnak is (soknak),
mert nem tudod, mi vár rád. Visszakaphatod, amit merészen odaadtál.



Salamon király (ólomüveg ablak, Tiffany Stúdió, Chicago), a gránátalma a gazdagság szimbóluma
A vagyonszerzés romboló mítoszai
A pénz, a jövedelem, a vagyon megszerzésével kapcsolatban számos téveszmét ismerünk. ezek közül ötre hívja fel
a figyelmet a bölcs:



1.
Péld 12,9: Jobb, aki észrevétlen magát szolgálja ki, mint aki nagyra van, de még kenyere sincs.
Péld 13,7: Van, aki játssza a nagyot, noha semmije sincs, más a szegényt adja, bár nagy a
vagyona.
Péld 21,17: A szórakozni vágyó ember szükséget szenved, nem gazdagszik meg, aki a bort
szereti meg az olajat.
Péld 21,20: A bölcs lakásában van tartalék és olaj, de a bolond ember ezt is, azt is csak lenyeli.
2.
Préd 5,10: Ahogy nő a vagyon, szaporodnak a pusztítói. És mi haszna van a birtokosának?
Csak a szeme elégül ki.
3.
Préd 5,11: A dolgozó ember álma édes, akár keveset, akár sokat eszik. De a gazdagot
jóllakottsága nem hagyja aludni.
4.
Péld 15,16-17: Többet ér a kevés az Úr félelmében, mint ha nyugtalansággal párosul a
tömérdek kincs. Jobb egy tál főzelék és szeretet hozzá, mint egy kövér ökör gyűlölettel.
Péld 15,27: Aki gazdagságra tör, lerombolja házát, aki megveti az ajándékot, az élni fog.
Péld 17,1: Többet ér egy száraz falat békességben, mint egy hússal telt ház, ahol perpatvar dúl.
5.
A meggondolatlanul vállalt kezesség
Péld 6,1-5: Fiam, ha kezességet vállaltál másért, idegennek adtad a kezed, s így szád szava
által tőrbe estél, ha foglyává váltál saját szavaidnak, akkor, hogy szabadulj, fiam, ezt tegyed,
mert embertársad kezébe kerültél: Menj, siess és zaklasd embertársadat. Ne hunyd be
szemedet álomra, a szempilládat ne hagyd elszunnyadni! Mint zerge a hálóból, szabadítsd ki
magad, vagy mint a madár a tőrből!
Péld 11,15: Rosszul jár, aki másért kezességet vállal, az van biztonságban, aki megmenekül
tőle.
Péld 22,26: Ne tarts azokkal, akik kezüket adják, akik adósságért jótállást vállalnak. Hogyha
semmid sem lesz, amiből fizetnél, még az ágyadat is elviszik alólad.
Miről szólnak tehát a mítoszok?
. mítosz: Ha van pénz, vagyon, akkor itt az ideje az elköltésének. A céltalan pénzszórás a vagyon
elvesztéséhez vezet. Van, aki a látszatra ad, van, aki a valóságos jólétre. Az állandó mulatozás keresése
törvényszerűen elszegényedéshez vezet. A nyomor viszont, vagy bármely kielégítetlenség a mámorban
keres enyhülést és így tovább fokozza romlását és ebből a körből nem tud kitörni. A bölcs tudja, hogy a
szorgalom és takarékosság tesz gazdaggá, ezért gyarapszik, a bolond kezéből kifolyik a pénz.



. mítosz: Azt gondolni, hogy egy meghatározott jövedelemszint, vagyon boldoggá teszi az embert, nagy
tévedés! Nincs olyan, hogy elég, a nagyobb vagyonnak szaporodnak a haszonlesői is.
. mítosz: Az igények teljes kielégítése céltalansághoz vezet. Jobb, ha mindig fel tudunk lépni új célokkal,
követelményekkel, az ezek érdekében kifejtett munka képes az embert elégedettebbé, boldogabbá tenni.
. mítosz: Hibás az az elképzelés, hogy gazdag ajándékokkal, a jólét biztosításával boldogságot lehet
vásárolni. Ne áldozzuk fel magunkat a munkának! A családi boldogságot, a baráti kapcsolatokat
kockáztatjuk, ha azokat elhanyagolva, csak pénzért vásárolható dolgokkal akarjuk helyettesíteni a
kapcsolatainkat. A nyugtalanság minden örömet megkeserít, akkor viszont hiába a gazdagság. A szeretet a
legnagyobb örömszerző, a gyűlölet kegyetlenül rossz érzés.
. mítosz: Másokért kezességet vállalni nagyon óvatosan kell. Ha az adós nem becsületes, vagy
szerencsétlenség miatt fizetésképtelen, a kezes megy tönkre. Ezért óv tőle. A könnyelműen kimondott szóba
– ígéretbe – mint valami hálóba gabalyodik bele az ember. Ki van szolgáltatva a hitelezőnek és annak, hogy
vajon becsületes-é az, akiért kezességet vállalt. Érdemes hitelből vásárolni, kezességet vállalni? A
kölcsönökből megszerzett vagyongyarapodás könnyen elvész. Természetesen a hitelezés a modern
gazdaság egyik alapja, de annak mértéktelen és meggondolatlan alkalmazása válságot, elszegényedést
eredményez. Sajnos erre nagyon jó példát szolgáltattak az elmúlt két évtized devizahiteles ügyletei is, de a
2008-2010-es világválság is hitelezési problémákból eredt.



Salamon király udvara (Ingobertus, kb. 880)
Mire költsük a vagyonunkat?
A jövedelem, a vagyon megszerzése nem lehet cél, hanem csak eszköz más célok megvalósítására. Melyek
lehetnek ezek a célok? Salamon három olyan célt is kijelöl, amelyek az egyén és a társadalom szempontjából is
hasznosak lehetnek.
. Segítsünk másoknak!
Péld 11,25: Aki máson segít, maga is meghízik, maga is jóllakik, aki mást jól tart.
Péld 22,9: Áldásban részesül a jóságos tekintetű, mert a kenyérből juttat a szegényeknek.



A boldogság vagy boldogtalanság egyik forrása, hogy mire tartjuk a vagyont. A karitativitás, az önzetlen támogatás
is fontos lehet, de a vagyon nem csak a közvetlen átadásával hasznosulhat mások javára, hanem számos egyéb
módszerrel is. Egy szociális, egészségügyi vagy kulturális befektetés is kiválóan szolgálhatja a társadalmi célokat.
. Hagyjon valamit a gyerekeinek!
Péld 13,22: A jónak öröksége unokáira száll, a bűnös vagyona az igaz része lesz.
Préd 7,11-12: Jó dolog, ha a bölcsesség vagyonnal párosul, és nyereség azoknak, akik látják a
napot. Mert akit óv a bölcsesség, azt óvja a pénz is, s mint a tudás külön hasznát, a
bölcsesség az életet is biztosítja azoknak, akiknek a birtokában van.
Nemigen szorul magyarázatra, hogy az utódok megsegítése, akár az örökségből is, hasznos cél.
Részben a bölcsesség is türelem kérdése. Türelem is kell hozzá, hogy az ember ne elsietve, azaz balgatagul fogjon
a cselekvéshez. A kevélység, bosszankodás, harag gyorsan, a pillanatnyi benyomás alapján dönt, a bölcsesség
türelemből és megfontolásból fakadó cselekvése éppen azért biztonságosabb. Védelmet és nyugalmat jelent,
mint az árnyék. A vagyon, pénz védelmet jelenthet, bizonyos vonatkozásban nyugodtabbá és biztonságosabbá
teheti az életet. Erre a bölcsesség is képes, sőt többre is. A türelmes, bölcsességben fogant életstílus életet jelent,
megóv az olyan veszedelmes és végzetes lépésektől, amelyeket a maga kárára megtesz a türelmetlen bolond.
. Tanítsd meg másoknak a tanultakat!
Péld 20,15: Hogyha van is arany és rengeteg korall, a tudós ajak azért becses drágaság.
Általában az embert (nemcsak a tanítványt) mondja boldognak, ha a bölcsességet elérte. Nincs korhoz, állapothoz
kötve. Arannyal-ezüsttel mindaz megszerezhető, amit az anyagi világ nyújthat, a bölcsesség ennél magasabbrendű
világba emel. Ezért lehet vele értékesebb dolgokat megszerezni, mint a vagyonnal.
Az egyik leghasznosabb dolog, amit az ember tehet, a tanítás, feltéve, hogy ehhez van elegendő tudása, ismerete.
A tudásátadás az, ami az emberi fejlődést megalapozta az előző évezredekben. Ha a vagyont erre fordítjuk, akkor
az a legbölcsebb befektetés, felhasználás.



Salamon király élete egy 17. századi faragott bútoron
&&&&&
A leírtak nem jelentik azt, hogy a szerző teljes mértékben egyetértene bölcs Salamon példabeszédeivel,
tanácsaival. Célom alapvetően ezek bemutatása, mai nyelvre való ’lefordítása’ volt.
Irodalom:
Az eddigiektől eltérően irodalomjegyzéket nem adunk meg, mivel a cikkben leírtak nagyon sok helyen
megtalálhatóak, sokszor közismertek. A cikk legfeljebb abban ad többletet, hogy sajátos szempontok szerint
szerkeszti ezeket egybe. Legfőbb forrás természetesen maga a Biblia (Szent István Társulat, az Apostoli Szentszék
Könyvkiadója, 1976, Budapest). A szövegben néhány esetben hivatkozunk az Adó Online lapjain megjelent korábbi
írásainkra.
A cikk megírásához felhasználtuk A Szentírás magyarázata: jubileumi kommentár (Kálvin Kiadó, Budapest, 1995) c.
kiadványt.









Az Újszövetség a vagyonról, gazdagodásról – 3.1. rész
Az Újtestamentum tanítása szembehelyezkedik az Ótestamentum vagyonról,
gazdagodásról írt nézeteivel. A szegénység, a szeretet, az örök élet hirdetése Jézus
tanításai között központi helyet foglalnak el. A gazdagság ugyan nem bűnös dolog, de
az arra való törekvés már igen, akit a pénz hatalmába kerít, az nem tudja Istent
szolgálni.
Senki sem szolgálhat két úrnak: vagy gyűlöli az egyiket, a másikat pedig szereti, vagy ragaszkodik az egyikhez, a
másikat pedig megveti. Nem szolgálhattok az Istennek is, a Mammonnak is.
(A két úr szolgálata – Mt 6,24)
Az Újszövetség tanításai és műfaja alapvetően különböznek az Ószövetség tanításaitól. Az Ószövetség vagyonnal,
adózással kapcsolatos nézeteivel részletesen foglalkoztunk korábban (1. rész (https://ado.hu/ado/gazdasagra
adozasra-vonatkozo-rendelkezesek-az-oszovetsegben-2-1-resz/), 2. rész (https://ado.hu/ado/gazdasagra
adozasra-vonatkozo-rendelkezesek-az-oszovetsegben-2-2-resz/), 3. rész) (https://ado.hu/ado/bolcs-salamon
gazdalkodasi-tanacsai-2-3-resz/).
Az Ótestamentum rengeteg aktív szereplőt tartalmaz, a tanítások általában parancsolatokban fogalmazódnak
meg, csak Mózes könyveiben több, mint hatszáz parancsolat van.
Az Újtestamentumnak kevés az aktív szereplője (Keresztelő Szent János, Jézus Krisztus, Mária, apostolok), a leírt
történések alapvetően róluk szólnak, és az üzenetközvetítés legfőbb műfaja a példabeszéd.
A példabeszédeknek oly nagy jelentőséget tulajdonítanak az evangéliumok, hogy két helyen is elmagyarázzák,
hogy miért példabeszédek fogalmazzák meg a mondanivalót. Az első ilyen hely Máté evangéliumában található, a
második Márk evangéliumában. Lássuk mit ír erről Máté:



Miért beszél Jézus példabeszédekben?
Ekkor odamentek hozzá tanítványai és megkérdezték: „Miért beszélsz nekik
példabeszédekben?”
„Nektek megadatott, hogy megértsétek a mennyek országának titkait – felelte -, de nekik
nem. Akinek van, annak még adnak, hogy bőségesen legyen neki, de akinek nincs, attól még
azt is elveszik, amije van. Azért beszélek nekik példabeszédekben, mert van ugyan szemük,
de nem látnak, van ugyan fülük, de nem hallanak. Beteljesedett rajtuk Izajás próféta
jövendölése, mely így szól: Hallván hallotok, de nem értetek, nézvén néztek, de nem láttok.
Megkérgesedett e népnek a szíve. Nehezen hallanak a fülükre, a szemüket meg behunyták,
hogy szemükkel ne lássanak, fülükkel ne halljanak, s szívükkel ne értsenek, nehogy
bűnbánatot tartsanak, és meggyógyítsam őket. A ti szemetek boldog, mert lát, s a fületek is
az, mert hall. Bizony mondom nektek, sok próféta és sok igaz ember kívánta látni, amit ti
láttok, de nem látta, és hallani, amit ti hallotok, de nem hallotta.”
(Mt 13,10-17)
A hegyi beszéd (Carl Bloch festménye – 1877)



Márk már sokkal sarkosabban fogalmaz:
Miért beszél Jézus példabeszédekben?
Amikor egyedül maradt, tanítványai a tizenkettővel együtt megkérdezték, mi a
példabeszédek értelme.
Ezt felelte nekik: „Megkaptátok az Isten országa titkát, a kívülállók azonban mindent
példabeszédben kapnak, hogy: Nézzenek, de ne lássanak, halljanak, de ne értsenek, nehogy
megtérjenek, s bocsánatot nyerjenek.”
(Mk 4,10-12)
Az apostolok beavatottak lettek, a kívülállók viszont nem részesülhetnek ebben a kegyben.
Írásainkban nem minősítünk hitbéli kérdéseket, amennyire lehet, a Szentírásban leírtakra szorítkozunk.
A földi gazdagság elítélése, a szegénység üdvözítő ereje
Az Újszövetséget szinte közgazdasági alapműnek minősíti Tomáš Sedláček sztárközgazdász ’A jó és a rossz
közgazdaságtana’ (HVG Kiadó, Budapest, 2012) c. művében. Ezt azzal is alátámasztja, hogy Jézus 30
újtestamentumi példázatából 19-nek van valamilyen gazdasági vagy társadalmi kontextusa is.
Bibliakutatók számításai szerint az Újszövetségnek átlagosan minden 16. sora bír gazdasági tartalommal, Lukács
evangéliumában még ennél is gyakrabban, átlagosan minden 7. sorában van gazdasági jellegű utalás.
Maga az evangélium szó is gazdasági tartalmú, eredetileg a jó hír hozójának fizetett kisebb összeget, borravalót
jelentett.
Jézus szegénységet, a csapások elviselését, megbocsátást hirdet. Több példabeszédben is azt üzeni, hogy a földi
szegénység megkönnyíti az utat a mennyei gazdagsághoz, illetve a gazdag nehezebben jut az égbe, az örök
élethez. Ezért is biztatja a gazdagokat, hogy váljanak meg vagyonuktól, osszák szét azt a szegények között. Ne csak
egy részét, hanem a teljes egészét.
Ha mindezt közgazdaságtannak tekintjük, akkor itt a földi és az égi javak egy sajátos egységéről, egyensúlyáról
lehet szó.
A kincsgyűjtés feleslegességét mondja ki Máté evangéliumának következő részlete:
A kincsgyűjtés
Ne gyűjtsetek magatoknak kincset a földön, ahol moly rágja és rozsda marja, s ahol
betörnek és ellopják a tolvajok! A mennyben gyűjtsetek kincset, ahol nem rágja moly és nem
marja rozsda, s ahol nem törnek be és nem lopják el a tolvajok!
Ahol a kincsed, ott a szíved is.
(Mt 6,19-21)
Hasonló tanácsot tartalmaznak Lukács evangéliumának 12,33-34 sorai is.



Mammon imádata (Evelyn de Morgan, 1909 körül)
A földi gazdagságra való törekvés (Mammon szolgálata) azért is veszélyes, mert eltántorítja a hívő embert Isten
szolgálatától (lásd a cikk mottóját illetve a pénz helyes használatáról a Lk 16,9-13 verseket). A gazdagság
veszélyeire figyelmeztetnek még Mt 19,23-26, Mk 10,23-27 és Lk 18, 24-27 versei is. Ezek közül talán a legismertebb
mondás az, hogy „könnyebb a tevének átmenni a tű fokán, mint a gazdagnak bejutni az Isten országába” (Mt
19,24).
Az égi javak földi gazdagságért nem megszerezhetőek. Ezt fejezi ki az Apostolok Cselekedeteinek 8,14-25 sorai is,
amely szerint egy Simon nevű ember pénzért akarja megvásárolni a kézrátétellel való áldás tudományát. Péter
apostol ezen felháborodott, és így utasította el Simont: „Vesszen el a pénzed veled együtt, mert azt hitted, hogy
az Isten ajándékát, pénzen meg lehet venni. Semmi részed benne és semmi közöd hozzá, mert szíved nem tiszta
az Isten előtt. Térj meg hát gonoszságodból, és kérd az Istent, hogy bocsássa meg szíved szándékát! Úgy látom,
elöntött a keserű epe, és fogva tart a gonoszság.”
Pál apostol Timóteusnak írt első levelében egyenesen a pénzt tartja minden rossz okozójának: „Akik meg akarnak
gazdagodni, kísértésbe esnek, sok esztelen és káros kívánság kelepcéjébe, amelyek romlásba és kárhozatba
döntik az embert. Minden baj gyökere ugyanis a pénz utáni sóvárgás. Így néhányan, akik törik magukat utána, már
elpártoltak a hittől, és sok bajba keveredtek.” (1Tim 6,9-10)



Az alamizsnálkodás szükségességére, a gazdagság elítélésére, a pénz szétosztására vonatkozóan számos további
részlet is található az Újszövetségben, ezek kifejtését – már csak terjedelmi okok miatt is – mellőzzük, helyette a
legfontosabbakat egy rövid felsorolásban részletezzük:
A szegény asszony két fillérje (Basilica di Sant’Apollinare Nuovo. Ravenna, Olaszország. 6. század)
– Az alamizsnálkodásról: Mt 6,1-4.
– A gazdag ifjú: Mt 19,16-22; Mk 10,17-22; Lk 18,18-23.
– A szegény asszony két fillérje: Mk 12,41-44; Lk 21, 1-4.
– A hűtlen intéző: Lk 16,1-8.
– Ananiás és Szafira: ApCsel 5,1-11.
– A hitetlen gazdagok: Jak 5,1-6.
A hűtlen intéző eltékozolja gazdája vagyonát, és ezt Jézus mégis üdvös cselekedetnek tartja, mert ezáltal
barátokat szerez magának az ínséges időre. Ennek a példázatnak némileg ellentmondanak a talentomokról, illetve
a minákról szóló példabeszédek, amelyek szerint a gazda vagyonát szaporítani kötelességük a szolgáknak (Mt
25,14-31, illetve Lk 09,11-27).



Példabeszéd a hűtlen intézőről (Marinus van Reymerswaele festménye, 1540 körül)
A tudás, a hatalom gyarlóvá tehet
Jézus több példabeszédében kikel az írástudók és a farizeusok ellen, mintha a farizeus lét és az írástudás
szorosan egybekapcsolódna. E kettő Jézus korában valóban sokszor egybeesett. A farizeusok írástudók voltak, és
emiatt is töltöttek be magas hivatalokat. A magas hivatal lehetőséget adott a gazdagodásra, és ezt gyakran
korrupcióval, csalással érték el. A farizeusok képmutatása mindennek már csak következménye volt, amellyel
saját cselekedeteiket kívánták alátámasztani, magyarázni.
Máté (Mt 23,1–36), Márk (Mk 12,38–40) és Lukács (Lk 20,45–47) evangéliumai is tartalmaznak erre vonatkozó
példabeszédeket, itt most Márk evangéliumnak vonatkozó részét mutatjuk be:
Beszéd a farizeusok és írástudók ellen
Tanítás közben ezt a figyelmeztetést adta: „Óvakodjatok az írástudóktól! Szeretnek hosszú
köntösben járni, és szeretik, ha nyilvános tereken köszöntik őket. Szívesen elfoglalják a
zsinagógában és a lakomákon a főhelyeket. Felélik az özvegyek házát, közben színleg
nagyokat imádkoznak: annál szigorúbb ítélet vár rájuk.”
Fontos megjegyezni, hogy Jézus nem a tudás, és az írásbeli képességek ellen emelte fel szavát, hanem az ellen,
hogy ezzel a tudással vissza lehetett élni, és ne legyenek kétségeink, a vagyon és a tudás ma is alkalmas a
hatalom megszerzésére, és a hatalom birtokosai ma sem mentesek a képmutatás bűnétől.



Jaj nektek, írástudók és farizeusok (James Tissot festménye, 1886 és 1894 között, Brooklyn Múzeum)
El kell fogadni a fennálló társadalmi rendet
Gyakran hivatkozott szövegrészei voltak az Újtestamentumnak a fennálló társadalmi rend elfogadására vonatkozó
sorai. Ezek Pál és Péter leveleiben jelennek meg (1Kor 7,17-24; Eféz 4,1-2; 6,5-9; 1Tim 6,1-2; 1Pét 2,13-25), talán a
legkifejezőbb módon Pál apostol Korinthusiaknak írt első levelében:
A keresztények társadalmi helyzete
Különben mindenki éljen úgy, ahogy az Úr adta neki, s ahogy az Isten hívta. Így rendelkezem
minden egyházban. Aki körülmetélten kap meghívást, ne akarjon körülmetéletlennek
látszani, aki viszont körülmetéletlen, ne metéltesse körül magát. A körülmetéltség nem ér
semmit, hasonlóképpen a körülmetéletlenség sem ér semmit, hanem csak az Isten
parancsainak megtartása.
Maradjon meg mindenki abban a hivatásban, amelyet kapott. Ha rabszolga vagy, s úgy
nyertél hivatást, ne bánkódj miatta. Még ha szabaddá lehetnél is, maradj meg benne. Aki
ugyanis mint rabszolga nyert hivatást az Úrban, az Úrnak szabadosa. Viszont, aki szabad
emberként kapta a hivatást, Krisztus rabszolgája. Nagy váltságdíjat fizetett értetek, ne
legyetek azért emberek rabszolgáivá.
Maradjon meg tehát, testvérek, mindegyiktek abban a hivatásban az Isten előtt, amelyet
kapott.
Péter apostol hasonlóan fogalmazza meg a feljebbvalók iránti tisztelet és hűség, illetve a saját helyzetbe való
belenyugvás igényét:



Kötelességeink a feljebbvalók iránt
Engedelmeskedjetek az Úrért minden emberi hatalomnak, mind a királynak, a legfőbbnek,
mind a helytartóknak, akiket ő küldött, hogy a gonoszokat megbüntessék, a jókat pedig
kitüntessék. Mert az az Isten akarata, hogy tetteitekkel némítsátok el az ostoba emberek
tudatlanságát. Szabad emberek vagytok, de nem arra való a szabadságotok, hogy a
gonoszság takarójának használjátok, hanem mint Isten szolgái (úgy éljetek vele).
Mindenkit tiszteljetek, szeressétek a testvéri közösséget, féljétek az Istent, s tiszteljétek a
királyt.
A rabszolgák kötelességei
Szolgák, köteles tisztelettel vessétek alá magatokat uratoknak, nemcsak a jóknak és a
szelídeknek, hanem a durváknak is. Mert érdemet szerez, aki Istenre való tekintettel
türelmesen elviseli a fájdalmat, még ha igazságtalanul szenvedi is el. Mert milyen dicsőség
az, ha mint bűnösök, eltűritek az arculütést? Ha ellenben jót tesztek, és mégis türelmesen
szenvedtek, az kedves az Isten előtt. Mert erre vagytok hivatva, hiszen Krisztus is értünk
szenvedett, példát adva nektek, hogy kövessétek nyomdokait.
„Bűnt nem követett el, hamisság nem volt ajkán.”
Amikor szidalmazták, nem viszonozta a szidalmat; amikor szenvedett, nem fenyegetőzött,
hanem rábízta magát az igazságos bíróra. Vétkeinket a saját testében fölvitte a (kereszt)fára,
hogy meghaljunk a bűnöknek, s az igazságnak éljünk. Sebei szereztek számotokra
gyógyulást. Olyanok voltatok, mint a tévelygő juhok, de most megtértetek lelketek
pásztorához és oltalmazójához.
A társadalmi határok átlépésének ezt a tilalmát a feudalizmus idején különös erővel hangsúlyozta az egyház. A
király a hatalmát Istentől kapta, a nemes nemesnek született, a jobbágy jobbágynak, és az a leghelyesebb, ha ezt
így fogadják el, az ellene való lázadás nem más, mint az Isten által elrendelt világrend ellen való lázadás.
A társadalmi rend elfogadtatása különösen olyan helyzetekben ütközött ellenállásba, amikor sokan ártatlanul és
hívő keresztényként, szegénységben meghaltak. Ilyen volt számos középkori járvány (különösen a pestis végzett
nagy pusztításokat), de a keresztes hadjáratokhoz csatlakozók halála is megmagyarázhatatlan volt, különösen
gyermekek keresztes hadjárata 1212-ben, amikor fegyvertelen gyerekekkel szerették volna legyőzni a muszlimokat,
természetesen a hit és Isten nevében. A mintegy ötvenezer francia és német gyermekből nagyon kevesen találtak
vissza szülőföldjükre.
Ezt az eleve elrendeltséget még Luther is hangsúlyozta, bár a német parasztháború idején a parasztok (gazdasági)
követeléseinek többségével egyetértett, de a lázadással már nem.
A társadalmi rend elfogadásának ezt a dogmáját – az előzőekben említetteken túl – a polgárosodás írta felül,
mind a rabszolgaság, mind a jobbágysors a múlt részévé vált.



A hegyi beszéd (Kisboldogasszony-templom szószékének domborműve, Jászapáti, 1836)
Irodalom:
Az eddigiektől eltérően irodalomjegyzéket nem adunk meg, mivel a cikkben leírtak nagyon sok helyen
megtalálhatóak, sokszor közismertek. A cikk legfeljebb abban ad többletet, hogy sajátos szempontok szerint
szerkeszti ezeket egybe. Legfőbb forrás természetesen maga a Biblia (Szent István Társulat, az Apostoli Szentszék
Könyvkiadója, 1976, Budapest). A szövegben néhány esetben hivatkozunk az Adó Online lapjain megjelent korábbi
írásainkra.
A cikk megírásához felhasználtuk A Szentírás magyarázata: jubileumi kommentár (Kálvin Kiadó, Budapest, 1995) c.
kiadványt.









A farizeusok képmutatása ma is jelen van – 3.3. rész
Jézus utolsó útját, amikor Názáretből Jeruzsálembe ment, beteljesíteni végzetét,
részletesen bemutatják az evangéliumok. Példabeszédeikben többször is szerepelnek
a farizeusok, akik igaz és mély hit helyett a képmutatásban jeleskednek. Náluk még a
bűnös ember, az adószedő is sokkal különb, ha őszintén megbánja bűneit. A
képmutatásnak ezt a formáját a történelem mindig újratermeli, számos példát lehet
erre találni akár napjainkban is.
Jöttek a vámosok is, hogy megkeresztelje őket, s így szóltak hozzá: „Mester, mit tegyünk?” Ezt felelte nekik: „Ne
szedjetek be többet, mint amennyi meg van szabva.”
(Keresztelő Szent János a vámosokról Lk 3,12-13)
Az adószedő, a vámos, a bűnös ember (https://ado.hu/ado/az-apostolok-penzugyei-3-2-resz/). Nem azért, mert
adót, vámot szed, hanem mert hivatala nem mentes a kísértéstől, hogy az előírtnál több adót szedjen, a
visszaélés teszi bűnössé. Erre utal a cikk mottójául választott bibliai idézet is.
A zsidóság Jézus idejében messze nem volt egységes, számtalan irányzata alakult ki egy évezred alatt. A továbbiak
megértéséhez először tekintsük át a legfontosabb irányzatokat!
Vallási, filozófiai, politikai irányzatok a zsidóságon belül
Az I. században Júdea már a Római Birodalom része, provinciája volt. A római császárok sokszor meghagyták a
provinciákon a korábbi vezetőket (ha hajlandóak voltak behódolni), bár ettől kezdve már csak korlátozott
jogkörökkel rendelkezhettek, illetve Róma saját képviselőit is elküldte a provinciák irányítására. A vallási
kérdésekben is meglehetősen toleránsak voltak a római császárok, megpróbálták az idegen népek vallását
integrálni a római vallásba, isteneiket is sajátjukká tették. Ez viszont nem működhetett az egyistenhiten nyugvó
vallásokkal, így a zsidó, majd később a keresztény vallással, hiszen az egyistenhit kizárja más istenek elfogadását.
A zsidóság nem volt egységes Jézus korában (sem), attól függően, hogy hogyan viszonyultak az ószövetségi
tanításokhoz, Mózes törvényeihez, a papsághoz, a világi hatalomhoz egymástól nagyon is különböző csoportok
alakultak ki. A világi hatalom alatt a saját vezetőikhez, főleg I. (Nagy) Heródes leszármazottaihoz, illetve a római
hatalomhoz való viszonyukat kell értenünk. Nagy Heródes leszármazottainak a követőit, híveit nevezzük
heródiánusoknak.
A heródiánusok alapvetően politikai (és nem vallási!) irányzatot képviseltek, elfogadták Róma fennhatóságát, nem
kis részben azért, mert saját hatalmuk megtartása, gyakorlása alapvetően Rómától függött.
Egy másik politikai irányzatot képviseltek a zelóták. Ők elfogadhatatlannak tartották Róma fennhatóságát, sőt
mindenfajta világi hatalmat (így Heródesét is), a fegyveres felkelést szorgalmazták, fontosnak tartották a zsidó
nép függetlenségének megszerzését.



Két jelentős felkelés mögött is a zelóták tevékenysége állt. Így a zsidó háborúként ismertté lett 66-70 közötti
cselekmények mögött, amelynek befejezéseként a rómaiak lerombolták a jeruzsálemi Templomot (a mai napig
nem épült újjá), illetve a Masadára visszavonultak reménytelen helyzetükben 73-ban csoportos öngyilkosságot
követtek el, mielőtt a rómaiak bevették volna a hegy tetején lévő erődítményt (a római táborok nyomai a mai
napig jól láthatóak a hegy tetejéről). A másik nevezetes felkelés a Bar Kohbáról elnevezett lázadás volt, 132 és 135
között. Ez a felkelés is totális vereséggel végződött, a rómaiak szervezett ereje vérbe fojtotta a lázadást.
A vallási irányzatok közül a legismertebb a farizeusoké. Jézus korában mintegy hatezer farizeusról beszélhetünk,
de hatásuk messze meghaladta a létszámukat. Különösen sok követőjük volt a nők között. Vallási kérdésekben
kérlelhetetlenek voltak, az ószövetségi tanításoknak, Mózes törvényeinek teljes érvényesülését hirdették,
jelentősek voltak ezzel kapcsolatban a törvényekkel kapcsolatos magyarázataik is. Olyannyira, hogy még Jézus is
követendőnek tartotta ezeket a tanításokat:
„Jézus ekkor a néphez és a tanítványokhoz fordult, ezekkel a szavakkal: „Az írástudók és a farizeusok Mózes tanítói
székében ülnek. Tegyetek meg és tartsatok meg ezért mindent, amit mondanak nektek, de tetteikben ne
kövessétek őket, mert bár tanítják, de tetté nem váltják.” (Mt 23,1-3)
(Az idézet utolsó fordulata már a farizeusok visszás magatartására is utal)
A farizeusok a római hatalmat nem fogadták el, de békésen tudomásul vették, az ellene való felkelést
értelmetlennek tartották.
Jézus a farizeus Simon házában (Worcester katedrális, ólomüveg)
A szaddokeusok tulajdonképpen a zsidó főpapságot képviselték (ennél kicsit bonyolultabb a dolog, de itt most
nem térünk ki a részletekre). Vallási szempontból az Ószövetséget tartották követendőnek, a római hatalomhoz
való viszonyuk viszont sokkal elfogadóbb volt, mint a farizeusoké, nem kis részben azért, mert egyházi hatalmi
helyzetük függött Rómától, illetve a zsidóság vagyonos rétegéhez tartoztak, tehát volt veszteni valójuk, ha
zűrzavaros helyzet alakulna ki.
Jézus utolsó útján a farizeusok és a szaddokeusok képmutatása ellen több alkalommal is szót emelt. Lényegében
ugyanazt a történetet mondja el Máté evangéliumának 16,5-12 („Vigyázzatok, óvakodjatok a farizeusok és
szadduceusok kovászától!”), Márk evangéliumának 8,14-21 („Vigyázzatok, óvakodjatok a farizeusok és Heródes
kovászától!”) és Lukács evangéliumának 12,1-15 részei. Lukács evangéliumából idézünk:



Közben tízezres tömeg verődött össze körülötte, úgyhogy egymást tiporták, és először csak
tanítványaihoz kezdett beszélni: „Óvakodjatok a farizeusok kovászától, vagyis a
képmutatástól. Nincs semmi elrejtve, ami nyilvánosságra ne kerülne, s titok, ami ki ne
tudódna. Amit sötétben mondtok, világos nappal hallják majd, és amit a zárt falak közt fülbe
súgtok, azt a háztetőkről fogják hirdetni.” (Lk 12,1-3)
Jézus idejében viszonylag új irányzat volt a zsidóságon belül az esszénusok mozgalma. Az Ószövetség tanításait
ugyan nem tagadták meg, de annak számos törvényét már nem tartották követendőnek. Az esszénus szó szír
arámi, héber szavak görögös változatából ered, és jámbort, kegyeset jelent. Az esszénusok nem házasodtak a
házasságot pedig minden viszálykodás forrásának tartották, nem tartottak rabszolgákat, mert azt
igazságtalanságnak tartották, így külön-külön éltek és szolgáltak egymásnak. A római világi hatalmat elfogadták,
mint isten akaratát. Ebből a mozgalomból táplálkozott az alakuló kereszténység.
Térjünk vissza Jézus történetéhez!
A vámos és a farizeus
Lukács evangéliumában található a vámos és a farizeus története, amelynek több tanulsága is van. Maga a
példabeszéd nagyon rövid, mindössze hat verssorból áll:
A farizeus és a vámos Lk 18,9-14
Az elbizakodottaknak, akik meg voltak róla győződve, hogy igazak, s a többieket
megvetették, ezt a példabeszédet mondta:
„Két ember fölment a templomba imádkozni, az egyik farizeus volt, a másik vámos. A farizeus
odaállt előre, és így imádkozott magában: Isten, hálát adok neked, hogy nem vagyok olyan,
mint a többi ember, rabló, igazságtalan, házasságtörő, mint ez a vámos is. Kétszer böjtölök
hetenként, mindenemből tizedet adok.
A vámos megállt hátul, szemét sem merte fölemelni az égre, inkább a mellét verte és
könyörgött: Isten, irgalmazz nekem, bűnösnek!
Mondom nektek, hogy ez megigazultan ment haza, az nem. Aki magát felmagasztalja, az
megaláztatik, aki megalázza magát, az felmagasztaltatik.”



A vámos és a farizeus – ‘Aki magát felmagasztalja, az megaláztatik, aki megalázza magát, az felmagasztaltatik.’
„A jeruzsálemi templomba megy fel két ember. A farizeus otthonosan mozog a templomban. Imádsága a formai
követelményeknek megfelelően hálaadással kezdődik, látszólag Isten személyét állítja előtérbe. De hálaadásáról
hamar kiderül, hogy mély megvetést takar mindenki iránt, aki a kegyességnek más útját járja, mint ő. Különben
hálaadás örve alatt csak önmagáról beszél: öncélú vallásos cselekedeteit hánytorgatja fel. A vámszedő imádsága
a farizeusi értékelés szerint liturgiai ellenpélda. Nem csatlakozik az imádkozók seregéhez, hanem távolabb áll
meg egymagában. Szemét nem emeli az égre: hogyan imádkozhatik így az ég Istenéhez? Kezét nem tárja Isten felé
adományainak elfogadására irányuló készségét jelezve, hanem mellét veri. Istennek hálát sem ad, hanem
önmagával bajlódik: hát imádság az ilyen? Jézus értékelése szerint mégsem a farizeus a példa, hanem a
vámszedő, mert az imádkozás nem formai, hanem tartalmi kérdés, lelkület kérdése.” (részlet a Jubileumi
kommentárból)
A példabeszéd üzenetei



A történet első tanulsága mindenképpen az, hogy az embernek szüksége van az imádkozásra, meditációra, lelki
elmélyedésre. Erre már ugyanezen vers első sora felhívja a figyelmet: Egyszer arról mondott nekik példabeszédet,
hogy szüntelen kell imádkozni, és nem szabad belefáradni. (Lk 18,1)
A valódi elmélyedés mentes a külsőségektől. Hiába böjtöl a farizeus, fizeti meg az adót (tizedet a templom javára),
felemelt fejjel nem lehet igaz a lelki elmélyedés, ez csak képmutatás. Ezt tovább erősíti az, hogy a másik ember
hibához viszonyítja saját magát, büszke erkölcsösségére, arra hogy nem teszi bűnössé (igazságtalanná, rablóvá) a
foglalkozása, mint a vámost. A farizeus pökhendisége visszataszító.
A vámos ellenben nem kérkedik jó tulajdonságaival, fejet hajtva mélyed el imájában, megalázkodik
gondolataiban. Ez a valódi ima, meditáció, elmélyedés lényege, ezt üdvözli példabeszédében is Jézus.
A végső tanulságot a példabeszéd utolsó sora adja: Aki magát felmagasztalja, az megaláztatik, aki megalázza
magát, az felmagasztaltatik. Ez a verssor egyébként Máté evangéliumában is megjelenik, a 23. részben, amelyben
az írástudók (értelmiségiek) és a farizeusok képmutatásáról van szó: Aki felmagasztalja magát, azt megalázzák, aki
megalázza magát, azt felmagasztalják. (Mt 23,12)
A vámos és a farizeus (St. Gallen katedrális, Joseph Anton Feuchtmayer (1696–1770))
Ez egyértelmű üzenet a hívők és nem hívők számára is. A kivagyiság, a saját magunk mások fölébe emelése nem
tesz senkit jobbá, sőt, ezzel a magatartással inkább megvetést válthatunk ki embertársainkból.
Bár maga a történet Jézus korában játszódik, de tanulságai nem függnek attól a kortól. Hány uralkodó, politikus,
magas tisztséget viselő, saját szakmáját másokénál különbnek tartó, celeb feledkezett és feledkezik meg
mindezekről, akár a XXI. században is!
Irodalom:
A Szentírás magyarázata: jubileumi kommentár (Kálvin Kiadó, 1998, Budapest)
Biblia (Szent István Társulat, az Apostoli Szentszék Könyvkiadója, 1976, Budapest)



Grüll Tibor: Áruló vagy megmentő? Flavius Josephus élete és művei – A három zsidó filozófiai iskola
(http://www.romaikor.hu/roma_tortenelmet_irt_(a_romaiak_tortenete)/a_zsido_haboru_es_torteneti_hattere/a_kez
Haag, Herbert: Bibliai lexikon (Szent István Társulat, az Apostoli Szentszék Könyvkiadója, 1989, Budapest)
Keresztyén bibliai lexikon (Kálvin Kiadó, 2000, 2004, Budapest)



Jézus utolsó útja: Názáret, Jerikó, Jeruzsálem – 3.4. rész
Jézus utolsó napjait eléggé részletesen bemutatják az evangéliumok. Vannak
különbségek, de a lényeget tekintve azonosak az események . Ezen az úton Jézus
számos csodát tett, példabeszédeket mondott. Két eseménynek szoros kapcsolata van
az adózással is. Ezek bemutatásával zárjuk a Bibliáról, mint történelmet meghatározó
dokumentumról szóló minisorozatunkat. Ez a 8. rész, a cikk végén megadjuk az előző
részek hivatkozásjegyzékét.
Adjátok meg a császárnak, ami a császáré, és az Istennek, ami az Istené!
(Mt 22,21; Mk 12,17, Lk 20,25)
Jézus útja Jeruzsálembe
A húsvéti ünnepkörhöz kapcsolódó történet szerint Jézus Názáretből Jeruzsálembe ment, hogy ott beteljesítse
végzetét.
Jézust az útján követték az apostolok, de rajtuk kívül is sok tanítvány. Útja során sokan akarták őt látni,
megérinteni, a betegek gyógyulásukat remélték a csodatételeitől. Ilyen is történt a jeruzsálemi úton, Jerikóhoz
közeledve Jézus visszaadta egy vak koldus látását.
Jerikót abban a korban fontos kereskedelmi utak érintették, így fontos vámszedőhely volt, és mivel egynapi
járóföldre volt csak Jeruzsálemtől, a Jeruzsálembe tartóknak – a magányos utazóknak és a karavánoknak is – ez a
város fontos megállóhelye, szálláshelye is volt. A húsvét közeledtével minden valószínűség szerint sok idegen is
tartózkodott a városban. Jerikó népessége egyébként is meglehetősen tarka volt, mivel a papok számára is
elkülönített helyként működött, de a hivatalnokok, római katonák száma is meglehetősen magas volt a városban.
Zákeus főadószedő példázata
Jerikóba érve hatalmas tömeg fogadta, a híre megelőzte Jézust, sokan akarták látni, ünnepelni. Közöttük volt
Zákeus is, a fővámszedő. Lássuk, mit ír erről Lukács evangéliuma:



Zakeus (Lk 19,1-10)
Aztán odaért Jerikóba és végigment rajta.
Élt ott egy Zakeus nevű tehetős ember, a vámosok feje. Szerette volna látni Jézust szemtől
szemben, de a tömeg miatt nem tudta, mert alacsony termetű volt. Így hát előrefutott,
felmászott egy vadfügefára, hogy láthassa, mert arra kellett elhaladnia.
Amikor Jézus odaért, felnézett és megszólította: „Zakeus, gyere le hamar! Ma a te házadban
kell megszállnom.”
Erre az gyorsan lemászott, és boldogan fogadta.
Akik ezt látták, méltatlankodva megjegyezték, hogy bűnös emberhez tér be megpihenni.
Zakeus azonban odaállt az Úr elé, és így szólt: „Íme, Uram, vagyonom felét a szegényeknek
adom, és ha valakit valamiben megcsaltam, négyannyit adok helyette.”
Jézus ezt felelte neki: „Ma üdvösség köszöntött erre a házra, hiszen ő is Ábrahám fia.
Az Emberfia azért jött, hogy megkeresse és megmentse azt, ami elveszett.”
Zákeus tehát főadószedő volt, alacsony és gazdag, más adószedőknek munkaadója, de foglalkozása miatt gyűlölt
ember. A Zákeus név valószínűleg a Zakariás kicsinyített alakja, jelentése ártatlan, tiszta, ami az ő esetében
foglalkozása miatt nem teljesülhetett, ő bűnös volt és tisztátalan.
Zákeus a párizsi Notre Dame katedrálisban
Jézusra Zákeus is kíváncsi volt, de alacsony termete miatt nem látta az előtte lévőktől, és ezért előreszaladva
felmászott egy fügefára, onnan leselkedett. Akik észrevették, nyilván gúnyolták is a fára mászott adószedőt,
hiszen ebben a helyzetében nem csak gyűlölt, hanem nevetség tárgyává is válhatott. Valószínűleg a Jézust
körülvevők felhívták Jézus figyelmét a fügefán csimpaszkodó emberre, tőlük tudhatta meg Jézus a nevét és
foglalkozását is, ezért tudta őt a Názáreti a nevén szólítani.



Jézus kitünteti a figyelmével Zákeust, azzal, hogy megszólítja, lehívja a fáról, majd még azt is közli vele, hogy nála
fog megszállni (kíséretével együtt), Zákeusban mindez jó érzést kelt, serényen utasítja háza népét a megfelelő
vendéglátásra vonatkozóan.
Nem így a tömeg! Megbotránkoznak azon, hogy Jézus a bűnös vámszedőhöz megy vendégségbe.
Jézus nem szabott feltételt Zákeus elfogadásához, nem ítél, számára a bűnös ember is ember, és
példamutatásával, személyes varázsával igyekszik a bűnös ember lelkét megmenteni. Zákeus annyira meghatódik
Jézus kitüntető figyelmétől, hogy magába nézve belátja bűnösségét, és nyilatkozik arról, hogy a bűnös úton
szerzett vagyona felét a szegényeknek adja, illetve akiket becsapott, azoknak négyszeres kártérítést fizet. Ez jóval
több annál a 20%-nál, amit a mózesi törvények előírnak erre az esetre:
A kártérítésről (Lev 5,20-24)
Az Úr szólt Mózeshez és ezt mondta neki: „Ha valaki vétkezik és bűnt követ el az Úr ellen
azáltal, hogy letagadja embertársa előtt a nála letétbe helyezett, a gondjára bízott vagy az
eltulajdonított dolgot, vagy pedig becsapja embertársát; továbbá ha elveszett tárgyat talál
és letagadja, vagy ha hamisan esküszik bármilyen bűnnel kapcsolatban, amelyet ember
elkövethet; ha tehát vétkezik, és így felelősséget von magára, térítse meg, amit elvett vagy
jogtalanul követelt: a rábízott letétet, az elveszett tárgyat, amit talált, és minden olyan
dolgot, amellyel kapcsolatban hamisan esküdött. Pótolja ki még az ötödével, és adja át az
összeget a tulajdonosnak azon a napon, amelyen eszébe jutott bűnössége.
Jézus látja a bűnös ember megtérését, az üdvösséghez szükség van a megbánásra és a kártérítésre is, ezeket
hallva a Názáreti kinyilatkoztatja, hogy Zákeus is Ábrahám fia, azaz a zsidó nép tagja, és a korábban elveszett
ember (lélek) az ő hatására megtért, nincs akadálya az üdvözülésének. Jézus az üdvözülés lehetőségét nem csak
Zákeusra, hanem egész háza népére is kiterjeszti, így a házában lévő családtagok, szolgák és (alacsonyabb rangú)
vámszedők is részesülnek ebből.
A példázat arra hívja fel a figyelmet, hogy a bűnös ember is üdvözülhet, és ezt sem foglalkozása, sem gazdagsága
nem zárja ki, ha megbánja bűneit, és kártérítést fizet az általa megcsaltaknak. Ezzel Zákeus, nevéhez méltón,
ártatlanná és tisztává tudott válni!
Aki másokat megkárosít igazságtalan üzleti eljárásaival, kijátszik másokat a kereskedelemben; vagy bárkit becsap
(és erre nem mentség még a törvények szövege sem), meg kell vallania a hibáit, és amennyire csak lehetséges,
kárpótolni kell a megkárosítottakat. Kötelesség nem csak a kár megtérítése, de még a kárral okozott hátrány
kamatait is figyelembe kell venni, amelyet a vagyon jó gazdaként való hasznosításával el lehetett volna érni.
Jézus ezzel még nem fejezte be jerikói működését. Zákeus házában tartózkodva mondta el a minákról való
példabeszédét (Lk 19,11-28), amelyben figyelmezteti követőit, hogy Jeruzsálembe érve nem a hatalom és a
dicsőség várja, hanem a megaláztatás és a halál, mert az igaz emberek útja küzdelemmel teli.
Zákeusról csak Lukács evangéliuma emlékezik meg, de a később keletkezett keresztény legendákban Zákeust már
Péter apostol kísérőjeként, Caesarea püspökeként említik. Ez is bizonyítja, hogy megbánása őszinte volt, és a
kártérítési vállalását is teljesítette.



Zákeus, mint Caeserea püspöke
Az már sokkal inkább a legendák közé tartozik, hogy Zákeus később álnevet vett fel, Amadour vagy Amateur néven
élt, feleségül vette Veronikát (aki kendőjéről ismert), illetve tanúja volt Szent Péter és Szent Pál vértanúságának is
Rómában. Amadourt később szentté avatták. Azent Amadourt a franciaországi Rocamadouri Szűzanya
szentélyének alapítójának tekintik, állítólag ő faragta a Fekete Szűz szobrát, amely Rocamadour egyik
nevezetessége. Földi maradványait 1162-ben (vagy 1166-ban) Rocamadourban találták meg, csontereklyéi jelenleg
a Saint-Amadour kriptában láthatóak.
A farizeusok cselvetése és megszégyenülése
Jézus a húsvét előtti vasárnap megérkezett Jeruzsálembe. Itt érvényesíthette igazán tanítói hatalmát, sok
hallgatója, követője akadt. Elszörnyedve látta, hogy a legszentebb helyen, a Templomban kereskedők, pénzváltók
űzik tevékenységüket. Őket kiűzte a Templomból (érdemes megjegyezni, hogy a kereskedők a húsvéti áldozati
állatokat árusították a templomban, illetve a pénzváltók a római és egyéb pénzeket váltották át a templomadó
fizetésére használt zsidó pénzérmékre). Jézus több csodát is tett, illetve híres példabeszédek szólnak a gyilkos
szőlőművesekről, a királyi menyegzőről.
Jézus tevékenységét nem nézték jó szemmel a farizeusok, mivel az új eszméket nem tudták elfogadni, illetve saját
követőik megfogyatkozását látták a Jézust körülvevőkben, de a Heródes-pártiak is féltek tőle, mert a zavaros
helyzet saját világi hatalmukat veszélyeztette. A szaddokeusok vallási és hatalmi szempontból is
elfogadhatatlannak tartották Jézus tevékenységét. Megpróbálták Jézust ellehetetleníteni. (A vallási csoportok
ismertetését lásd az előző részben (https://ado.hu/ado/a-farizeusok-kepmutatasa-ma-is-jelen-van-3-3-resz/).)
Az adófizetésről (adógarasról) szóló rövid történet mindhárom szinoptikus evangéliumban (Mt 22,15-22; Mk 12,13
17; Lk 20,20-26) megtalálható. A három történet lényege ugyanaz, a történetek indítása, illetve a befejezések
minimálisan eltérnek egymástól (meglepődtek, eloldalogtak, elcsodálkoztak, elhallgattak). Most csak Máté
evangéliumának vonatkozó részét idézzük be:



Az adófizetés (Mt 22,15-22)
A farizeusok erre félrevonultak és megtárgyalták, hogyan tudnának szavaiba belekötni.
Odaküldték hozzá tanítványaikat, a Heródes-pártiakkal együtt. Ezek így beszéltek: „Mester,
tudjuk, hogy igazat mondasz, az Isten útját az igazsághoz híven tanítod, nem vagy tekintettel
senki személyére, mert nem igazodol emberi tekintélyhez. Mondd meg hát nekünk, mi a
véleményed: Szabad adót fizetni a császárnak, vagy nem szabad?”
Jézus átlátott álnokságukon, ezért így válaszolt: „Mit kísértetek, képmutatók? Mutassátok az
adópénzt!” Odanyújtottak neki egy dénárt.
Ekkor megkérdezte tőlük: „Kinek a képe és a felirata ez?” „A császáré” – felelték.
Erre azt mondta nekik: „Adjátok meg a császárnak, ami a császáré, és az Istennek, ami az
Istené!”
Ezt hallva annyira meglepődtek, hogy otthagyták és eloldalogtak.
Krisztus és az adópénz (Bernardo Strozzi (1581-1644) után)
A farizeusok maguk már nem merik Jézust megközelíteni (volt már összeütközésük Jézussal még Galileában,
amelyből vesztesen kerültek ki), maguk helyett a tanítványaikat küldik el, akik nyilván farizeus elveket vallanak.
Hogy mit kell kérdezni, azt előre megtárgyalták, tehát szándékosan kelepcét szeretnének állítani Jézusnak. A
kérdésfeltevés módszere Jézus legerőteljesebb tevékenységét, a tanítást akarja kikezdeni. Adó alatt itt a
személyekre és vagyontárgyaikra kivetett adót kell érteni (census), és nem az áruk kereskedelmi forgalmára
kivetett vámot (telos).



A zsidóság legnagyobb adószedője egyébként maga Heródes, aki Róma részére (is) gyűjti az adót (pénzsóvársága,
durva adóbehajtási módszerei a későbbiekben Róma elégedetlenségét is kiváltották).
Ha a feltett kérdésre – Szabad adót fizetni a császárnak, vagy nem szabad? – Jézus igennel válaszol, akkor elveszíti
követői, a nép bizalmát, ha nemmel válaszol, akkor bizton számíthat a római hatóságok szigorú – nagy
valószínűséggel halálos – ítéletére, hiszen az adómegtagadás főbenjáró bűn volt akkoriban. A farizeusok rejtett
szándéka éppen ennek a halálos ítéletnek a körmönfont kiprovokálása, ők maguk ugyan békés elveket vallanak,
de a más általi kivégzés kedvükre való lenne (ezt egyébként néhány nap múlva el is érik).
Jézus látja a kérdés mögött a cselvetést, ezért válaszával képes elhárítani a csapdát. A kérdés feltétele után
rögtön rávilágít annak álságos tartalmára, de kihasználja az alkalmat arra is, hogy tanítson, ezért kéri az
adófizetés tárgyát, a Tiberius-dénárt. Válaszában kijelenti, hogy a világi pénzzel – amely római pénz volt, és azt a
farizeusok is elfogadták, hiszen volt is ilyen az erszényükben, és ezzel kinyilvánítják a farizeusok is a római
hatalom elfogadását – meg kell fizetni az adót a világi hatalomnak, a császárnak. A zsidóknak az Isten felé is
teljesíteni kell a kötelezettségüket (templomadó stb.), a vallási-, egyházi törvények betartása sem mellőzhető; a
templomadót egyébként másfajta pénznemben kellett teljesíteni.
A római pénz felmutatása, és a hozzá kapcsolódó intelem visszájára fordítja a kérdezők reményeit, maguk
szégyenülnek meg, miközben Jézus erkölcsi tanulsággal és világi iránymutatással is szolgál. A római pénz létéből
vezeti le a világi hatalom elfogadásának szükségességét, Isten döntésének tartja a Római Birodalom létét és
hatalmát, erkölcsi kötelezettségnek tartja a világi hatalom elfogadását, és a feléje való adófizetést. A császár
pénzével való adófizetés ilyen módon csak részbeni „visszaszolgáltatása” annak, amit az alattvaló a hatalomtól
kap.
Jézus intése viszont emlékeztetés arra, hogy az ember egész életével Istennek adós, viszont az Isten iránti hálás
engedelmesség kötelezi az embereket az Istentől rendelt adósság lerovására a földi hatalmak iránt is, amely
hatalmak a földi léthez szükséges anyagi javakról gondoskodnak.



Az adógaras (Tiziano (1490-1576) freskója)
Az adófizetésről szóló példázatra reflektál Pál apostol Rómaiakhoz írott levelének 13. fejezetében, amikor azt írja,
hogy „Adjátok meg mindenkinek, ami jár neki: akinek adó, annak az adót, akinek vám, annak a vámot, akinek
hódolat, annak a hódolatot, akinek tisztelet, annak a tiszteletet.” (Róm 13,7).
Ezt a fajta értelmezést magukévá tették a keresztény egyházak, magyarázatukkal támogatták az uralkodókat, az
arisztokráciát, és természetesen az egyházi hatalmat, annak képviselőit is. Akkor is, ha ezek nyilvánvalóan rosszat
cselekedtek, rosszul működtek.
A Biblia, mint történelmet meghatározó dokumentum a pénzügyekről, adózásról
Az alábbiakban a korábbi írások címeit és linkjeit adjuk meg.
A Biblia gyakorolta a legnagyobb hatást a történelemre – 1. rész (https://ado.hu/ado/a-biblia-gyakorolta-a
legnagyobb-hatast-a-tortenelemre-1-resz/)
Gazdaságra, adózásra vonatkozó rendelkezések az Ószövetségben – 2/1. rész (https://ado.hu/ado/gazdasagra
adozasra-vonatkozo-rendelkezesek-az-oszovetsegben-2-1-resz/)
Gazdaságra, adózásra vonatkozó rendelkezések az Ószövetségben – 2/2. rész (https://ado.hu/ado/gazdasagra
adozasra-vonatkozo-rendelkezesek-az-oszovetsegben-2-2-resz/)



Bölcs Salamon gazdálkodási tanácsai – 2.3. rész (https://ado.hu/ado/bolcs-salamon-gazdalkodasi-tanacsai-2-3
resz/)
Az Újszövetség a vagyonról, gazdagodásról – 3.1. rész (https://ado.hu/ado/az-ujszovetseg-a-vagyonrol
gazdagodasrol-3-1-resz/)
Az apostolok pénzügyei – 3.2. rész (https://ado.hu/ado/az-apostolok-penzugyei-3-2-resz/)
A farizeusok képmutatása ma is jelen van – 3.3. rész (https://ado.hu/ado/a-farizeusok-kepmutatasa-ma-is-jelen
van-3-3-resz/)
Irodalom:
A Szentírás magyarázata: jubileumi kommentár (Kálvin Kiadó, 1998, Budapest)
Biblia (Szent István Társulat, az Apostoli Szentszék Könyvkiadója, 1976, Budapest)
Haag, Herbert: Bibliai lexikon (Szent István Társulat, az Apostoli Szentszék Könyvkiadója, 1989, Budapest)
Keresztyén bibliai lexikon (Kálvin Kiadó, 2000, 2004, Budapest)
Melléklet
Az adógaras és Zákeus története is népszerű téma a freskó- és üvegablak-készítésben, a festészetben, de még
domborműveken is. Ez is indokolja, hogy néhány további művészi ábrázolást is bemutassunk.
Az adógaras (Jacob Adriaensz Backer (1608-1651))



Zákeus ikonok



Zákeus üvegablakokon
Mozaikkép Zákeussal



Rocamadouri Fekete Szűzanya



Zákeus fügefája ma is bőven terem