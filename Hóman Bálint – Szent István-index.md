---
master_file: "[[@HomanBalintSzenta]]"
---
# Index for Hóman Bálint – Szent István.pdf

HÓMAN BÁLINT MUNKÁI
http://mek.niif.hu/07100/07139/html/0003/index.html[2021. 06. 19. 16:43:12]
KEZDŐLAP
SZENT ISTVÁN
A SZENT ISTVÁN ÉVÉBEN MEGJELENT, ÉS A KIRÁLYI EGYETEMI NYOMDÁBAN, 1938-BAN NYOMOTT KIADÁS DIGITÁLIS VÁLTOZATA, AMELYNEK ALAPJA A SZENT ISTVÁN TÁRSULAT/KAIROSZ KIADÓ GONDOZÁSÁBAN 1998-BAN MEGJELENT REPRINT, NYOLC DARAB ILLUSZTRÁCIÓ SZÍNES VÁLTOZATÁVAL
TARTALOM
ELŐSZÓ. 1. A NÉP. 2. MŰVELTSÉG. 3. AZ ŐSÖK. 4. SZOMSZÉDOK. 5. KELET VAGY NYUGAT? 6. A KERESZTÉNY KIRÁLY. 7. TÉRÍTÉS ÉS EGYHÁZSZERVEZÉS. 8. KERESZTÉNY MŰVELŐDÉS. 9. KÖZHATALMI SZERVEZET. 10. GAZDASÁGI ÉS TÁRSADALMI ÁTALAKULÁS. 11. ELLENSÉGEK. 12. AZ ÖRÖKÖSÖK. 13. SZENTKIRÁLY ÉS SZENTKORONA.



HÓMAN BÁLINT MUNKÁI
http://mek.niif.hu/07100/07139/html/index.html[2021. 06. 19. 16:43:24]
HÓMAN BÁLINT MUNKÁI
TARTALOMJEGYZÉK
EGYETEMES TÖRTÉNET MAGYAR TÖRTÉNET SZENT ISTVÁN MAGYAR PÉNZTÖRTÉNET 1000–1325 A MAGYAR KIRÁLYSÁG PÉNZÜGYEI ÉS GAZDASÁGPOLITIKÁJA KÁROLY RÓBERT KORÁBAN
A MAGYAR VÁROSOK AZ ÁRPÁDOK KORÁBAN A MAGYAR HÚN-HAGYOMÁNY ÉS HÚN-MONDA A SZENT LÁSZLÓ-KORI GESTA UNGARORUM ÉS XII–XIII. SZÁZADI LESZÁRMAZÓI A FORRÁSKUTATÁS ÉS FORRÁSKRITIKA TÖRTÉNETE MAGYARORSZÁGON MAGYAR KÖZÉPKOR ŐSEMBEREK – ŐSMAGYAROK BIBLIOGRÁFIA
Digitális kiadás: Arcanum Adatbázis Kft. 2003. HTML konverzió: KiruNews Bt.
A MEK-változat az ISZT támogatásával készült Hungarológiai Alapkönyvtár



Hóman Bálint munkái
http://mek.niif.hu/07100/07139/html/0003/0000-21d.html[2021. 06. 19. 16:43:35]
KEZDŐLAP 1. A NÉP. »
SZENT ISTVÁN
SIDLÓ FERENC SZOBORMŰVE
Magyarország népe egy esztendőn által jubileumot ült, hódolt és ünnepelt. Emlékét idéztük Szent István királynak, az apostolnak és egyházszervezőnek, a népművelőnek és nemzetnevelőnek, az egységteremtőnek és nemzetformálónak, a törvényszerzőnek és államrendezőnek, az országépítőnek és honvédelmezőnek, az igaz bírónak és győzelmes hadvezérnek, vármegyék és városok alapítójának, új magyar életformák bevezetőjének és nagy nemzeti célok kijelölőjének, nemzetpolitikánk megalapozójának s a magyar gondolat és a haladáseszme megtestesítőjének.
Nevét és érdemét törvénybe iktattuk. Napját az egész nemzet ünnepévé avattuk. Elzarándokoltunk szentkoronájához. Szentjobbját az országban körülhordoztuk. Királykoronázó és királytemető székesfehérvári bazilikáját felásattuk; koporsóját a romok közé visszahelyeztük. Esztergomi fejedelmi házát megkerestük, véreinek ráépített pompás palotáját helyreállítottuk. Hitet és buzdítást lehelő képmását, erőt akaratot sugárzó alakját ihletett művészek kőbe faragták és ércbe öntötték, falra festették és vászonra vetették, éremre vésték és bélyegre rajzolták. Lelke érzéseit, vére hullámzását dalba, költeménybe, zenébe foglalták. Szorgalmas kutatók új fényt derítettek élete és működése sok kis részletére. Hivatott tudósok újramérlegelték egyéniségének történeti súlyát, eszméi tartalmát, a szentistváni gondolat igazi értelmét és jelentőségét. Költők és művészek, írók és szónokok, tudósok és államférfiak, bölcselők és történetvizsgálók, papok és katonák, jogászok és gazdák versengve méltatták nagyságát, szerepét, történeti hivatását. Az egyház és állam, törvényhozás és kormány, vármegyék és városok, hatóságok és testületek, társadalmi egyesületek és tudományos társulatok vetélkedtek, melyik tudná szebben kifejezni nemzetünk háláját s egyre csak növekvő mélységes hódolatát.
Az ünnepi évben sok beszéd hangzott el, sok írás jelent meg, sok művészi meglátás jutott kifejezésre és nyomukban új virágzásnak indul, új lendületet vesz István király tisztelete. Újra valósággá elevenedett lelkünkben a középkor



Hóman Bálint munkái
http://mek.niif.hu/07100/07139/html/0003/0000-21d.html[2021. 06. 19. 16:43:35]
hatalmas szentkirálya. Előttünk áll teste és lelke igazi mivoltában a maga és népe elhivatásában komoly öntudattal hivő és bizakodó, a sorsdöntő kérdések útvesztőjében biztos ítélettel és ösztönös megérzéssel tájékozódó, meggyőződését bátran megvalló és elszántan hirdető, akaratának megalkuvás nélkül érvénytszerző, középkori keresztény magyar király márványkeménységű és mégis jóságos alakja. Újra közöttünk van, példát ad és buzdít, tanít és ösztönöz nemzedékek hosszú sorának útat mutató szelleme. És mégis... Mintha alakját még mindig köd takarná!
A sok szó között, amely ez évben elhangzott, selejtes is akadt: tájékozatlanságnak és elfogultságnak a szava. Az ünnepi lázban Szent Istvánt mindenki a magáénak vallja, reá hivatkozik, nevével kérkedik, eszméiben saját eszméit keresi, politikájában nem az igazságot, önigazolását szeretné fellelni, légyen bár ő maga merő ellentéte Szent István királynak, légyen bár erkölcse, politikája és világszemlélete merev tagadása etikájának és eszmevilágának.
Mint a múltban minden időszak magyarja, ma is korunk valamennyi irányzata példaképét látja és eszményét keresi Szent István királyban s hogy ezt megtalálja, gyakorta a maga képére formálja, új életre hívja a múltból már ismert egyik avagy másik eltorzult képmását: az ármánykodásokon siránkozó öreg, a Kelet és Nyugat közt tétován hányódó tragikus magyar, a szabadságosztó és hagyományvédő alkotmányos király, a fajtájától idegen és hagyománytagadó koronás reformer, a radikális forradalmár, a nemzetiségi népkirály merőben kigondolt vérszegény alakját. Ezeket a ködös fantomokat mind szét kell kergetnünk. A maga korából korunkba ragadott s mai problémáink szemszögéből nézett nagy király reá nem formázó árnyékalakjai elől a történet István királyához kell menekülnünk, hogy útmutatásából hitet és bizalmat, erőt és ösztönzést, tanulságot meríthessünk.
A tudákos elmék dús képzeletében életre kelt hamis képmásait a képzelet világába utasítva, az igazi Szent Istvánt kell most – halála kilencszázadik évfordulóján – felidéznünk és megismernünk.
Ki volt Szent István? Honnét jött? Mit akart? Milyen szerepe volt a nemzet életében és az emberi nagy közösségben? Milyen volt a magyar nép műveltsége, gazdasági és politikai szervezete mikor jött és mikor művét befejezte? Mit cselekedett és mi lett maradandó alkotásaiból? Mily eszmékért és mily eszményekért harcolt? Mi volt politikájának a jelentősége, s a manapság oly sokat emlegetett és sokféleképen értelmezett szentistváni gondolatnak igazi értelme, reális tartalma? Ezekre a kérdésekre keressük a választ; érettük igen nagy útat kell bejárnunk: vissza kell térnünk az előidőkbe és át kell lépnünk a magyar határokon.
Az emberi történet különféle természeti és erkölcsi törvények, anyagi és szellemi elvek, tárgyi adottságok és emberi akarások egymásrahatásának, küzdelmüknek és együttműködésüknek az eredője. A fejlődés irányát, menetét, ütemét, s a dolgok mindenkori rendjét ezek a tényezők – személytelen erők, tömegcselekvések, egyéni kezdeményezések – együttesen szabályozzák. A népek és nemzetek sorsának alakulását földrajzi és történeti adottságok, kollektív törekvések és nagy egyéniségek együtt irányítják. A történeti személyeket ezért mindig a maguk környezetében és korában kell szemlélnünk. Működésüket a megelőző korban és az általános helyzetben gyökerező időszerű problémákhoz való viszonyában kell mérlegelnünk. Minél nagyobb a személy történeti jelentősége, mennél mélyebbreható irányító szerep jutott osztályrészéül, mennél alaposabban merült el a nemzeti élet alapvető kérdéseinek tisztázásában, annál messzebbre kell szempontokért és értékmérőkért a múltba visszatekintenünk és a nagy világban szétnéznünk. Ez magyarázza meg, ha e könyvben néha messze kalandozom múltba, idegenbe. Mentségem Szent István időtlen nagysága, történeti szerepének sorsfordító jelentősége.
Célom egy volt: az igazság szolgálata. Ha sikerült nagy királyunkról hű képet rajzolnom, célomat elértem.
Budapesten, 1938 Karácsonyán
KEZDŐLAP 1. A NÉP. »



Hóman Bálint munkái
http://mek.niif.hu/07100/07139/html/0003/0000-21d.html[2021. 06. 19. 16:43:35]



Hóman Bálint munkái
http://mek.niif.hu/07100/07139/html/0003/0001-21e.html[2021. 06. 19. 16:43:46]
« ELŐSZÓ. KEZDŐLAP SZENT ISTVÁN
2. MŰVELTSÉG. »
1. A NÉP.
Messze fent északon, a Tobol vize mellett, ősrégi időkben két nép találkozott: az erdők embere és a puszták népe. Egyikük a középvolgamenti őshazából húzódott keletre, az uráli erdőség és a szibériai róna határvidékére. A másikat rokon lovasnépek harcos áradata űzte, szorította az Altáj vidékéről ugyanerre a tájra.
A finnfajta mańši vagy mägyi nép zsákmányoló nép volt. Élelmét még halászattal, vadászattal, növények és állati termékek gyűjtésével szerezte meg. A rénszarvast, majd a lovat is már fejik, megülik és igára fogják, a kölest ismerik, de rendszeres állattenyésztésnek és növénytermelésnek még híre sincs náluk. Életük a családból bővült nemzetség kötelékében folyt, s még korántsem volt törzsi szervezetük.
Az ogur törökfajta lovas-nomád nép volt. Ménese, csordája, nyája töméntelen. Nagyarányú pásztorgazdálkodást űzött, de Nyugat-Szibéria termékeny mezőin rászokott a föld megművelésére is. Az uráli őserdő ritka vadjait megismerve, rákapott a bőr- és prémkereskedésre. Hadiszervezete a nomád pásztorgazdálkodás mellett elkerülhetetlen súrlódások nyomán rég kialakult volt: nemzetségei már állandó jellegű nagyobb közösségek törzsek és törzsszövetségek – keretében éltek.
A két nép mintegy harmadfélezer év előtt találkozott. A mägyi-eriek (= mägyi emberek) hosszas szomszédság és hódoltsági viszony, majd meg tartós együttélés során elsajátították az ogurok műveltségét, átvették számukra új fogalmakat jelölő műveltségszavaikat, követték szokásaikat, utánozták életmódjukat, majd törzzsé szervezkedtek s a szomszédos on-ogur vagy on-gur törzsszövetséghez csatlakoztak.
Az onogur nép és magyari vagy megyeri törzse a volgai és doni bolgárok ősévé lett többi ogur népekkel együtt hódolt meg Kr. e. 177-ben a középázsiai Húnbirodalom királyának, száz év multán a magát függetlenítő ogur királynak, Kr. u. 90 táján a kínai határról az Irtis-Jaik-közre kivándorolt nyugati hunok fejedelmének. Velük együtt jött 375-ben hún vezetés alatt európai földre. Mint nyugaton a hunnak hódoló germánokra, keleten rájukhárult a határvédelem és az előlharcolás vérpazarló feladata. Az onogurok a Kaspi-tó nyugati partvidékén – a volgai és doni bolgárok őseinek déli, az alánoknak északkeleti szomszédságában – telepedtek meg, hol Magyaritörzsük emléke máig él a Kuma-folyó mentén Madzsar város, Madzsar helység és a Madzsar-tó nevében. Attila halála után az avarok elől menekülő szavir nép nyomására a bolgárok ősei a Volga mentén északra és nyugat felé, a Don-Dnyeper-közre húzódtak. Az onogurok pedig az alánok közvetlen szomszédságába, a Pontus keleti partján róluk négyszázadon át Onogoriának nevezett Kubán-Don-közi tartományba költöztek át. Innét, az új hazából küldték az ogur népek 463-ban követeiket a császárhoz Konstantinápolyba. A Dnyeper és Duna közén utolsó nyugati harcaira készülő Dengizik hún király ezt a barátkozást nem nézte jó szemmel. Legifjabb testvérét, Irniket, küldte keletre, hogy az ogur népeket „rendbeszedje.” Dengizik elesett a nyugati háborúban. Népének egy része birodalmi földre telepedett. Más részük keleten Irnik hunjaival együtt felszívódott a keveredés nyomán most már bolgár (= keverék) néven emlegetett ogurságba.
Attila legkisebbik fia, akiben apja egy jóslat alapján királyi családja fenntartóját látta, új királyi család, a Gyulanemzetség alapítója lett. E nemzetségből kerültek ki a pontusi bolgár népek fejedelmei, közöttük Gurda és Magyar, kik 525 táján szerepeltek. 545 után az onogurok már a szavirokkal egyesültek, 558-ban az Európába nyomuló avaroknak, tíz év multán pedig a Donig hatoló ázsiai türk hatalomnak hódoltak meg. 630-ban Gyula-nembeli Kurt onogur fejedelem felszabadította s mégegyszer és utoljára egyesítette onogur-bolgár birodalmában az összes bolgár népeket. Félszázad múlva a három nép végleg elszakadt egymástól. A volgai bolgárok az északi erdővidékre húzódtak. A doni bolgárok Kurt fia Isperich vezérlete alatt nyugatra vándoroltak és a dunai bolgár fejedelemség megalapítóivá lettek. Az onogurok Kurt fia Bég Baján uralma alatt régi hazájukban maradtak, de 680 táján meg kellett hódolniok a Kaspi-tó partvidékén új hatalmat alapító türk-fajta kazárok kagánjának.
Az Avarbirodalom bukása és a Türkbirodalom belső bomlása nyomán a VI. és VII. században nyugatra áramló



Hóman Bálint munkái
http://mek.niif.hu/07100/07139/html/0003/0001-21e.html[2021. 06. 19. 16:43:46]
ázsiai néphullámok nem tudták kivetni pontusvidéki hazájukból az onogur-magyarokat, de mindegyik hullám leszakított és elsodort egy-egy töredéket. A bolgár testvérháború és a szavir-onogur szövetség felbomlása után egy kisebb töredék perzsaföldre vándorolt ki. Másokat az avar áradat sodort nyugatra. Néhány törzs – úgylátszik – a kazár törzsszövetséghez csatlakozott. Idők folyamán a népközösség tíz törzse (= on-gur) öt törzsre (= bes-gur) olvadt le és a szövetségben a Magyari-törzs jutott vezető szerephez. Ezidőben kezdik az arabok és perzsák az ongur népnév mellett megjelölésükre a besgur (basgir) és madzsar (magyar) népnevet használni. Már a besgurmagyar szövetségből – a Magyari, Gyarmat, Tarján, Jenő, Kér törzsek népéből – vált ki az a határvédő csoport, melyet nyilván a kazár hatalom telepített a Volga két partjára, mikor a besenyők 830 táján a Jaik-folyóhoz értek. Ezeket a Volgapartig hatoló besenyők újabb támadása sodorta 870 táján északkeleti és északnyugati irányba, az Uralvidékre és Permiába, ahol Julián domonkosrendi magyar szerzetes 1237-ben rájuk talált. Egy év multán már tatár uralom alá kerültek és idők folyamán különféle bolgár, keleti török, mongol törzstöredékekkel egyesülve teljesen eltatárosodtak. Az Ural tövében élő baskirok között ma is megvannak az ősi Gyarmat, Jenő, Kér törzsektől származó Jurmaty, Jänäj és Giraj törzsek s 1539-ben még a Magyar és Tarján törzsek ivadéka is élt közöttük: együtt említik a tarhánokat, baskírokat és mozserjánokat. A régészeti emlékek tanúsága szerint az öt törzs egész népe és három szomszédos törzs vagy törzstöredék – a bolgárfajta Keszi (= töredék), a Gyarmattal egyesült türkfajta Kürt s az ugyancsak idegen Nyék (= határvédő) törzsnek a népe – is 830 táján költözött át a Don-Donec-Dnyeper-közre. Egyesülésükből itt Levediában, a magyar hagyomány „Doni Magyarországában” alakult ki a hétmagyar törzsszövetség. Velük együtt jött az Alsó-Don vidékére az a három „kazár” törzs is, amely később kabar (= lázadó) néven egyesült a nyugatra költöző hét magyar törzzsel.
A magyarok és kabarok áttelepítése a kazár hatalom műve volt. A kagán ugyanekkor építtette fel a Don torkolatánál Teofil bizánci császártól kért építőmesterekkel Sarkéi, vagyis Fehérvár erős várát. Alig lehet kétségünk afelől, hogy a magyarok és kabarok – talán a szavirok ivadéka? – mint határőrző nép kerültek erre a vidékre is, hol megjelenésük összefügg a déloroszországi síkságon lakó poljánok, szevériek, radimiesek és más szláv törzseket hódoltatva a Fekete-tenger partvidékéig nyomuló normannok első támadásaival. A viziútakon gyors hajóikon közlekedő viking harcosok – akik közül Rurik rúsz törzsfő lett a rúszok vagy oroszok kievi szláv fejedelemségének megalapítójává – voltak az észak-déli kereskedelem főközvetítői. A velük való érintkezés nagy anyagi jólétre, de egyszersmind a katonai szervezet megerősbödésére vezetett a magyaroknál. Mikor azonban a besenyők 889 után átkeltek a Volgán és elfoglalták a Don mentén fekvő szállásaikat, kénytelenek voltak Levediát is odahagyni. A Dnyeper és Alduna közt elterülő, folyóvizektől át- meg átszabdalt s ezért magyarul Etelköznek, vagyis folyóköznek nevezett síkságra menekültek.



Hóman Bálint munkái
http://mek.niif.hu/07100/07139/html/0003/0001-21e.html[2021. 06. 19. 16:43:46]
SZENT ISTVÁN
A KÉPES KRÓNIKÁBÓL



Hóman Bálint munkái
http://mek.niif.hu/07100/07139/html/0003/0001-21e.html[2021. 06. 19. 16:43:46]
SZENT ISTVÁN SZÜLETÉSE A KÉPES KRÓNIKÁBÓL
Etelköz termékeny földje századok óta utolsó állomása volt a római tartományok felé törekvő barbár népeknek. A duna-tiszaközi jazigok, a géták, gepidák, gótok, hunok, avarok, bolgáriai szlávok, bolgárok mind megpihentek néhány esztendőre Etelközön. Itt gyűjtöttek erőt az előttük álló küzdelmekre, innét küldték csapataikat a szomszédos területek kikémlelésére, követeiket szövetség, települési engedély, birodalmi föld szerzésére, de nem tekintették állandó hazájuknak ezt a támadásnak minden oldalról kitett területet. A magyaroknak sem volt szándékukban megtelepedni Etelközön, hol helyzetük katonai szempontból teljességgel tarthatatlan volt. Szomszédaik a Dnyeperig hatoló besenyő szövetség vitézségéről és kíméletlenségéről ismert kangar ágának törzsei voltak s a kievi orosz fejedelemség. Délen a bolgárok keresztény állama élte első virágkorát a bizánci hatalommal is szembeszálló Simeon cár vaskezű uralma alatt. Három veszedelmes szomszéd nyilt határok mellett és sehol egy jóbarát! Ha közülük kettő egymásratalál, végzetes csapást mérhettek a magyarságra. Gyors cselekvésre, a védelem sürgős megszervezésére és a továbbköltözés előkészítésére volt szükség s a magyarok vezetői cselekedtek is. Megteremtették a szükséges katonai és politikai egységet s előkészítették a továbbköltözés útját. Örökös fejedelmükké kiáltották ki Álmos fia Árpádot, a régi hun-magyar királyi ház sarját. Bevonták az immár egy fő alatt álló szövetségbe a kabarok törzseit, mint nyolcadik törzset. Szövetségre léptek Bölcs Leó bizánci császárral és a letelepülésre kiszemelt új hazával szomszédos Keleti-Frankbirodalom királyával: Arnulf császárral. A szerencsétlenül végződött 895. évi bolgár háború és a besenyők újabb támadása után pedig Árpád fejedelem vezetésével mind felkerekedtek s a Kárpátok hágóin át leszálltak a Tisza és Duna síkjára.
*



Hóman Bálint munkái
http://mek.niif.hu/07100/07139/html/0003/0001-21e.html[2021. 06. 19. 16:43:46]
A középvolgamenti és altájvidéki őshazákból a nyugatszibériai rónán át a kaukázusi tájakra, majd a pontusi síkságra s végül a Kárpátmedencébe vezető vándorút végső állomásán már a történeti emlékek értesítéseinek tiszta fényében áll előttünk a magyar.
Az ősrégi időkben finn- és törökfajta elemek egyesüléséből született s a későbbi századok folyamán újabb nyugati és keleti török és emellett szórványosan kaukázusi árja elemeket is magábaszívó magyar nép a X. században már szoros egységbe forrott össze, de magán viselte a történeti keveredés minden bélyegét. Nyelve finn, műveltsége török, testi alkata egyénenként finn-balti vagy török-mongol típusú, de nyelvén, műveltségén, testi maradványain egyaránt felismerhetők a másik ágról örökölt vonások és az árja – alán, perzsa – befolyás világos nyomai. Termetre általában alacsonyak, de az előkelők s különösen a fejedelmi ház tagjai közt magas emberek is akadtak. A nagy tömeg átlagos magassága 158–160 centiméter, a nőké 150–152 centiméter. Az előkelő halottak sírjaiban azonban 168–172 centiméteres testalkatra valló csontokat találtunk. Nyugaton rútnak, sőt borzalmasnak találták az apró mongolképű lovasokat, különösen a magyar seregben elől harcoló besenyőket, kabarokat, úzokat, kunokat. Nagy fejük, lapos homlokuk, napégette széles arcuk, vastag orruk, kiálló pofacsontjaik közt bennülő szemük, pogánymódra beretvált, tar koponyájukon lobogó gesztenyeszín üstökük, a lovas életben eltorzult görbe lábuk és emiatt aránytalanul hosszúnak tetsző karjuk semmiesetre sem lehetett kellemes látvány a másféle szépségekhez szokott európai szemnek. A nyugati írók csodálják is Isten türelmét és elnézését, hogy „ilyen szörnyetegeknek adta Pannónia gyönyörűséges országát.” A török-mongol népeket régen s a magyarokat közelebbről, jobban ismerő arab, perzsa, szír, örmény és görög írók azonban nem így vélekedtek róluk. Többnyire meg sem emlékeznek nekik megszokott külsejükről, a perzsa Gardizi meg egyenesen ,,jóarcú magyarokról” beszél.
Bizánc és a keresztény Nyugat népei a magyaroknak számukra idegen, sőt fogalmuk szerint rút külseje alatt hasonló rút lelket kerestek. Árpád császári szövetségesével, Bölcs Leóval az élükön ravaszságot, hitszegést, cselszövést, állhatatlanságot, kincsszomjat és kegyetlenséget vetnek a nép szemére. Ez a jellemzés kétségkívül illik a harcban álló és diplomatizáló magyarokra. Mint a többi lovas-nomád népek, a magyarok is körmönfont ravaszsággal és – ha az érdek úgy kívánta – szívükben az árulás szándékával közeledtek velük szemben barátságot színlelő szomszédaikhoz. A diplomáciában és a harcban is szívesen folyamodtak cselhez. De az álnokságban, hitszegésben, cselszövésben, állhatatlanságban, kíméletlenségben és kegyetlenségben Kína, Bizánc, Perzsia hatalmas uralkodói, a büszke kultúrnépek fejedelmei, diplomatái, hadvezérei voltak utolérhetetlen mintaképei és mesterei a lenézett barbároknak. Természetük szerint ezek a pusztai népek sokkal egyenesebb lelkű és nyiltabb szívű emberek a civilizáció mézesszavú bajnokainál. Türk-sád kagán nem alap nélkül hánytorgatta fel a hitszegő Justinus császár követe előtt, hogy a rómaiaknak tízféle nyelvük van, de csak egyféle ravaszságuk s a tíz nyelvet csak arra használják, hogy velük mindenkit megcsaljanak, aminthogy a magyarokat oly barátságtalanul jellemző Leó császár is minden aggodalom nélkül hagyta cserben a bolgárok ellen felbiztatott magyar szövetségeseit. Ezek a tapasztalatok neveltek a keleti fejedelmekből, mint később a balkáni népek uralkodóiból is ravasz, fondorkodó, megbízhatatlan, de mindig a maguk népének érdekeiért harcoló diplomatákat. Ilyen diplomaták voltak Attila, Baján, Türk-sad és ilyenek voltak a magyarok „álnokságuk miatt minden bizalomra érdemetlen” vezérei is anélkül, hogy a népjellem megváltozott volna. Még a legellenségesebb írók is a legnagyobb elismeréssel szólnak a magyarok nagy vitézségéről, rettenthetetlen bátorságáról, minden nélkülözéssel dacoló és minden nehéz fáradságot megbíró erejéről. Bölcs Leó szerint nagyszerűen bírják a munkát és fáradalmakat, égető meleget és fagyos hideget, nyugalommal tűrnek minden nélkülözést, szabadságszeretők és pompakedvelők, de főgondjuk arra van, hogy ellenségeikkel szemben vitézül viselkedjenek. Gardizi szerint bátrak és tekintélyesek. Heribald barát évek multán is visszavárta a sangalleni kolostor csendjébe a nyiltszívű, kedélyes, évődve mulatozó és iddogálva danoló magyar vitézeket. Ottó freisingeni püspök a szerinte „szörnyeteg” ábrázatú magyarok megfontoltságáról és a közügyek iránt való nagy érdeklődéséről emlékezik meg. Mintha csak a keleti íróknak a török népekről általában adott jellemzéseit olvasnók. Mihály szír pátriárka szerint a törökök még a cselvetésben is becsületesek és őszinték, életfenntartásukban okosak és ravaszak, de nem szeretik a sok beszédet. Al-Maqdiši jólelkűségüket emeli ki, nem ölik le – úgymond – hadifoglyaikat, sőt a sebesülteket is gyógyítják. Maszûdi a türk kagánt „a fenevadak és lovak királyának” nevezi, mert egy királynak sincsenek nála jobb lovai és bátrabb vitézei, oroszlánmódra harcoló hősei.
Ezeket a mozaikszerű adatokat kerek egészbe foglalva áll előttünk a honfoglaló magyar, akiben nem nehéz a szabadságot szerető, jogait ismerő, mindig politizáló, idegenekkel szemben bizalmatlan, óvatos, körültekintő, sőt körmönfont, de alapjában nyiltszívű és egyenes, a harcban vitéz, bár sokszor állhatatlan, az életküzdelmekben bátor, munkás, nélkülözést tűrő, de a jólétet és pompát kedvelő, hallgatag és szófukar, de mulatozás közben



Hóman Bálint munkái
http://mek.niif.hu/07100/07139/html/0003/0001-21e.html[2021. 06. 19. 16:43:46]
kedélyes magyar paraszt lelki ősét felismernünk.
« ELŐSZÓ. KEZDŐLAP SZENT ISTVÁN
2. MŰVELTSÉG. »



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
« 1. A NÉP. KEZDŐLAP SZENT ISTVÁN
3. AZ ŐSÖK. »
2. MŰVELTSÉG.
A magyar nép négyszázados délkelet-európai tartózkodás után az arab-perzsa és kisázsiai kultúrák közvetlen szomszédságából jött Levedián és Etelközön át a Duna-Tisza vidékére. Szellemi és gazdasági műveltsége, hadikultúrája és harcmodora, társadalmi és politikai szervezete határozottan hun-török színezetű volt. Harckészség tekintetében sem maradt keleti lovas-nomád rokonai mögött. A honfoglaló magyar nép mégsem volt az a nyers, ázsiai nomád pásztornép, aminőnek a keleti törökségnek az ázsiai pusztákról közvetlenül ideszakadt hun és avar, szavir és türk, besenyő és úz, kún és tatár ágazatait ismerjük. Bolgár rokonaival és kazár élettársaival együtt a nyugatszibériai mezőségen kialakulásnak indult s a Kubán vidékén arab-perzsa-örmény és görög-római műveltségi elemekkel gyarapodott délkelet-európai félnomád kultúrkörnek volt a tagja. Gazdasági és szellemi műveltség tekintetében is magasabb színvonalon állt keleti török rokonaiknál, nem is szólva az ősidőkben elhagyott finn rokonokról.
Ezek a finn népek az erdővidéken folyók mentén élő halásznépek voltak. A vadgyümölcs és bogyók, magvak és gyökerek, gyökérből tört dara, a vadméhek méze, vadmadár tojása és tőrbecsalt vadaknak húsa mellett legkedveltebb eledelük volt a folyóvizi hal ízletes húsa. Bár ismerték, termelték is már a kölest, megkezdték a földnek kapás művelését, itták a rénszarvas és a szelíd ló tejét, főfoglalkozásuk a halászat maradt.
A magyarok is nagy kedvüket lelték a halászatban, de ellentétben az igazi halásznépekkel, inkább csak télen űzték, mikor a gabona- és szénatermő vidékről a tenger és a folyók partjára húzódtak s a befagyott vízen léket vágva, keleti nyugalommal lesték a háló zsinórjának rezdülését. Ősszel és tavasszal inkább a vadászat izgalmasabb örömeit hajszolták s a keleti lovas pásztorok módjára íjjal felfegyverkezve, kopóval, sólyommal, lóhátról űzték a vadat. Húsát szívesen fogyasztották, bőrét ruhának, vértnek, szőnyegnek dolgozták fel, de uráli elődeikhez és bolgár rokonaikhoz hasonlóan híresek voltak prémkereskedésükről is. A finn őskorból örökölt halász-vadász ősfoglalkozásuk mellett rendszeres termelőgazdálkodást folytattak. A lovas-nomádoknál szokásos keretben és arányokban űzött lótenyésztés mellett, szarvasmarhát, disznót, juhot is tenyésztettek. A pásztoréletben az ember segítő- és fegyvertársául tekintett lónak és az igavonó szarvasmarhának húsát ritkán fogyasztották. Inkább fejésre használták. A ló- és tehéntej, vaj, túró, lótejből erjesztett kumisz mellett főélelmük a hal és vad, a hízott disznó és a szárnyasjószág húsa, de már rendszeresen míveltették a földet is, szolgáikat kapatva a szabademberhez méltatlannak vélt mezőgazdasági munkára. Búzán, árpán és kölesen felül hüvelyeseket, így lencsét, borsót, babot, továbbá hagymát, tormát, borsot, komlót, kendert, sőt szőlőt is termeltek.
A lovas-nomád népek gazdálkodási rendszerének a nagyarányú állattenyésztés mellett a zsákmányolás is jellemző sajátsága volt. Termelő munkájuk kimerült állatállományuk szaporításában, pásztorgazdaságuk fenntartásában és folytonos fejlesztésében. Vagyonuk gyarapítására azonban a termelés eszközei mellett igénybe vették a zsákmányolás módszerét is. A természet kincseinek állandó zsákmányolásáról, a halászat és vadászat ősi foglalkozásairól nem is szólva, a harcos pásztorélet is folytonos zsákmányolással járt. A méneseikkel, gulyáikkal, nyájaikkal ide-oda barangoló lovas-nomádok a legelőért, állataik és a maguk életéért napról-napra harcot álltak s a nemzetség és nemzetség, törzs és törzs, nép és nép közt támadt háborúból a győztes fél mindig gazdag zsákmánnyal távozott. Legyőzött ellensége elhajtott állataival meggyarapodva költözött tovább más legelőterületekre. Az állatállománynak ez a fegyveres gyarapítása jelentette számukra azt az erőgyarapodást, amit a modern állam területe gyarapításával szerez meg. A nomád politikai szervezet teljes kialakulása után a vagyongyarapításnak ez a lehetősége fokozatosan háttérbe szorult, majd teljesen megszűnt. A törzsszövetségek keretében egyesült törzsek már csak saját szállásföldjük keretén belül pásztorkodhattak. A szövetséghez tartozó többi törzseket immár nem támadhatták, állataikat nem hajthatták el. A pusztai nomádgazdálkodás és a vele kapcsolatos pásztorháborúk helyébe a félnomádok állattenyésztő, de már egyszersmind földet is műveltető gazdálkodása és a szomszédos népek ellen vezetett portyázó és zsákmányoló háborúk rendszere lépett. Ahogyan régebben a szomszédos népek, törzsek, nemzetségek lovát és barmát hajtották el, most magukat a népeket hódoltatják s azok termelő munkájának gyümölcseit veszik igénybe adóztatás útján a maguk jövedelmének és vagyonának gyarapítására. A megtelepedés útján járó nomádok, így a pannóniai avarok itteni uralmuk utolsó századában, a balkáni szlávságra települő bolgárok a VIII. században s a levediai magyarok a IX. században már élvezték a földmívelés terményeit, de azokat nem termeléssel, hanem az uralmuk alá vetett idegen szolganépség – e három esetben szlávok – adóztatásával szerezték meg. A magyaroknak ott járt arab utazók szerint: „sok szántóföldjük



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
volt.” Maguk mégsem mívelték a földet, mert az embert röghözkötő földmíves foglalkozást szabad emberhez méltatlannak ítélték. „Nehéz terményadókat róttak a szomszédos szlávokra” s utóbb az avarokhoz hasonlóan adóztatták az új haza területén lakó és ide beszivárgó szlávokat, valamint a fogolyként idehurcolt szolganépet is.
A földbirtok területi fogalma ennek a gazdasági rendszernek a keretében még nem alakulhatott ki. Birtok alatt az állatot és a terménnyel adózó szolgák összeségét értették. A földmívelés sem mint termelőmunka, hanem mint a zsákmányolás egyik formája jelentkezik. A földmívelés termékeit éppúgy szerezték meg, mint a hadjáraton ejtett foglyokat és aranyezüst zsákmányt.
Ennek a zsákmányoló nomád gazdálkodási rendszernek volt a következménye, hogy a szomszédos megtelepedett népek gazdasági erejét is a maguk javára igyekeztek kiaknázni. A győzelmes hadjáratok után kivetett hadisarc és ajándék címén kapott évi adó szedése útján. „Sorozatos nyugati és balkáni portyázó hadjárataik egyik célja is a hatalmas összegekkel adózó országok hódoltsági gyűrűjének tágítása és fenntartása volt. A velük szövetségre lépett fejedelmeknek – így a bajor hercegeknek és lombard királyoknak, a szász hercegeknek és szláv fejedelmeknek, a bolgár uralkodóknak és a bizánci császárnak – a békéért avagy szövetségért fizetett évi ajándéka a nomádok gazdaságpolitikai rendszerének volt egyik legnagyobbszabású megnyilatkozása Európa földjén.”
A X. század derekán a magyar nép országa határai közé szorult. Le kellett mondania a korábban egyik élethivatásának tekintett folytonos harcról. Meg kellett barátkoznia a harcos zsákmányoló gazdálkodást felváltó békés termelőgazdálkodás gondolatával. Az állattenyésztés továbbra is egyik főfoglalkozása maradt, de a szegényebb népelemek most már maguk is ráfanyalodtak a föld mívelésére, hogy a kereszténység felvétele után végleg áttérjenek a megtelepedett életmódra és a földmíves gazdálkodásra.
A nomadizálás mint gazdasági életforma csupán minőségben különbözik a fejlődés alacsonyabb és magasabb fokán is előforduló helyhezkötött élettől, a földmívelés gyümölcseinek élvezete és termeltetése mégis a gazdasági kultúra színvonalának emelkedésével volt egyértelmű. A lovasnomádok nagyarányú pásztorgazdálkodása évszázados kultúrfejlődés eredménye; a földmívelés meghonosodásával mégis lényegesen bővült a gazdálkodás kerete s vele indult meg a végleges megtelepedés folyamata. Ehhez a fejlődéshez képest a magyarok településre sem a pontusi, sem a kárpátalji hazában nem a fátlan füves pusztát, hanem a legelőben és rétben bővelkedő, de mezőgazdasági mívelésre is alkalmas, nedvdús és termékeny tájakat keresték s nem idegenkedtek a legeltetésre és vadászatra egyaránt alkalmas ligetes, erdős területektől sem. Szívesen fordultak új hazát keresve, már lakott föld felé, melynek behódolt és szolgaságra fogott lakosságát földmíves munkára használták. Tavasszal a termékeny hátságokra szálltak ki és késő őszig ménesük, gulyájuk, csordájuk legelőterülete és a művelés alá vett föld közelében felütött nemezsátrakban tanyáztak. Télvíz idején a folyóvizek és a tenger partjára húzódtak s a téli szállásra betakarított terményekből, az ólban fejt és hizlalt állatok tejéből-húsából s a halász- és vadászzsákmányból tartották fenn magukat.
Életmódjuk a gazdasági kultúra színvonalának megfelelően alakult. Konyhájuk változatos. Ruhájuk egyszerű: gyolcsból és bőrből készült. A magyar paraszt bőszájú inge-gatyája, szűre, subája és báránybőr süvege az ősi viselet maradványa. De az előkelők odahaza szőtt és idegenből hozott gyapjúszövetbe és selyembe öltöztek, ruhájukat prémmel, hadiruházatukat és lószerszámukat zománcos lemezekkel, arannyal, ezüsttel, bronzzal díszítették. Asszonyaik díszes ruhával, gyűrűvel, karpereccel, kösöntyűvel és más ékszerekkel hivalkodtak. Hasonló pompával ékes volt az előkelők fegyverzete, bronz-, ezüst- vagy aranyveretű görbe kardja, faragott nyelű hadiszekercéje és fokosa, ezüst és bronz lemezekkel díszített paizsa és tarsolya. Lakásuk a szellős, hordozható nemezsátor volt. Háznak nevezett földbevájt viskóban csak a szolganépség lakott. Az előkelők sátraikat drága prémekkel, színes gyapjúszőnyegekkel, aranyszövettel, selyemmel ékesítették s itt halmozták fel az ezüst- és bronztárgyak sokaságát.
Az életmód megváltozásával és a fényűzési igények emelkedésével párhuzamosan alakult ki az ipari termelés. Az ősidők szövő-fonóasszonyai, faragómesterei, agyagművesei, kovácsai mellett feltűnik az ács, a szűcs, a fegyverműves, jobbára idegenből hadifogolyként hozott szolganépség. Megindult a kereskedelmi forgalom is a szomszédos népekkel. Már Onogoriában élénk kereskedelmi kapcsolatban voltak az ázsiai és déleurópai országokkal. Kereskedelmi összeköttetésük szálai a türk és kazár területen keresztül Kínáig és Indiáig vezettek, a Kaukázus vidékén pedig közvetlen érintkezésben voltak a szaszanida-perzsa és a bizánci-görög piaccal, majd az arab kereskedelemmel is. A levediai hazában a „magyarság szinte észrevétlenül kiesett a (türk-kazár) érdekkörből és a normann-bizánci-arab érdekkörbe kapcsolódott bele.” A doni és dnyeperi viziútakon délre járó normann hajósok révén egészen a Skandináv félszigetig, a Kaukázus felől jövő arab kereskedők révén pedig a kisázsiai kereskedelmi központokig értek kereskedelmük szálai. Az észak-déli kereskedelemnek a Don, Donec, Dnyeper folyókon és e folyók mentén vezető főútvonalai mentén a magyarok résztvettek az áruközvetítésben s a területükön keresztül lebonyolított kereskedelmet



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
vámok és révek útján is kihasználták. Ők töltötték be a közvetítő szerepét a bizánci-szláv árucserében is: a Krímifélsziget görög városainak vásárain adták el a szlávoktól szerzett zsákmányt és foglyokat s érettük cserébe délszaki árukat szereztek. Összeköttetésben voltak a volgai útvonalon és az Alsó-Don mentén közlekedő volgai bolgár kereskedelemmel is, mely az Ural-vidék prémjével és bőrével kereskedett. Az új hazában ezek a régi kereskedelmi kötelékek meglazultak, de nem szakadtak el. Kelettel immár mohamedán hitre tért volgai bolgár kereskedők útján tartották fenn összeköttetésüket. Északkal az Odera és Visztula viziútain közlekedő normann kereskedők útján Prága és Krakkó vásárain keresztül találtak új kapcsolatokat. A déli árukat arab kalmárok és zsidó rabszolgakereskedők közvetítésével szerezték meg, de Pereszljavec bolgár főváros vásárain is megjelentek az ezüstöt, aranyat, lovat, szarvasmarhát áruló magyarországi kereskedők. „A kereskedelemben való élénk részvétel a magyarságot rövidesen az anyagi és kulturális jólét magas fokára emelte” s ennek hatása megnyilvánult politikai hatalma növekedésében is.
Az „íjat feszítő” lovas-nomád népek világából nyugatra szakadt magyarok – minden idegen befolyás ellenére – új hazáikban is megmaradtak vérbeli harcosoknak. Íjjal, nyíllal, kopjával, fokossal, rövid és egyélű görbekarddal felfegyverzett, könnyen mozgó lovas seregeik nagy kedvüket lelték a hadakozásban, dicsőségszerzésben, zsákmányolásban, sőt a pusztításban is. A szomszédos országokba indított portyázó hadjárataik mégsem voltak céltalan kalandozások, avagy éppen ösztönös rablóhadjáratok. Hátterükben felismerhetők a magasabb katonapolitikai szempontok. Kalandozásaik során kémlelték ki a szomszédos országok erőviszonyait; itt ismerkedtek meg az új szomszédok hadviselésével. Ezek pótolták számukra a mai kor katonai kiképzését és hadgyakorlatait. Itt gyakorolták be fiaikat a harcra, fáradságra és nélkülözésekre. Itt próbálták ki erejüket és képességeiket. Ezek a portyázó hadjáratok nevelték őket ellenállhatatlan harcosokká. S a harci kedv sohasem feledtette velük a politikai érdekeket és nem irtotta ki belőlük a békére való komoly hajlandóságot sem. Új hazájuk szomszédságában könnyen mozgó lovascsapataik számára kész zsákmányul kínálkoztak a honfoglalás harcaiban tönkrevert morvák, a politikai szervezkedés kezdetleges fokán álló csehek és szerbek s a magyarok mégsem ezeket támadják. Inkább a veszedelmesebb nyugati szomszédok ellen fordultak, mert politikai érdek – a maguk hatalmának biztonsága – követelte, hogy a nemrég elfoglalt ország birtokára igényt tartó hatalmas szomszéd erejét törjék meg. Mikor azután sikerült céljukat elérniük, évi ajándék ellenében szövetségre léptek a szomszédokkal. E szövetségkötések elejét vették a szomszédok hirtelen és meglepő támadásának, de nem gátolták őket magukat harci kedvük kielégítésében, sőt alkalmat nyújtottak a barátságos tartományokon túllevő s így ellentámadás veszélye nélkül felkereshető országok megtámadására. Mint egykor Attila a szövetséges germán népekre, úgy a magyarok is a bajor és lombard szövetségesekre támaszkodva tudtak az Óceánig és a Pyreneus-hegységig hatolni. Szövetségesek nélkül nem szívesen szálltak hadba s bármennyire kedvüket lelték is a harcban, a hasznos békére mindig készen álltak. Hatalmasabb, győztes ellenféllel szemben – aminőknek a honfoglalás előtt a besenyők és bolgárok, a Lechmezőn a németek bizonyultak – még a bosszúról is szívesen lemondtak a béke kedvéért. De a legyőzött és gyenge szomszédokkal is – a morvákkal, csehekkel, a száműzött és levert bajor urakkal szívesen kötöttek kedvező feltételek mellett békét, szövetséget, barátságot, persze a maguk javát mindig szem előtt tartva. Az ajándék vagy segély címe alatt kapott adó ellenében nemcsak megkímélték, meg is segítették a szövetséges fejedelmeket. „Ez az erős nép” – így szól a X. századi san-galleni szerzetes – „mely hadierényei által jeleskedett, nemcsak a körülötte fekvő területeken uralkodott, hanem a tengeren is átkelt és porbasujtotta azokat, akik ellenszegültek, de szövetséggel ajándékozta meg a békéért könyörgőket.”



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
AZ ÓBUDAI PRÉPOSTSÁG FELAJÁNLÁSA A KÉPES KRÓNIKÁBÓL



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
SZENT ISTVÁN TEMETÉSE A KÉPES KRÓNIKÁBÓL
Harckészségük és katonai szervezetük, hadikultúrájuk és hadviselésük nyugaton annyira megcsodált és irigyelt színvonalához méltó volt a megszállás alkalmával kiépített honvédelmi szervezetük. A törzsek külön-külön szálltak meg egy-egy nagyobb földterületet és ezen belül minden nemzetségnek megvolt a maga nyári és téli szállástelepe s ezek körül az állandó nemzetségi szállástelepek körül alakultak ki a nemesek és a szolgák telepeiből a foglalóbirtokos nemzetségfő vagy az új családot alapító nemzetségtag nevét viselő falvak. Az új haza elfoglalásakor az ország gazdaságilag legértékesebb, szénatermő és művelésre alkalmas földjét szállták meg, ahol mindent megtaláltak, amire életfenntartásukhoz és gazdálkodásukhoz szükségük volt. A ló- és szarvasmarhatenyésztésre, földmívelésre alkalmatlan magas hegységek, őserdők, kopár homokos pusztaságok lakatlanul maradtak s mint semleges övek választották el egymástól a törzseket és a törzsszövetség népét a szomszédos népektől.
A tiszavidéki hún és avar településsel szemben a magyar település súlypontja a Duna-vidékre esett, s bár e tekintetben gazdasági szempontok is érvényesültek, ennek főokát a katonai célszerűségben, a keleti besenyő ellenségtől való eltávolodás és a vele szemben való védekezés óhajában kell keresnünk. Az Alföld szélein megszállták a folyóvölgyek kijáró útjait s a hadnagyok nemzetségükkel mindig víz mellé, a nagy folyók két partjára, szigetközökre, mocsaraktól védett területre telepedtek. Így biztosították a határhegységekbe vezető hadiútakat és a nagy folyók átkelőhelyeit; így jutottak oly hozzáférhetetlen erődítések birtokába, hová meglepő támadás esetén visszavonulhattak. A keleti lovas szomszédok ellen síkterületen levő földvárak nem nyújtottak, csak mocsárvárak és szigetközök adtak kellő védelmet és biztos menedéket. A hadnagyok székvárát hármas védőgyűrű vette körül: a folyóvíz és mocsár természetes öve, a törzs többi nemzetségeinek élő gyűrűje és a törzsek szállásföldjét egymástól elválasztó erdőségek, hegyek, mocsarak, puszták láncolata. Mint a nemzetségek a törzshadnagy nemzetségét, úgy fogták körül a többi törzsek a fejedelem törzsét s ezek mindegyikére fontos katonai feladat hárult: a különböző világtájak felé vezető hadiutak kijárásának őrizete.



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
Ezt a tudatos stratégiai tervszerűséggel kiépített honvédelmi rendszert a határok nagyszerű védelme tetézte be. Az összes törzsek szállásföldjét széles, jobbára gyéren lakott s néha járhatatlan határterületek gyűrűje, a gyepűelve, vagyis a természetes és mesterséges torlaszokon – a gyepűkön – túli övezet vette körül. Ez óvta meg a népet a meglepetésszerű rajtaütéstől; neki viszont módot adott, hogy a gyepűelvén keresztülvezető utak belső kijáratánál eltorlaszolt gyepűkapukat váratlanul megnyitva, hirtelen meglephessék szomszédaikat. A belső gyepűk védelmére kitelepített határőrségek, jobbára idegen eredetű – kabar, székely, besenyő, szláv – népéből állandó őrségeket rendeltek a gyepűelvi út veszélyesebb pontjaihoz és külső kijáratához, a tulajdonképeni országhatárhoz. Ilyen gyepűelvi hódolt terület volt az új hazában Moravia, az Ostmarknak a Lajta és Enns közötti része, délen a Dráva-Száva-közi Szlavónia s keleten Erdélynek déli és keleti hegyvidéke. Ez a tökéletesnek mondható honvédelmi rendszer, a gazdasági és katonai szempontból egyaránt célszerű megszállásban és berendezkedésben megnyilvánuló tudatos tervszerűség a nemzet államalkotó tehetségének és politikai műveltségének a bizonyítéka. A nomád társadalmi és politikai szervezet alapja a vérségi kötelék volt. Az együttélés szervei: a nem, a had és a népközösség. A nem vagy nemzetség egy őstől származó családoknak természetes úton bővült társadalmi és gazdasági, jogvédelmi és kultuszközössége. A had vagy törzs ősidők óta egymásmellett élő, egyfajta, egynyelvű, egyműveltségű nemzetségek állandó jellegű egyesülése. A népközösség vagy törzsszövetség együttélő és egyműveltségű, de gyakorta különféle származású és nyelvű – a magyaroknál finn-, bolgár-, türkfajta – törzsek politikai célzatú szövetsége. A nemzetség és a törzs vérségi alakulatok s ezt a természetüket akkor is megőrizték, mikor kötelékükbe már idegeneket is befogadtak. A közös származás, a vérségi összetartozás hite idők folyamán a törzsszövetség, sőt az időnként kialakult nomádbirodalmak népére is átszállt és tudattá szilárdult. Az ázsiai pusztákon kialakult nagy nomádbirodalmaknak a népe fajban, nyelvben, műveltségben is különböző népközösségeknek a foglalata volt. De ezek a népek a nomádtársadalom vérségjogi felfogása értelmében a hódoltatással az uralkodó népközösség tagjaivá lettek; mint az ázsiai hún királyok és türk kagánok mondották: „hunná lettek”, „türkké tették őket.” Egyéni népnevük is elrejtőzött a hódító törzs nevének politikai értelmű gyűjtőfogalma alatt. Csak akkor bukkant fel újra meg újra, mikor a birodalmi kötelékek meglazultak vagy felbomlottak s a népek a maguk független politikai szervezetét kialakították. Az onogur-magyarok is a felettük uralkodó nomád királyok népének neve alatt – ogur, hún, bolgár, szavir, uturgur, türk, onogundur-bolgár, kazár néven – szerepeltek közel másfélezer esztendeig. Onogur nevük csak a hún birodalom bukása, magyar nevük a kazárhatalom elhanyatlása után tünt fel: ekkor alapították meg örökös fejedelemségüket is.
A lovas-nomád népek katonai szervezetét jól ismerő kínai és bizánci császárok különbséget tesznek a teljes tagoltságban henye életet élő és az egy fő alatt álló nomád népek között. Amazok háború esetén teljes egységben vonultak hadba és kötelességszerűen engedelmeskedtek a mindenkori vezér parancsainak. De béke idejében nemzetségeik egymástól teljesen elkülönülve éltek a külön-külön megszállt törzsek nagykiterjedésű szállásterületén. Társadalmi és politikai szervezetük a nemzetségi önkormányzaton alapult. Ha voltak is a belső viszályoknak határtszabó jogszabályaik, politikai egységről beszélni sem lehet náluk. A nemzetségi önkormányzat a törzsszövetségi fejedelemség kialakulása után sem szűnt meg, de a fejedelmek sok tekintetben korlátozták. A törzseket néppé, a népeket birodalommá szervező fejedelmek háborúban korlátlan urai népüknek s ehhezképest a törzsek élére családjuk tagjait és megbízható híveiket állítják, akik érvényt tudnak szerezni uruk katonapolitikai szempontjainak. Mivel a harc a lovasnomád népeknek életeleme, valósággal hivatása, sőt létfeltétele volt, a fejedelmek a hadiszervezet állandósítására törekedtek. A természetes úton kialakult törzseket hadiegységeknek tekintették s azok kereteit a katonai szükséglethez képest gyakran más származású nemzetségek odacsatolásával, odatartozóknak elcsatolásával bővítették avagy szűkítették.
A nép erejét gyengítő belső torzsalkodások megakadályozása céljából béke idején is érvényt szereztek a maguk tekintélyének és akaratának; maguk és a népközösség bíráivá kinevezett főméltóságok – a magyaroknál a gyula és a karhán – ítélkeztek mindazokban az ügyekben, amelyek túlhaladták a törzsi önkormányzat és a törzshadnagyi hatóság kereteit. A törvénykezésben tekintettel voltak az ősi jogszokásra, hadvezéri és bírói hatalmuk mégis korlátlan, sőt despotikus természetű volt. Mint bölcs Leó császár írja a magyarokról: ,,ezt az egy fő alatt álló népet nem szeretettel, hanem rettegtetéssel tartják féken s főnökeik bűnöseiket szigorú és súlyos büntetéseknek vetik alá.” Ha az „istenválasztotta” uralkodó erős egyéniség volt, az ő akarata érvényesült minden vonatkozásban. Gyenge fejedelmek idejében a főbírák és törzshadnagyok kaptak hatalomra. Ez következett be magyar földön is Árpád fejedelem halála után.
Az ősi társadalomban magyar és magyar közt csupán a vérségi hovatartozás tekintetében volt különbség; a nemesek, vagyis a nemhez tartozók társadalma elvben egységes volt. A zárt nemzetségi közösségekben a rokoni kötelék s a gazdasági jogközösség sokáig útját állta minden társadalmi osztálykülönbség keletkezésének, de a fejedelmi hatalom kialakulásával szükségképen megindult a rétegeződés. A fejedelem, hadnagyok, jó vitézek, szerencsésen gazdálkodó nemzetségfők vagyonban és tisztességben a többiek fölé emelkedtek. A katonai érdemek és vagyoni helyzet



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
következtében kiemelkedő nemzetségek a többitől lassan elkülönülő, előkelőbb társadalmi réteggé alakultak. Ahogy a fejedelem és a nomádbirodalom királya törzsek és népközösségek alávetésével szervez népet, a hadnagyok és nemzetségfők is igyekeznek a törzs és nemzetség kereteit mások alávetésével és befogadásával bővíteni. A tisztségviselésük, állatállományuk szaporodása, drágaságaik gyarapodása, nemzetségeik kibővülése nyomán kiemelkedő vezető nemzetségek kezdik meg a földmívelés gyümölcseinek megismerése után a föld rendszeres miveltetését. Állatállományuk és kincseik gyarapítása mellett minél több szolganépet igyekszenek uralmuk alá vetni s a földet mívelő idegen szolgáikat a nemzetség kötelékébe felvett szegény szabadokkal igazgatják és kormányozzák. A föld birtoka lassanként fontosabbá válik számukra az állatokénál. Nagy területek folytonos bebarangolása helyett a mívelt föld közelében tartják és legeltetik állataikat. Szűkebb területen továbbra is nomadizálnak, de a földmívelés szempontjából megválasztott állandó szálláshelyükhöz ragaszkodva, szakítanak a teljesen nomád életmóddal. A megtelepedés útjára tért nomád földesuraknak a pásztorkodó nomádok folytonos támadásának veszedelmével szemben szükségük volt a fejedelem védelmére. A fejedelmi családnak a törzsek élére állított tagjai bennük mindig megbízható támaszra találtak s ilyképen nagy részük volt a fejedelmi hatalom megszilárdításában is.
Ebben a rétegeződésben kell látnunk a törzsszervezet bukása után meginduló osztályképződés első csíráját és egyik fontos előfeltételének – a birtokosurak és a másnak szolgáló szabadok elkülönülésének – teljesülését. A másik előfeltétel is teljesült a nemzetségi köteléken kívül álló szolgaelem elszaporodásával. Ezek a hódoltatott népek és hadifoglyok ivadékai voltak. A szolga mint vagyontárgy a birtokos nemzetség korlátlan tulajdona volt. Ura rendelkezett élete és halála felett, de mint értékes munkaerő, élvezte annak védelmét is. A háztartás körül dolgozó gyérszámú szolgák sorsa nyomasztó volt. Az ősfoglalkozást űző pásztorkodó és földmíves szolgák az évi terményadó lefizetése után saját családjuk körében uruk védelme alatt élvezték munkájuk gyümölcsét. A vérségi társadalmon kívül álló népelem volt a hún, türk, kazár és más fejedelmek és előkelők környezetében az ő védelmük alatt élő idegen – arab, perzsa, görög, zsidó – kereskedő és iparos népség is. A kazároknál a hitváltoztatás után ezek az elemek egyenjogúságot élveztek; másutt csak megtűrt jövevények voltak. A magyarok közt élő bolgár, mohamedán és zsidó kereskedőkről a X. század második felében hallunk először. Az a feltevés, mintha a honfoglalók közt zsidóhitű kazárok is lettek volna, merőben téves: a magyarokhoz csatlakozott kabarok éppen a zsidó kagán uralma ellen fellázadt katonáskodó pogány elemből kerültek ki.
A társadalmi, katonai, politikai szervezet kialakulása, nagy tömegeknek együttélése szükségképen vezetett mindenütt bizonyos erkölcsi normák, majd jogi szabályok kialakulására, a bűn és erény fogalmának éles megkülönböztetésére s a társadalmi és politikai közösség szempontjából veszedelmes bűnök üldözésére. A politikai közösség a külső ellenség ellen csak teljes egység és belső béke esetén érhetett el sikereket. Ezért gátat kellett vetni a nemzetségi vérbosszújog alapján dúló magánharcnak, ami a törzsek és népközösségek felbomlására vezethetett. Ennek belátása tört útat az engesztelési vagy kompoziciós rendszernek. Kialakulását a vérrokonság hitének tudattá erősödése segítette elő, mert a közfelfogás szerint vérrokonok között nincs helye korlátlan bosszúnak. A személyelleni bűnök továbbra is magánjogi sérelemnek számítottak s a bosszú élő jogszokás maradt, de a sértés meghatározott feltételek és szertartások teljesítése után kiengesztelhető volt a törzsi hatalom által rendszeresített vérdíj, helyesebben engesztelési díj lefizetésével. Ez a rendszer nemcsak lehetővé, hanem egyenesen a felek kötelességévé tette a kibékülést s ennek a rendszernek természetes következménye volt a törzshadnagyok bírói hatáskörének kialakulása. Ők voltak a nemzetségközi viszályok békéltető és döntőbírái.
A nőrablás vallásos értelmű ősi szokását már a nővétel váltotta fel. A vőlegény házassági ajándéka, azaz a leány vételára, szépsége és hozományának nagysága szerint változott. A házassággal a nő átlépett férje családjába s ha özvegységre jutott – a nemzetségi vagyon védelme okából – sógora vagy férjének más rokona vette nőül. A feleség mellett ágyasokat is tartottak – ezt még István sem tiltotta – harcban foglyul ejtett vagy vásárolt szolgálóik közül, de az idegenekkel és más szolgálóival való paráználkodást nem tűrték. A házasságtörő asszonyt ura megölhette. Az erőszaktétel a gyilkossággal egyenlő megítélésben részesült. A leányrablás is vérbosszút, illetőleg engesztelési eljárást vont maga után.
A magyarok szellemi műveltsége is sok új elemmel gyarapodott Onogoriában. Nyelvük újabb bolgár-török, türk és alán műveltségszavakkal bővült. Elszaporodtak a katonai és politikai szervezkedéssel kapcsolatos kifejezések és az elvont fogalmak. Kibővült a vallás fogalomköre is. Vallásuk egy volt a török népek ősi hitével. Nagy szerepe volt benne a kezdetleges időkből származó lélekhiedelemnek. Hittek az ősök varázshatalmú szellemeiben, a jó és gonosz szellemekben s a föld, a víz, a levegőég, a nap, a hold, a tűz, a világosság magasabbrendű szellemeiben. De hittek a mindenek felett álló égi istenben is, a föld és menny hatalmas urában-teremtőjében, akit egyedül neveztek Istennek.



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
A vallás, nevezetesen az őskultusz világából sarjadt a magyar nép költészete. Az ősök tiszteletével együttjárt tetteik emlékének fenntartása és felelevenítése. A halotti tor és emléktorok alkalmával elbeszélték a halott nevezetes cselekedeteit, állatokkal, emberekkel, elemekkel vívott küzdelmeit. A vadászatban, harcban, bölcseségben kiváló hősök, hadvezérek, fejedelmek kalandjait legendás elemekkel színesítve, kerek elbeszélésbe, ritmikus sorokba foglalták és mesélve, szavalva, dalolva adták szájról-szájra. Az élő fejedelmek tetteiről is hősi dalokat szereztek s ezeket az elődökről szóló énekkel együtt hivatásos énekmondók adták elő a lakomák fűszeréül. A nép ajkán mesék keletkeztek csodás természeti tüneményekről, félelmetes állati szörnyekről, az ember sorsát irányító jó és rossz szellemekről, tündérekről, boszorkányokról, varázslókról, ördögökről. A pogánykori magyar költészetnek néhány korunkra jutott gyöngyszeme a későbbi mondákban és népmesékben felismerhető ősi motívumokkal együtt az ősköltészet gazdagságának s a magyar népképzelet termékenységének tanúi. Ezek a mondák és mesék szájhagyomány útján szálltak nemzedékről-nemzedékre. Feljegyzésükre nem gondoltak, pedig már ismerték a betűvetés művészetét is. A hunok, avarok, pontusi bolgárok még írástudatlanok voltak. A török népek közül elsőnek a türkök írtak. Az ő rovásírásukat vették át az újgurok, dunai bolgárok és a többi török népek is. A magyarok is tőlük tanulták az írás mesterségét, de a türk betűsort a szamaritánus ábécéből vett két új betűvel egészítették ki. A nyílra, fapálcikára, botra rótt írást gazdasági feljegyzésekre és levelezésre is használták.
A népi költészet kezdeteihez hasonlóan az ősi művészet gyökerei is a vallásos ritusba nyúlnak vissza. A honfoglalók gazdagon díszített fegyvereinek, ékszereinek és egyéb használati tárgyainak legősibb eleme, a belsőázsiai eredetű sajátos állatornamentika „az ősi vallás mitológiájának terméke.” A levediai és kárpátalji haza földjéből előkerült leletekben talált pompás bronz-, ezüst-, aranydíszítmények, nemesfémmel és faragott csonttal ékesített fegyverek, lószerszámok, dús ornamentikával ékes tarsolylemezek, különféle arany- és ezüstékszerek, az egykorú leírásokból ismert, selyemből és aranyszövetből varrt ruhadarabokkal és hímzésekkel s az agyagművesség díszítőmotívumaival együtt a magyarság „pompaszeretetének” és művészi érzékének a tanúi. Építészetnek, szobrászatnak, festészetnek a nomád életet élő, sátorozó magyaroknál természetesen nincs és nem is lehet semmi nyoma. Ötvösművészetük már az őshazákban magas színvonalra emelkedett. Az onogoriai emlékanyag még nincsen rendszerezve, mindenestől a kazár fémművesség emlékei közé besorozva szerepel a szakirodalomban. A levediai művészetnek a honfoglaláskori hazai művészeti anyaggal való összefüggéseiből azonban mégis megállapíthatjuk, hogy a legősibb ötvösművészetet kifejlesztő onogoriai magyar fémművesség két forrásból táplálkozott. Egyikük az a belsőázsiai lovas-nomád kultúra, melyből a hunok és avarok is hozták a maguk műveltségét, másikuk az új perzsa hatalom kialakulása után felvirágzó kisázsiai szaszanida-művészet, melynek hordozóivá a VII. század vége óta az arabok lettek. Ez a kultúra a korábbi hellenisztikus elemekkel telitett délkeleteurópai szkita-szarmata kultúrrétegre telepedett, melynek nyomai halaványan ugyan, itt is, ott is kiütköznek. A türk és kazár uralom idején a magyarságot újabb erőteljes belsőázsiai kultúrhatás érte a VII. századi Minuszinszk-vidéki lovas-nomád kultúra részéről. Ugyanerre az időre tehető a perzsa-arab hatás elmélyülése, ami az emlékek anyagában és a művészeti formákban egyaránt megnyilvánul: e nyomon lett a magyar fémművesség uralkodó anyagává az ezüst, motívumkészletének jellegzetes alkotórészévé a szaszanida motívumcsoport.
Ősművészeti emlékeink technikája és stílusa, formakészlete és díszítőelemei mind egyaránt magukon viselik a hosszas onogoriai tartózkodás bélyegét. A levediai tartózkodás idején került ez az ősi művészet érintkezésbe az oroszországi víziutakon a Fekete-tengerpart vidékéig hatoló északi normann művészettel, s úgylátszik itt mélyült el az a bizánci hatás is, amely honfoglaláskori darabokon észlelhető s a kereszt díszül alkalmazásában is megnyilvánul. A normann művészeti hatásnak legjellegzetesebb kifejezői azok a fémveretű és csont-faragású normann kardok, melyek a IX–X. században a régi ázsiai szablya mellett divatbajöttek. Ezeknek egyik pompás példánya Szent István Prágában őrzött kardja. Hasonlóképen normann hatás nyomai mutathatók ki a bécsi állami gyűjteménynek magyar származású „Nagy Károly kardján.” „A magyar honfoglalástól a királyság megalapításáig tartó korszak Magyarország területén a levediai kultúra virágzásának korszaka. Ebben a korban forogtak nemcsak Magyarországon, hanem mindenütt Európában, amerre a magyarok jártak, azok a magas művészi színvonalat képviselő öv- és ruhadíszek, ezüst- és aranyveretes tarsolyok, fegyverek, lószerszámok, amelyek nagymennyiségben készültek Levediában és a vele kapcsolatos területek központjaiban.” Ebben az időszakban a skandináv művészeten is felismerhetők a levediai magyarok fémművességéből eredő hatásnak a nyomai. „A levediai magyarság művészete a virágzó perzsa-arab művészet barbár tolmácsolója volt s ezek a keleti motívumok és művészeti elemek feltűnő gyorsasággal ültetődtek át a skandináv népek ízlésének megfelelő absztrakt stílusba és ott az északi művészet sajátságos stílusában átalakulva éltek tovább.”
Az ősi szellemi műveltségnek ez emlékein kívül a bizánci és nyugati udvarokkal folytatott diplomáciai érintkezésük és a keresztény hittérítők oktatása iránt tanúsított érdeklődésük is kedvező világot vet a magyar nép előkelőinek szellemi műveltségére.



Hóman Bálint munkái
http://mek.niif.hu/07100/07139/html/0003/0002-21f.html[2021. 06. 19. 16:43:58]
A Mennyek Urának nagyságába és hatalmába vetett ősi hit ereje korán útat nyitott lelkükbe a kinyilatkoztatott egyistenhívő vallások tanításának. Már a VI. század elején megjelentek Onogoriában a krisztusi hitet terjesztő örmény és görög papok. Gurda fejedelem is megkeresztelkedett, de a nép megtérítésére irányuló kísérlete megtört a pogány reakció élére álló és testvérbátyját a trónról letaszító Magyar fejedelem ellenállásán. Száz évvel később Kurt fejedelem Bizáncban keresztelkedett meg és újra megindult a térítés, minek eredményeként a VIII. században a konstantinápolyi pátriárka a krimi gót metropolita fennhatósága alatt már három püspökséget szervezett a Kazárbirodalom kötelékében élő kazárok, kaukázusvidéki hun-bolgár töredékek és onogur-magyarok lelki gondozására. A kazár püspök működésének nemsokára határt szabott a zsidóhitre tért kagán pártfogása alatt nagy erővel megindult zsidó térítőakció és az iszlám terjedése. Az onogur püspök működésének pedig a nép elköltözésével szakadt vége: Doni Magyarországban újult erővel lángolt fel a magyarok között az ősi pogány hit kultusza. Ennek a fordulatnak mélyen a nép lelkében gyökerező politikai okai voltak.
Álmos gyula – rokonság foka ismeretlen – Csaba ... ? ... (Tétény); Árpád – rokonság foka ismeretlen – Tühütüm; Liündik; ... ? ... Kél karhán; Bulcsú karhán; Tarhos (= Tarhán); Tevel; Tormás; ... ? ... Szörénd; Koppány; Jutas; Vál; Üllő (-Hülek, Chele); Ézelő, Zovárd, Kadocsa, Keve = Tas, Lél; nagybátyja: Kölpény; Botond; Solt; Taksony; Mihály; Vászoly; Géza; István; Leány; Horka; Zombor gyula; Sarolt, Gyula; Bajy, Bonyha; Karolt, Doboka; Csanád; Edömén; ? Pata; ? Aba Sámuel.
« 1. A NÉP. KEZDŐLAP SZENT ISTVÁN
3. AZ ŐSÖK. »



Hóman Bálint munkái
http://mek.niif.hu/07100/07139/html/0003/0003-220.html[2021. 06. 19. 16:44:10]
« 2. MŰVELTSÉG. KEZDŐLAP SZENT ISTVÁN
4. SZOMSZÉDOK. »
3. AZ ŐSÖK.
A törökfajta népek ősi vallásának lényeges eleme az ősök varázshatalmú szellemének mélységes tisztelete s a lovas-nomád népközösségekben ez az őskultusz volt a leghatalmasabb társadalomösszetartó és államformáló erő.
A nomád társadalom és állam vérségjogi felépítéséből és az őstiszteletből önként következett, hogy a nemzetségfő, törzshadnagy, törzsszövetségi fejedelem és a birodalom királya korlátlan családapai hatalommal uralkodtak a maguk népe felett. A népszervező, vagy nagy-családot alapító ős egyenes leszármazói lévén, a tőle örökölt karizma, természetfeletti mágikus erő és varázshatalom birtokosai voltak. Ezen a mágikus varázserőn alapult korlátlan hatalmuk és tekintélyük. A nemzetségeket és törzseket néppé szervező s a népeket birodalom keretében egyesítő katonafejedelmek egyéni tekintélye népük köztudatában isteni elhivatásuk hitével párosult. A kisebb istenségek felett korlátlan hatalommal uralkodó Istenben hívő pásztornép a maga korlátlan hatalmú fejedelmében a Menny Fiát látta, ivadékában az égi erők hatalmával rendelkező választott nemzetséget tisztelte. A lovas harcosok páratlan fürgesége, vezéreik szervező- és fegyelmezőképessége mellett az „istenválasztotta” személy és család égi elhivatásába és természetfeletti erejébe vetett vallásos hit magyarázza meg az ázsiai nomád királyok hatalmának – más kultúrák körében példátlan – gyors emelkedését. Ez tette lehetővé néhány esztendő alatt népek sokaságának hódoltatását és beláthatatlan kiterjedésű nomádbirodalmak alapítását. De ebben a vallásos hitben rejlett a bomlás csírája is, mert a vérségi társadalom hite szerint a család életébe beavatkozó égi hatalom a maga varázserejét nemcsak a kiválasztott személyre, hanem összes ivadékaira is átruházta. Az istenválasztotta királyok a hódoltatott népek és tartományok élére ezért állították királyul saját családjuk tagjait – rendszerint fiaikat vagy a hódolt nép előkelői közül kiszemelt vejüket – s mivel ezeknek a leszármazóiban éppúgy élt az elhivatás tudata, mint a mindenkori családfőben, a harmadik-negyedik nemzedék idejében rendszerint megindult a hirtelennőtt nomádbirodalmak bomlása. A nép ennek a felfogásnak a tükrében az istenválasztotta család alkotása. A dinasztiával él, emelkedik, bukik: szétesik, elporlad, avagy más uralkodócsalád népébe olvad be. Ha a választott, de elbukott családnak valamelyik sarja később mégis elég erőt és képességet érez magában ősei hatalmának visszaszerzésére, avagy új nép és birodalom alapítására, tekintélyét az uralma alá vetett népek körében csak újabb égi kinyilatkoztatásra támaszkodva alapíthatja meg.
Etele; Irnik; Ogurda (Hunor); Magyar; Orkán; ? Kurt; Isperich a bolgár fejedelmek őse; Bég Baján a magyar fejedelmek őse; ? Ügyek; Álmos; Árpád.



Hóman Bálint munkái
http://mek.niif.hu/07100/07139/html/0003/0003-220.html[2021. 06. 19. 16:44:10]
Attila hún király, a hatalmas középázsiai hún királyoknak más világtájon új birodalmat és új dinasztiát alapító ivadéka, az égből hullott „isten-kardjával” kezében vezette népét a világ meghódítására. Égi erők rendelésére hivatkozva számolt le a hatalomban vele előbb osztozó testvérbátyjával és állította helyébe a keleti népek élére saját fiát, Ellákot. A nagy romlást egyedül túlélő legkisebbik fia, Irnik, ugyancsak égi jelre – az ő családfenntartó szerepét hirdető jóslatra támaszkodva – alapította meg a pontusi hun-bolgár hatalmat és a királyi gyula méltóságról Gyula-nemzetségnek nevezett bolgár-magyar uralkodóházat. E dinasztia tagjai – nyilván Irnik unokái – voltak Gurda (Ogurda) és Magyar VI. századi „hún” fejedelmek, akik a vérségi összetartozás kifejezéseképen éppúgy az uralmuk alá rendelt népekről kapták e nevüket, mint hétszázaddal később Dzsingisz-kán leszármazói: Csagatáj, Madzsar, Tatár, Nogáj és Özbég. Irnik ivadéka volt a türk és avar igát lerázó Gyula-nembeli Kurt onogur-bolgár király s a két fiától – Isperichtől és Bég Bajántól – származó bolgár és magyar fejedelmi nemzetség is. A Gyula-nemzetségből sarjadt dunai bolgár fejedelmek századok multán is a legendás alakká nőtt „háromszázesztendeig uralkodó” Avitochol-Attilában és a „százötvenesztendeig uralkodó” Irnikben tisztelték első őseiket. Az „istenkardját” egészen a XI. század derekáig családi ereklyeként őrző magyar királyi nemzetség hagyományában pedig Etele-Attila s a mondai időáttétellel ősidőkbe visszahelyezett Hunor és Magyar – a történelem Ogur-dája és Magyarja – szerepelnek az uralkodóház őseiként. Magyar és Etele véréből származott – e hagyomány szerint – Álmos vezér, a legbölcsebb, leggazdagabb és leghatalmasabb magyar hadnagy. A kazárbirodalmi hierarchiában a kagán és a sad – a főkirály és mindenható helytartója – után következő kendekagán méltóságát is viselő fővezér mellett ő töltötte be a gyula tisztét.
A Levediában járt arab utazók szerint „a magyarok főkirályának a címe kende vagy kündü, de azt, aki felettük valóban uralkodik, gyulának nevezik; minden magyar a gyula szavára hallgat s a támadást, védelmet és más ügyeket illetőleg az ő parancsainak engedelmeskedik.” A fővezér még Leved (Eleved–Eleud–Előd) volt, a kazár kagán veje és bizalmasa, de a magyar nép már az ősi hun-bolgár királyi házból sarjadt Álmos gyulában, a Magyari-törzs hadnagyában látta a maga természetes urát. Mikor pedig a kazár hatalom közvetlen szomszédságából Etelközre költöztek, Álmos fia Árpádot kiáltották ki örökös fejedelmüknek. A gyula bírói méltósága – úgylehet – már ekkor átszállt a család egy másik ágára: a X. században Tühütüm vagy Tétény leszármazói viselték. Álmos tekintélye és hatalma besgur-magyar népének az ősi hun-bolgár királyi ház isteni elhivatásába vetett vallásos hitén alapult. Az újabban csatlakozott türk-kazár törzsek népe azonban nem tartozott az egykori attilai birodalom kötelékébe s így sohasem élt e család uralma alatt. Ezért újabb égi kinyilatkoztatásra volt szükség, hogy Álmos hatalmát fenntartás nélkül elismerjék. Ez a csodás égi jel – a magyar királyi családban nemzedékről-nemzedékre szálló hagyomány szerint – meg is érkezett Álmos születésekor. Anyja előtt álmában égi tünemény jelent meg a nemzetség szent totemállatának – a Turulmadárnak – képében s őt reászállva, teherbe ejtette. Álmos a Turulmadár közvetítésével a Mennyek Urától örökölte az uralkodásra képesítő mágikus varázshatalmat s ez égi karizma birtokában éppúgy a Menny Fia volt, mint hún ősei és a többi nagy nomádfejedelmek. Apja és anyja is nyilván e csodás esemény hatása alatt viselik a hagyományban a szimbolikus értelmű Ügyek (= Szent) és Emese (= Ősanya) nevet.
Ez a teokratikus államszemlélet, Álmos isteni elhivatásának és fejedelmi hatalma égi eredetének hite, sőt tudata és a vérségjogi legitimitás ereje térítette vissza a régi hazából kivándorolt magyarokat az ősi hitre és az ősi királyi család hűségére. Ez szabott határt egykor Gurda fejedelem keresztény térítő kísérletének, mikor népe Magyar fejedelem vezetésével az ősök ezüst- és aranybálványainak beolvasztása miatt fellázadt ellene. Ez késztette most Etelközön a törzshadnagyokat is a vérszerződés megkötésére, mikor is vérük összevegyítésével és magukhozvételével vérszerinti rokonuknak, vérségük fejének s az egész magyar népközösség természetes és törvényes urának ismerték el Árpádot és ivadékát. Ez adott erőt – a kortársak szerint: „a tanácsban és gondolkodásban bölcs, harcban kiváló, vitéz és uralomratermett” – Árpád fejedelemnek a politikai egység megteremtésére, a honfoglalás diplomáciai és katonai előkészítésére és tervszerű végrehajtására.
A honfoglaláselőtti morvaországi, pannóniai, bolgáriai hadjáratok, az új hazában lakó néptöredékek és a felettük uralkodó hatalmak elszigetelésére irányuló diplomáciai kötések, a Kárpátmedence birtokbavétele, a foglalás eredményét biztosító felsőitáliai és bajorországi hadjáratok, Morvaország, az Ostmark, Karinthia hódoltatása s a magyar hatalomnak az Ober-Enns-folyóig és a salzburgi tavakig – a magyar mesevilág Óperenciás tengeréig való kiterjesztése egy kiváló elme tudatosan felépített politikai és katonai koncepciójának láncszemei. A magyar nép első örökös fejedelme nemcsak a vérségi kapcsolat, hanem a szellemi rokonság alapján is méltán hirdethette magát világverő Etele egyenes utódjának. Népe méltán tisztelte benne az igazi honalapítót, mikor a római légiók



Hóman Bálint munkái
http://mek.niif.hu/07100/07139/html/0003/0003-220.html[2021. 06. 19. 16:44:10]
egykori dicsőségét hirdető aquincumi romok közelében ásott sírjához zarándokolt, hol lágyékából származó keresztény királyok kegyelete emlékét Szűz Mária tiszteletére emelt templommal szentelte meg. De tekintélyének és akaratának a törzsszervezet centrifugális erőivel szemben minden kiválósága mellett is csak azért szerezhetett érvényt, mert az istenválasztotta királyok véréből sarjadt örökös fejedelem – a pogány vérségi jogfelfogás értelmében – korlátlan hatalmú vérszerinti ura volt népének. A társadalom életét és gazdálkodását törvényerejű régi jogszokások szabályozták, de a népközösség politikai életének és tevékenységének irányításában és a katonai vezetésben az istenrendelte fejedelem akarata volt irányadó. Egyéni kiválósága és égi elhivatásának a hite együttesen szerezték meg számára népe bizalmát és korlátlan hódolatát. Utódai is az ő tekintélyére támaszkodtak uralmukban, ha azt képességek híján nem is tudták valamennyien megóvni.
Árpád öt fia közül négy: Liündik, Tarhos, Üllő, Jutas korán elhalt. A legkisebbik még gyermek volt apja halálakor. A hazai hagyományok szerint Solt tizenhárom éves volt, mikor „országának fő-emberei egyértelemmel és közakarattal egyeseket országbírákul rendeltek a fejedelem alá, hogy a szokás jogával mértéket tartva, csendesítsék a viszálykodók pereit és versengéseit; másokat pedig – Tas fia Lélt, Bogát fia Bulcsút, valamint Kölpény fia Botondot – hadvezérekké tettek.” Bölcs Leó császár Árpád idejében egyeduralom alatt álló népnek ismerte meg a magyart. Bíborbanszületett Konsztantinosz, aki 948-ban vendégbarátjává fogadta és patriciussá nevezte ki Kál fia Bulcsú karhánt, leveleit már „a magyarok hadnagyaihoz” intézte, mert „az Árpád nemzetségéből sorrend szerint uralkodó fejedelmen felül még két más fejedelmük van, a gyula és karhán, akik bírói tisztet viselnek s van elöljárója mindegyik törzsnek is, melyek nem engedelmeskednek fejedelmüknek, de szövetségük van háborúra s amelyik részt megtámadják, azt teljes tanáccsal megsegítik.”



Hóman Bálint munkái
http://mek.niif.hu/07100/07139/html/0003/0003-220.html[2021. 06. 19. 16:44:10]
A főbírák és törzshadnagyok akarata – ezek szerint – Solt idejében korlátokat szabott a honfoglalás korában korlátlan hatalmú fejedelem akaratának. A pogány magyarság vérségjogi felfogása és a fejedelmi család isteni elhivatásáról vallott vallásos meggyőződése mellett ez csak úgy volt lehetséges, ha a főemberek maguk is fejedelmi vérből származtak. Árpád családjának Konsztantinosz császártól ismert hiteles genealógiáját, a Szent László-kori Gesta Ungarorumnak és III. Béla jegyzőjének elbeszéléséből ismert családi hagyományokat és az első szállásbirtokosok nevét fenntartó dunamelléki helyneveket egybevetve, meg is állapíthatjuk, hogy a honfoglaló hadnagyok helyét már a X. század első felében a fejedelmi család tagjai és a Megyeri-törzs szállásterületén birtokos rokonai foglalták el. A magyar hagyományban Kündü és Előd néven két személyként szereplő Leved kündü, Bogát, Huba és két más névről nem ismert foglaló vezér örökébe új hadnagyok – Szabolcs, Kál fia Bulcsú, Tas fia Lél, Kölpény fia Botond, Tétény unokája Gyula – léptek, Ond törzse előbb tán Tast, majd a század végén már Ajtonyt uralta. Az ősidők óta Etele és Álmos nemzetségében öröklődő gyula méltóság a nyilván ugyane családból sarjadt Tétény nemzetségében szállt apától fiúra. A karhán vagy tarhán tisztsége pedig – úgy látszik – a legidősebb Árpádfi, Tarhos vagy Tarhán, családjában volt örökletes; Kál és Bulcsú karhánok és a helyükbe lépő Koppány mindenesetre az ő rokonainak látszanak. Tas és Lél a második fiúnak, Üllőnek (Hülek) a leszármazói, Kölpény pedig Tas anyai nagybátyja volt. Szállásbirtokának helyzetéből ítélve Szabolcs is a fejedelmi család rokona. A kronológiát rendszerint összezavaró mondai hagyományban mindezek a X. századi hadnagyok honfoglaló vezérekké nőttek, de III. Béla király névtelen jegyzője a korábbi hadnagyok emlékét is fenntartotta. Szabolcsot Előd, Bulcsút Bogát fiának mondja, holott azoknak csak utódai voltak. Árpád fia Üllőt, Taksony fejedelem nagybátyját – akit tévesen Árpád nagybátyjának mond – Hubával együtt szerepelteti, akinek utóda Üllő unokája, Lél volt. Bulcsú és Lél, Botond és Gyula történeti szerepéből nyilvánvaló, hogy a királyi jegyzőnek Szabolcs, Tas, Tétény nyírségi és erdélyi hadjáratáról és a bihari részek birtokbavételéről szóló elbeszélése is későbbi, X. századi eseményekre vonatkozik.
Ezek a változások nyilván a 933. évi könnyelmű szászországi hadjáraton szenvedett nagy vereséggel függenek össze. Ez tette szükségessé az európaszerte elismert és félt, de Solt és Vál fejedelmek gyöngesége miatt elhanyatlott magyar hatalom új alapokon való átszervezését és megerősítését. A mozgalom élén a gyula és karhán állt. Bulcsú karhán a dunántúli törzseket – Lél és Botond népét – vonta a maga érdekkörébe. Zsombor gyula a tiszai törzsek – Szabolcs és Ond népe – fölé terjesztette ki a hatalmát. A külpolitika irányítása és a katonai vezetés ennek a két hatalmas törzsfőnek a kezébe került. A 937 és 955 közt nyugatra vezetett attilai méretű nagy hadivállalkozások és a két háború után megkötött bizánci szövetség hátteréből Bulcsúnak, ennek a kiváló tehetségű keleti diplomata-hadvezérnek hatalmas alakja bontakozik ki. Ő járta be hadaival a királyuk ellen lázadozó délnémet tartományurak és a lombard királyok szövetségeseként Németország, Franciaország, Itália távoli vidékeit. Ő elevenítette fel Árpádnak annak idején Bölcs Leó császárral kötött szövetségét is, amikor Konstantinápolyban megkeresztelkedett és római patriciusi rangra emelkedett. Ezt az összeköttetést fűzte tovább a Maros és Szamos völgyén uralkodó Zsombor gyula, mikor megkeresztelkedvén, népe térítésére görög papokat hozott tartományába. Az ő rokonságához és érdekköréhez tartozott – hacsak nem az ifjabb Gyulával azonos személy – Ajtony hadnagy is, aki a század végén megkeresztelkedett és bolgár támogatással a Körös-MarosTisza-közön alapította meg hatalmát.
Ez a hatalmi szervezet a 955. évi lechmezei vereség után is továbbélt, de „az új vezetőkbe vetett mágikus hit, az a meggyőződés, hogy Lél és Bulcsú vezérsége biztosítja a hétmagyar népnek a külföldi harchoz és zsákmányhoz fűzött érdekeit, semmivé foszlott.” Vál fejedelem és a németföldön kivégzett Bulcsú és Lél hadnagyok halála után Taksony fejedelem minden nehézség nélkül vonta a maga hatalmi körébe az egész dunántúli területet. A Balatontól délre és nyugatra eső részeket Tevel fia Tormás, majd Szórend fia Koppány – Árpád legidősebb fiának az ivadéka – vette át az uralmat. Az északi részeken Taksony fia Géza került a fejedelem és Lél törzse élére. Ekkortájt költözött át a solti részekről a hevesi vidékre az Etele nemzetségéből sarjadt, tehát a fejedelmi családdal rokon Pata is, a tiszavidéki kabarok új hadnagya. A keleti törzseket Taksony ügyes házasságpolitikával kapcsolta be a maga érdekkörébe. Géza fiát Zsombor gyula Sarolt leányával házasította össze; a Géza lengyel házasságáról szóló kései értesítésnek semmi alapja sincs. Az így életrehívott szorosabb szövetséget erősítette meg a fejedelmi törzshöz tartozó Dobokának – minden jel szerint – a gyula másik leányával Karolttal kötött házassága. Doboka fia volt Csanád, később István egyik legbizalmasabb munkatársa. Pata unokája, Aba pedig Géza leányát vette nőül és István királynak lett a nádorispánja. Géza idejében tűnt fel a Körös-Maros-Tisza-közén, Ond törzsének egykori területén a gyulák családjával rokonnak látszó Ajtony marosvári hadnagy. A Solt uralkodása alatt kialakult



Hóman Bálint munkái
http://mek.niif.hu/07100/07139/html/0003/0003-220.html[2021. 06. 19. 16:44:10]
rendszer Taksony idejében sem változott, de a házassági összeköttetések révén a fejedelmi hatalom mégis megerősödött, „Taksony vezér – így mondja Béla király jegyzője – Magyarország főembereivel együtt hatalommal és szépszerével élete valamennyi napján át megtartotta országának minden jussát.”
A fejedelmi nemzetségből kiszemelt és új nemzetségeket alapító törzshadnagyoknak a kinevezése, a hatalomnak köztük való megosztása és a központi hatalom rovására történt előtérbe nyomulásuk a keleti lovas-nomád népek történetéből jól ismert folyamat. A hármas fejedelemség rendszere is keleti örökség volt. A középázsiai nomádbirodalmak világtájak szerint tájékozódó, kozmikus értelmű hatalmi konstrukciójához képest középen áll mint a napisten az égbolton – az Ég Fia: a fejedelem. Jobbra tőle, a keleti világtájon uralkodik a második főméltóság: a gyula. Balra pedig, a nyugati világtájon, a harmadik fejedelem: a karhán. Mindhármuk hatalmi körzetén belül ugyanez a hármas tagoltság figyelhető meg. Bulcsú karhán törzsét Lél és Botond, Zsombor gyula törzsét Ond (?Tas) és Szabolcs törzsei fogták közre. Ugyanígy helyezkedett el a Duna mentén Árpád három fiának ivadéka: Vál, Taksony, Tormás nemzetsége is, miután a negyedik fiú leszármazói – Tas és Lél – a nemzetség szállásbirtokáról elköltözve, más törzsek vezetését vették át. Három törzsre tagolódott a kabarok külön egységet alkotó népe is: élükön Őrs-úr, tőle keletre Bors, nyugatra Pata hadnagyok nemzetségével. Később a központi



Hóman Bálint munkái
http://mek.niif.hu/07100/07139/html/0003/0003-220.html[2021. 06. 19. 16:44:10]
hatalom erősbödésével és a törzsi kötelékek bomlásával a fejedelem, a gyula és a karhán hatalma mindinkább a tartományi fejedelem hatalmának képét ölti fel. A törzsek határai elhalványulnak. Mindegyik törzs kebeléből települő rajok szálltak az addig lakatlan vidékekre s a X. század végére a régi törzsi tagoltságnak alig maradt nyoma. A törzshadnagyok hatalma elenyészett, utódaik már csak egy-egy előkelő nemzetség fejei. A fejedelmi törzs kettészakadt. Északi része – egykor Vál és Taksony népe – Lél törzsével együtt Géza fejedelem közvetlen hatósága alá került s harmadikul a fejedelem vejének – Aba Sámuelnek – kabar törzse csatlakozott e körzethez. A déli részen Tormás népe Bulcsú és Botond egykori törzsével együtt Koppányt uralta. A három keleti törzs az ifjabb gyulának – Géza sógorának – uralma alatt állt.
A három fejedelem három politikai irányzatnak volt a képviselője. Géza nyugati politikát folytatott. A gyula a görög kereszténység felé orientálódott. Koppány az ősi pogány hit és államrend híve volt. A rokoni kötelékek és Géza ügyes politikája útját vágták az összeütközéseknek. A gyula és a karhán elismerték fejedelmi rokonuk elsőbbségét és főhatalmát. De a békés felszín alatt már adva voltak az összeütközés összes feltételei. Csak idő kérdése volt, mikor tör ki az ellentétes irányzatok küzdelme.
« 2. MŰVELTSÉG. KEZDŐLAP SZENT ISTVÁN
4. SZOMSZÉDOK. »



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
« 3. AZ ŐSÖK. KEZDŐLAP SZENT ISTVÁN
5. KELET VAGY NYUGAT? »
4. SZOMSZÉDOK.
A magyar nép ősei még a szibériai őshaza erdeiben vadászgatva és halászgatva, mezőségein pásztorkodva barangoltak, mikor nyugaton a Rajna és Duna, keleten a Hoang-ho vonalán megindult a Földközi-tenger és a Csendes-óceán partvidékén kialakult délszaki birodalmak – Róma és Kína – százados küzdelme az új hazát kereső fiatal északi népekkel. A két déli birodalom egyidőben, a Kr. e. I. század derekán hatalmas erővel fordult szembe a délfelé törekvő germán és hún népekkel s mint egy gigászi méretű harapófogó ölelte át az egész barbár világot. A kétoldali nyomás következtében Kelet és Nyugat felé áramló népek előőrsei – a gótok és hunok – a IV. század derekán ütköztek meg és összecsapásuk nyomán megindult az európai népek és fajok, országok és birodalmak öldöklő élethalálharca. Törzsek, népek, nemzetek, sőt egész fajok pusztultak el s új népeknek és nemzeteknek adtak helyet, melyek felszívták és magukba olvasztották a régieknek életbenmaradt töredékeit. Az életerős fiatal északi népek áradata ellepte a római világbirodalom területét s a szabad Germánia és szabad Szkítia szomszédos földjét. Mikor a magyarok ősei a Fekete-tenger partvidékén Onogoriában megszálltak, a római birodalom utolsó óráit élte; nemsokára áldozatul esett az államalapító ifjú népeknek.
Déli és nyugati tartományaiban germán népek, vandálok, vizigótok, burgundok, svévek, frankok, angolok és szászok alapítottak új katonai hatalmakat. Itáliát a herulok, majd a keleti gótok s végül a longobárdok vették birtokukba. Pannóniában és Dáciában a hunok, majd meg – a gepidák, herulok, gótok, longobárdok elköltözése után – az avarok nomád királyai uralkodtak. A keletrómai császárság túlélte a nagy veszedelmet, sőt egy időre Afrikában és Itáliában is újra megvetette lábát, de az északi tartományokba idegen népeket kényszerült befogadni. Az Alduna és Száva vonalától délre előbb hún és germán töredékek, majd északról jött szláv népcsoportok szálltak meg. Keleten, a Kaspi-tó mentén elvesztek az örmény és méd tartományok. Itt a Szaszanidák új-perzsa birodalma terjeszkedett a Kaukázusig, míg ettől északra alánok, onogurok, bolgárok, szavirok telepedtek meg a régi szkíták földjén.
Róma elbukott, de bukásában is erősebbnek bizonyult a győztes népeknél. A világbirodalom megdőlt, szervezete felbomlott, de a latin kultúra és a birodalmi eszme túlélte nemcsak a régi birodalmat, hanem a romjain kialakult új hatalmakat is. A római területen új államot alapító népek mind elpusztultak. Nyelvben, szokásban, erkölcsökben, műveltségben ellatinosodtak, erőik felőrlődtek és demoralizálódtak. Államaik egytől-egyig áldozatául estek a régi birodalom határvidékein kialakult új világhatalmak imperiális törekvéseinek. Északnyugaton a frank, délkeleten a perzsákon is győzedelmeskedő arab nép, a római és romanizált népek magasabb műveltségét elsajátítva és a római-görög hagyományokban rejlő erőket felhasználva, újra érvényt szereztek a világbirodalmi gondolatnak. Féllábukkal római, a másik féllel friss energiákat termelő hazai talajon állva, elkerülték a romanizált barbár népeknek a sorsát. Fejedelmeik a VII. században népük szűzi erőire, harckészségére, faji erényeire támaszkodva s a faji és nemzetiségi különbségeket áthidaló új vallás – itt a kereszténység, ott az iszlám – szintetizáló erejének felhasználásával új birodalmakat alapítottak. A déli tartományokat a szabad Arábiától, Mezopotámiától és Örményországtól kezdve Szírián, Egyiptomon, Afrikán át Hispániáig a kalifák hajtották uralmuk alá. A Dunavonaltól nyugatra eső tartományok és a szabad germánok a nyugatrómai császárságot új alakban felelevenítő frank királyok hatalma alá kerültek. A Dunától keletre és délre a Don vidékéről ideköltözött bolgároknak keresztény hitre tért fejedelmei szervezték meg a bizánci fennhatóság alól a maguk uralma alá vont szlávokat s a császárság határát messzire visszaszorítva alapították meg balkáni hatalmukat. Szkítia népei a középázsiai Türkbirodalom bomlása után kialakult Kazárbirodalomban egyesültek.
A pannóniai avar hatalom bukása után Róma örökén – a görög és kisázsiai területre zsugorodott keletrómai császárság és a dunai bolgár hatalom mellett – a frank-római császár és az arab kalifa osztozott. Szabad Germánia és szabad Arábia népei is Nagy Károly és Mohammed utódait uralták. A VIII. században a birodalmi eszme új barbár fogalmazásban győzedelmeskedett a népkirályságok fölött. De ez a győzelem nem volt tartós. A római földön kelta-latin-germán elemek egyesüléséből született neolatin népek és az északi nagy néprezervoárból felbukkanó germán és szláv népcsoportok életerejének, egyre erősbbödő faji öntudatának és fejedelmeik



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
függetlenségi törekvéseinek centrifugális ereje a IX. század második felében újra szétrobbantotta a birodalmi kereteket.
Az Arabbirodalom egymással vetélkedő dinasztiák küzdelmében bomlott részeire s északnyugati határvidékén megindult a keresztény spanyol nép politikai szervezkedése. Britanniában az angolok és szászok kis fejedelemségei a kelta őslakókat is felölelő angolszász királyságban egyesültek. A Frankbirodalom területén a császárok immár csak névleges fennhatósága alatt megkezdődött az új nemzetállamok és ezek keretében egész sor tartomány kialakulása. A magyar honfoglalás idejében már világosan kibontakoztak a francia, burgundi, lombardolasz, német királyságoknak s a kisebb tartományuraságoknak a körvonalai. Az avarok bukása után elfoglalt keleti határvidéken a csehek, morva-szlovákok, pannon-szlovének, horvátok bennszülött keresztény hercegei a császári hatalom árnyékában építik ki a maguk független fejedelmi hatalmát. Északon a pogány norvégek, svédek, dánok, lengyelek és orosz-szlávok normann fejedelmei alapítottak államot, Európa keletén pedig a kazár hatalom alól szabadult bolgárok alapítják meg volgai mohammedán országukat. A magyarok nyugatra költözve szabadítják fel magukat a kazár fennhatóság alól. A Don és Alduna közén az Ázsiából jött besenyők lovasnomád népe talált új hazára.
Európa a vajudás állapotában volt: mindenütt harc és küzdelem, bomlás és szervezkedés, régi kötelékek szakadása és újak keletkezése, birodalmak szétesése és népkirályságok alakulása volt folyamatban, mikor a magyarok a besenyők és bolgárok támadása elől kitérve, a Kárpát-medencébe érkeztek. „A honfoglaló magyarság a teljes



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
politikai atomizálódás és hűbéri széthullás állapotában találta Európa népeit. Feltűnése a Németbirodalom és Itália történetében is az önző partikuláris erők korlátlan felszabadulásával esett egyidőbe. A magyarság így oly hatalmat tudott alapítani, mely a X. század első felében még az avarok egykor félelmes birodalmát is felülmúlta.” A nagy keleti nomádkirályok katonai és politikai tehetségét öröklő Árpád fejedelem kemény katonauralma alatt fegyelmezetten és teljes egységben fellépő magyarság a bomladozó Európában mindent elsöprő erővel lépett fel. Szinte ellenállás nélkül vette birtokába a bolgár és frank hatalomhoz csak laza szálakkal kapcsolódó Duna-Tiszavidéket, a morva-szlovák, pannon-szlovén, drávántúli szláv hercegségek területét, sőt a német keleti őrgrófságot is.
A magyarság Arnulf frank-német császár szövetségeseként érkezett a Duna-vidékre. A szövetség éle a birodalom keleti határvidékén német patronátus alatt kialakult, de most elszakadásra és önálló államok alakítására készülő szláv fejedelmek, a morva, pannóniai és drávántúli hercegek ellen irányult. A hadjárat teljes sikerrel járt, de a szövetség felbomlott s a magyarok ezután félszázadon át az avarok és hunok egykori szerepét töltötték be Európában. Kelettől elzárkózva, mégis idegen testként ékelődtek a nyugati világba. Négy kultúra – a keleti török, a balkáni görög-szláv, a nyugati latin-germán, az északi pogány szláv világ – határmesgyéjén négy irányból feléjük áramló ellenséges indulattal kellett megküzdeniök. A keleti és déli határon a félelmes ellenségnek bizonyult besenyő és bolgár hatalommal szemben védekező állásba helyezkedtek. Nyugaton mint támadók léptek fel s rövidesen európaszerte félelmes hírt szereztek nevüknek és fegyverüknek. A nyugati államok gyengeségét, szervezetük hibáit, a központi hatalom ellen lázadozó tartományurak önző politikáját megismerve, nem igen érezhettek kedvet Nyugat utánzására, de a birodalom belső zavarait a maguk hasznára igyekeztek gyümölcsöztetni. Szövetségeseket kerestek és találtak a birodalom viszálykodó fejedelmei közt. A lombard-olasz szövetség gyökerei még Árpád idejébe nyúltak vissza, aki már 904-ben szövetséget kötött Berengár itáliai királlyal. Berengár és utódai félszázadon át rendületlenül ki is tartottak e szövetség mellett. A bajor szövetséget a 915-ben magyar földre menekült Arnulf herceg – a hasonló nevű császár unokaöccse – újította fel s maga és utódai egészen a lechmezei csatáig fenntartották. E szövetségkötésekkel a magyar fejedelmek nemcsak az ország nyugati határait biztosították minden meglepő támadással szemben, hanem módot és alkalmat szereztek a népük életmódja és katonai szelleme mellett elkerülhetetlen hadivállalkozásokra s a nyugati államok mindenkori erőviszonyainak megfigyelésére is. Az ország határainak megállapítása után egy eset kivételével csak bajor és lombard szövetségeseik hívására fogtak fegyvert. Ezek tartományait mindig megkímélték és őket megsegítve, maguk megelégedtek a hadizsákmánnyal és az ajándék címén kapott adókkal.
A bajor szövetségnek a politikai célszerűség mellett mélyebben fekvő okai is voltak. A magyarok karakter és műveltség dolgában sokkal közelebb álltak a bajorokhoz, mint bármely más szomszédjukhoz. Bizánc a maga fényűző kultúrájával és túlfejlett állami szervezetével, az istenség ködébe burkolódzó császáraival és alattomos diplomáciájával, korhadó társadalmi és gazdasági életével a magyar szemnek elérhetetlen távolságban állt. A keleti pusztákon kikristályosodott ősi magyar katonai és politikai szervezetnél sokkal kezdetlegesebb szervezetben, sőt politikai függőségben élő szláv népeknek az övékénél alacsonyabb kultúrája, idegenszerű szokásai és erkölcsei nem vonzották a keletről jött harcosokat. A bajorban viszont magukhoz hasonló vitéz harcost, fegyelmezett katonát, a jármot nehezen tűrő, szabadságszerető, független népet, nyilt ellenséget és becsületes barátot ismertek meg. Gazdasági műveltség tekintetében sem álltak oly magasan a magyarok fölött mint a nyugati németek, olaszok, görögök s a nép nyers erején sem vett még erőt az erkölcsöknek máshol világosan felismerhető romlottsága.
Árpádnak és Bulcsúnak a keletrómai császárokkal kötött rövidéletű szövetségét az időszerű politikai érdek sugalmazta, s ezért az érdekközösség megszűnte után a szövetség is tüstént felbomlott. A bajor és lombard fejedelmekkel kötött szövetség egymásrautalt szomszédos népek fejedelmeinek kötése volt s ezért a magyar nemzet politikai és kulturális fejlődésére is kiható tartós barátsággá alakult át. Kiinduló pontja volt a magyar művelődés és a magyar politika szempontjából egyaránt történeti jelentőségű német és olasz barátságnak, aminek a lechmezei vereség után évtizedekre megszakadt fonalát hosszabb szünet után Géza és István vették fel újra. De ekkor már gyökeresen megváltoztak a hatalmi viszonyok.
A honfoglalás előtt oly félelmes erővel támadó, de a belső egység megteremtésére képtelen besenyők hatalma leáldozott. Vérük elfolyt, erejük felmorzsolódott az úzok, oroszok, bolgárok, görögök ellen vívott félszázados meddő küzdelemben. Szomszédságukban a Rurik családjából sarjadt kievi normann-orosz fejedelmek megdöntik a Kazárbirodalmat. A Kaukázusig minden népet meghódoltatnak, gyors hajóikon Konstantinápolyig hatolnak s a



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
keresztény hitre tért Vladimir nagyfejedelmi rangra emeli és Keleteurópa vezető hatalmává növeli kievi fejedelemségét.
A besenyő hatalom elhanyatlásával egyidőben a honfoglaláskor veszedelmes ellenfélnek bizonyult bolgár hatalom is összeomlott, de helyét még félelmesebb szomszéd foglalta el: az újraéledő bizánci császárság. A birodalom előbb három századon át folytonosan hanyatlott. A belső viszályok, külső háborúk s a betelepedett szlávok és bolgárok térfoglalása miatt a császári hatalom és tekintély fokozatosan alásüllyedt. A magát külső pompában, formaságokban kiélő udvar képmutató szertartásaival és romlott erkölcseivel melegágya lett az aljas cselszövéseknek, intrikáknak. Túlfinomodott, dekadens kultúrája belső rothadás szennyes foltjait takarta. Ha akadtak is kiváló, uralomratermett fejedelmek, csak ideig-óráig hátráltathatták a bomlást és hanyatlást. A IX. század végén trónrakerült Makedón-ház végre sikerrel szállt szembe a dekadenciával. Zimiszkész János a gyenge uralkodók alatt bomlásnak indult Bulgáriát előbb hűbéresévé tette, majd 972-ben bekebelezte birodalmába. Az új dinasztiát alapító Sámuel cár sikerrel vette fel ugyan a harcot a görögökkel és sikerült délen a Peloponnézoszig, nyugaton az összes szerbeket hódoltatva az Adriáig, északon az Aldunáig és a Fruskagóráig, keleten Szaloniki és Drinápoly vidékéig kitolnia országa határait, de a Peloponnézosz meghódítása végett indított hadjáratának balsikere után megbukott. Baziliosz császár 999 és 1005 közt a Dunáig, Drináig, Adriáig hatolt, végleg meghódította Bolgáriát és nemsokára a délvidéken is véget vetett a rövidéletű dinasztia uralmának. A bizánci császár ismét ura volt a Balkánnak. Birodalma határai északon Magyarország kapujáig, az Aldunáig és Száváig terjedtek s neki hódoltak a bolgárok nyugati szomszédságában lakó szerb törzsek és a dalmát városok felett is uralkodó horvát fejedelmek, bár ez a hódolat inkább csak névleges volt.
Az utolsó Karolingok uralma alatt pártharcokba merült Keleti-Frankbirodalom széthúzó tartományuraival és pártos alattvalókkal küszködő királyainak örökébe is új dinasztia lépett: a szász hercegek családja. Madarász Henrik és Nagy Ottó a frankoknál kevésbbé művelt, de faragatlanságukban erősebb keleti német törzsekre támaszkodva helyre állították a központi hatalom tekintélyét. Ottó király uralkodása első lustrumában vaskézzel fojtotta el az elégedetlen tartományurak lázadását és saját híveit állította a hercegségek élére. Szászországot, Thüringiát, Frankóniát a korona közvetlen hatósága alá rendelte. A szász végvidék őrgrófjaivá hűséges híveit, Billung Hermannt és Gerót nevezte ki. Lotharingiát leányának kezével együtt a frank Vörös Konrád kapta. Svábország hercegévé saját fiát, Ludolfot tette, a bajor hercegséget pedig Henrik testvérére bízta, aki már előbb Arnolf herceg Judit leányát vette nőül. Hódolásra kényszerítette hűtlen vazalusát, Boleszláv cseh herceget, valamint az Elba- és Odera-vidéki szlávokat. 952-ben már Burgundiára és Lombardiára is kiterjesztette hatalmát. Magát Itália királyává koronáztatta, a veronai és aquilejai hercegségeket pedig testvére bajor hercegségével egyesítette. A nyugati magyar határral szomszédos terület a Dunától a Száváig a magyarokat engesztelhetetlenül gyűlölő Henrik uralma alá került.
A X. század német, olasz, francia annalistái – mint egykor a népvándorlás mozgalmas légkörében élő római írók a birodalmat nyugtalanító és annak határvidékére telepedő fiatal germán népekben – csak a romboló és pusztító ellenséget látták meg a magyarban. Művelődésre képtelen s minden művelődési értéket elpusztító barbárokat véltek bennük felismerni, a kultúra és a kulturátlanság harcát az ellenük viselt háborúkban. Ez a háborús kortörténetírásra jellemző, elfogult értékítélet útat talált az európai történetirodalomban is. Itt-ott még ma is kísért, pedig a tudomány régen megcáfolta azt a tetszetős, de merőben hamis elméletet, mintha a népvándorlás nemzetformáló kohójából ifjonti erővel kilépő „barbár” népek az itt talált régi kultúrák teljes lerombolásával alapították volna meg hatalmukat s a maguk nemzeti kultúráját merőben idegen alapon, idegen művelődés átvételével s annak függvényeképen alakították volna ki. Ma már igen jól tudjuk, hogy a népvándorlásban korántsem a kultúra és a kulturátlanság, hanem egymástól addig elszigetelt faji művelődések kerültek egymással közvetlen érintkezésbe. Tudjuk, hogy a kezdetben ellenséges, majd békésre fordult érintkezések nyomán indult meg a művelődési javak kölcsönös cseréje s ennek következményeképen alakult ki az új Európa térképét megrajzoló ifjú népek őseredeti faji és idegenből kölcsönzött kultúrelemeket összeolvasztó sajátos keresztény nemzeti művelődése. De a kortársak másképen gondolkodtak.



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
A Karolingok hagyományait, erős központi hatalmát és imperális törekvéseit felelevenítő szász dinasztia tagjai – I. Henrik, Nagy Ottó és Henrik herceg – is szent kötelességüknek tartották a Moraviát, Ostmarkot, Pannóniát, Nagy Károly keleti tartományait elragadó s a belső konszolidációt akadályozó magyarok megfékezését és leigázását. Henrik új méltóságát elfoglalva, tüstént szakított felesége családjának óvatos politikájával s mikor a magyarok 949-ben hirtelen rajtaütéssel megverték határvédő csapatait, támadó hadjáratra határozta magát. A magyarokat uraló régi Ostmarkon keresztül 950-ben magyar földre tört s a Rába-menti szállásokig hatolva sok zsákmánnyal, fogollyal tért haza. Németországban Nagy Károly avar háborújához hasonlították a német seregek első magyar földön vívott győzelmes harcát, s a merész ellenség leigázásáról, Pannónia visszavételéről ábrándoztak. De az itáliai hadjárat, majd a német tartományurak újabb felkelése útját vágta a siker kihasználásának. A lázadó német hercegek hívására hadbaszállt Bulcsúnak 954-ben mégegyszer alkalma nyilt hadvezéri tehetségeinek ragyogtatására. Serege élén a tizenhét év előtt egyszer már megjárt úton, bajor és sváb földön át, a frank hercegségbe, majd a Rajnán átkelve Lotharingiába, végül Brabantba tört. Innét délkeletnek fordult, s ÉszakFranciaországon át Burgundiába, majd Itáliába nyomult, hogy Henrik herceg új tartományán végigszáguldva térjen haza. Bulcsúnak Attila hadműveleteire emlékeztető hadjárata zsákmányban, fogolyban, dicsőségben meghozta a maga gyümölcsét, de a német szövetségesekre nem hozott szerencsét. A legyőzöttnek vélt félelmetes ellenség feltámadása és hirtelen megjelenése rémületbe ejtette a birodalom népét. Sokan haraggal fordultak el a pogány ellenséggel cimboráló hercegektől. A hadiszerencse Ottó mellé szegődött, s mire Bulcsú és Lél 955 nyarán nagy



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
sereg élén újra megérkeztek, már az egész ország neki hódolt. A Lechmezőn, Augsburg közelében megvívott döntő csatában Ottó király megsemmisítő csapást mért a X. század legnagyobb magyar seregére. Bulcsú és Lél maguk is fogságba estek és Henrik herceg parancsára mindketten bitófán végezték életüket.
A lechmezei csatával végetértek a magyarok nyugati hadivállalatai. A véres vereség után elkerülték Németországot. Mocsárral, erdővel, mesterséges gyepükkel védett, belső határaik mögé húzódva némán tűrték a bajor telepesek lassú térfoglalását, fokozatos benyomulását az egykori Ostmark ennseninneni területére. A Duna völgyén Ostarrichi néven új életre kelt a keleti őrgrófság s lassanként a bécsi erdőig, majd a Lajtáig tolta ki határát. Az északi szomszédságban a császár hűségére és keresztény hitre tért cseh hercegek erősítik meg fejedelmi hatalmukat. A cseh tartománytól keletre a független lengyel törzsek között a normann eredetű Piaszt utódai ragadják magukhoz a hegemóniát, s a szász császárok hűbéruraságát elismerve, megalapítják a keresztény lengyel fejedelemséget és a magdeburgi érsek joghatósága alá rendelt lengyel egyházat. Sziléziát elfoglalván, a középkor legnagyobb terjedelmű szláv államának vetették alapját.
A keletrómai császárság hatalmának új felvirágzásával egyidőben nyugaton is újraéledt a birodalmi gondolat, ezúttal német fogalmazásban. Ottó király 962-ben római császárrá koronáztatta magát; – ha szűkebb keretben is feltámasztotta Nagy Károly nyugati császárságát. Franciaország – a frank-római birodalom magva – kívülmaradt az új hatalom körén, de a korábbi években sok gondot okozó szláv szomszédok – a csehek, a lengyelek, s a kisebb szláv törzsek fejedelmei – mind hódolva járultak az első németrómai császár elé, kinek a római pápától és a bizánci császártól a dánok, a svédek, az oroszok, a bolgárok fejedelméig minden hatalmasság barátságát és szövetségét kereste. Ez a hódolat nemcsak a császárnak szólt, hanem Európa leghatalmasabb monarchájának is, akinek közjogi hatalma messze meghaladta a többi európai uralkodóét. Nyugaton és Délen már virágjában állt a feudalizmus. Az uralkodók magánjogi hatalmukat gyarapítandó, egyre több alattvalójukat láncolták magukhoz magánjogi kötelékekkel. A királyi uradalmakból s a gazdátlan föld felségjoga címén rájuk szállt javakból kisebbnagyobb birtoktesteket hasítottak ki és azokat magánjogi szolgálati kötelezettségekkel terhelve, alattvalóiknak mintegy haszonélvezetre adományozták. Az allodiummal, vagyis a családban ágról-ágra öröklődő szállásbirtokkal és a szerzett birtokkal szemben beneficiumnak nevezett adománybirtokot élvező hűbéres a hűbérföld élvezete ellenében feltétlen hűséggel, katonai szolgálattal s néha egyéb kötelezettségekkel is tartozott urának. A kisebb beneficiális földeken gazdálkodó kishűbéresek, az úgynevezett censuálisok és tributáriusok viszont pénzbeli vagy terményszolgáltatással adóztak uruknak. Az uralkodók példájára az egyházi és világi nagybirtokosok, maguk a királyi hűbéresek is hűbérbirtokokat adományoztak nekik hűséget fogadó és velük szemben szolgálati kötelezettséget vállaló személyeknek, ezek pedig maguknál szegényebb és alacsonyabb sorsú embereknek. A magánhatalmi szervezet keretében kiépült láncolatos hűbériségnek a kialakulása után a szabad kisbirtokosok nagy része is kénytelen volt ily hűbéri szolgálatot vállalni, mert a magánhatalmi rendszer mellett napirenden levő magánháborúságok miatt hatalmas urak védelmére szorultak. Ezért nem egyszer még örökölt birtokukat is ily hatalmas földesuraknak ajándékozták, hogy azt tőlük hűbérként visszakapva, védelmét élvezhessék.
A hűbéri viszony kezdetben hűségeskün alapuló, személyes természetű kapcsolat volt. A birtok a hűbéres halála után visszaszállt a hűbérúrra. A kötelességét híven teljesítő hűbéres birtokát azonban a hűbérurak rendszerint fiának adományozták s így lassankint jogszokássá lett a hűbér-birtok öröklése. A Karoling államszervezet királyi tisztviselőinek – a grófoknak, őrgrófoknak, palotagrófoknak – és a tartományi hercegeknek hivatala is örökös méltósággá alakult át s ezzel elvesztették korábbi közjogi tartalmukat és szinezetüket. A grófságok és hercegségek a feudális korszakban az uralkodóhoz magánjogi kötelékkel kapcsolt hűbéres tartományok. A közjogi kapcsolatok meglazultak s a Karoling-birodalom központosított hatalmi szervezete egymásmellé és egymásalá rendelt magánhatalmi szervezetek láncolatának, a hűbéri államnak adott helyet.
A hűbéri államban az elgyengült közhatalom szabályozó és mérsékelő működése híján napirenden voltak a belviszályok, a hűbérurak és hűbéresek egymással vívott küzdelmei, a magánhatalmak rendszeres háborúvá fajult harcai.
Ezekből még az uralkodó sem tudta magát kivonni, kénytelen volt alattvalóival szövetkezve biztosítani a maga tekintélyét. Méltósága közjogi színezetétől és örökös hűbérként mások tulajdonába adott birtokaitól megfosztva, már nem lehetett az a korlátlan úr, aminő régebben volt. Hűbéri felfogás szerint első volt az egyenlők között, primus inter pares, akivel hűbéresei – maguk is hatalmas hűbérurak – ha érdekük úgy kívánta, éppoly könnyű



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
szívvel szálltak harcba, mint más hűbér-urakkal. Ezekben a harcokban az uralkodó hozzá híven ragaszkodó hűbéreseire támaszkodott s ezért a későbbi fejlődés során kénytelen volt azoknak politikai jogokat adni. A hűbérurak alkotmányos jogainak elismerésével a fejedelem saját hatalmát korlátozta, s a hűbéri államot majdan felváltó rendi állam kialakulását segítette elő.
Németország még nem jutott el idáig. A birodalomban egyre-másra fellobbanó lázadások még nem a hűbériség korának jellegzetes magánharcai. Inkább családi háborúskodások ezek, a trónért és hatalomért vívott testvérharcok, avagy a korábban független német törzsek – szászok, bajorok, svábok, thüringiek – hercegeinek felkelései az „idegen” frank és szász királyok és híveik uralma ellen. A szász császárok és hercegségre emelt rokonaik ezért tudtak hamarosan erőt venni rajtuk. Nem kellett megalkudniuk hatalmas hűbéreseikkel; egyszerűen kicserélték az elégedetlen és lázadó tartományurakat. A hercegségek és grófságok ebben a rendszerben még királyi hivatalok, még megvolt a közjogi szinezetük, habár a tisztségek örökössé tételére irányuló törekvések már itt is jelentkeztek. A király és a tartományi hercegek magánhatalma még messze meghaladta alattvalóiknak hatalmát s a központi hatalom erős egyéniségű uralkodók idejében még korlátozni tudta a hűbérurak küzdelmeit és túlkapásait. Géza és István, mikor a nyugati államrendszerrel megismerkedtek, a szász császári háznak és különösképen Henrik bajor hercegnek ezt az erős magánhatalmon alapuló, de még kifejezetten közjogi szinezetű monarchiáját ismerték meg s nem a hűbéri rendszert. Evvel az erős hatalommal kellett vagy megküzdeniük vagy megegyezniük. A magyar határokon hatalmas lendülettel feltörekvő két császárság imperiális törekvéseinek célpontjában kellett a magyar fejedelmi hatalmat újjászervezniük.



Hóman Bálint munkái
http://mek.niif.hu/07100/07139/html/0003/0004-221.html[2021. 06. 19. 16:44:21]
« 3. AZ ŐSÖK. KEZDŐLAP SZENT ISTVÁN
5. KELET VAGY NYUGAT? »



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
« 4. SZOMSZÉDOK. KEZDŐLAP SZENT ISTVÁN
6. A KERESZTÉNY KIRÁLY. »
5. KELET VAGY NYUGAT?
A keleti és északi tájakról Európa szívébe sodródott s a római birodalom, majd az utódállamok területére vagy szomszédságába telepedett népek szükségképen kerültek szembe az ellentétes kultúrák és ellenséges erők közt való biztonságos elhelyezkedés sorsdöntő problémájával. Kelet vagy Nyugat? Észak vagy Dél? Pogányság vagy Kereszténység? Hűbéres alávetettség vagy szuverén függetlenség? Törzsi tagoltság és kollegiális kormányzat vagy politikai egység és egyeduralom? Ezeknek az életbevágó kérdéseknek helyes megoldásától függött e népeknek pusztulása vagy fennmaradása és belső fejlődésüknek zavartalansága.
A germán népek egy része római földön a latin őslakossággal elvegyülve, a neolatin népegyéniségekben olvadt fel; hasonló sors jutott osztályrészül a szláv alattvalóival elvegyült ó-bolgár népnek is. Más germán népek – köztük a majdan egységbe forrott német törzsek – s a szláv népek eredeti faji és népi egyéniségük megóvásával illeszkedtek be a latin-keresztény vagy görög-keresztény kultúrközösségekbe. A keresztény kultúrkörzetek szomszédságába sodródott török népek – a hunok, avarok, besenyők, úzok, kunok, tatárok – azonban nem tudtak elszakadni Ázsia pusztáitól; keleti rokonaik és nyugati szomszédaik két irányból jövő támadásainak ütközőpontján sorsuk ezért a teljes bomlás, szétszóródás, felszívódás lett; szinte nyomtalanul merültek el a népek tengerében. Ez a sors várt a magyarságra is, ha történeti élete sorsdöntő pillanatában rossz útra téved, ha a múltba révedező tekintettel nem tudja meglátni jelene és jövője problémáit.
E nagy kérdések a IX. század végével lettek először időszerűvé a magyarság számára, mikor az Ázsiából rázúduló besenyők dontövi hazája elhagyására s újnak keresésére kényszerítették. A magyar törzsek hadnagyai, élükön Álmos fia Árpáddal – a legendáshírű Attila király kései ivadékával – világosan felismerték a politikai tagoltságban rejlő veszedelmet. Gyors elhatározással megteremtették a politikai egységet és Nyugaton kerestek új barátokat. Megalapították az örökös monarchiát s a görög és német szövetség fedezete alatt előkészítették a továbbköltözés útját.
Árpád fejedelem az új hazában is nyugati tájékozódású külpolitikát folytatott, s ennek útjáról a korán megszerzett lombard-olasz és bajor-német szövetséget ápoló utódai sem tértek le. De a lechmezei csata után Ottó császárnak sikerült a magyarságot teljesen elszigetelnie. A lombard és bajor összeköttetések fonala elszakadt. A nyugati tartományok elvesztek, s a német imperializmus Nagy Károly jogán nemcsak a félszázadig magyar fennhatóság alatt állt Ostmarkot és Moraviát vette birtokába, magának követelte a régi Pannóniát, a magyar haza dunántúli részét is. A Makedón-dinasztia hirtelen emelkedésnek indult bizánci császársága pedig a hanyatló Bulgária testén keresztül megindult a magyar határ felé s a másik császárhoz hasonlóan minden tartományra igényt támasztott, amely egykor a császárt uralta. Két emelkedő nagy hatalom terjeszkedési törekvéseinek célpontjában egyedül és elszigetelten állt a magyar. Kétoldali támadás esetén a másfélszáz év előtt ugyane hatalmak egyidejű támadása alatt elbukott avarok sorsa: a teljes pusztulás – vagy legjobb esetben a hűbéres hódolat lealázó állapota – várt reá. Ebben a katasztrofális helyzetben foglalta el ősei fejedelmi székét Taksony fia, Géza.
Géza fejedelem uralomralépve tüstént érintkezést keresett a német fejedelmekkel s megtérési szándékát bejelentve, keresztény papokat kért tőlük. A régi hagyományokhoz híven először a bajor herceghez fordult támogatásért és felújította vele őseik barátságát. Az első magyarföldre jött német térítőpap Szent Wolfgang volt, II. Henrik herceg családjának gyóntatója, gyermekeinek nevelője és a bajor főváros püspöke. Regensburgi Wolfgang küldetése bizonyára Henrik herceg műve volt és része lehetett benne a magyarbarát Arnulf herceg – úgy lehet magyar anyától született – hitbuzgó leányának, Judit anyahercegnének is. Wolfgang 972 elején érkezett magyarföldre, de mivel Piligrim passaui püspök hatásköri sérelmet látott működésében, hamarosan visszahívták s a bajor herceg Ottó császárnak jelentette a magyarok megtérési szándékát. Az öreg császár valószínűleg Piligrim tanácsára maga vette fel a tárgyalás fonalát a magyar fejedelemmel. Géza 973 tavaszán tizenkét magyar urat küldött Quedlinburgba, hol Ottó a húsvétot ünnepelve fogadta a hódolatára jött cseh és lengyel hercegeket s a bizánci, római, beneventumi, bolgár, orosz és dán követeket.



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
A követjárással végeszakadt a nagy császár családja és a magyarok közt rövid megszakítással hét évtized óta szakadatlan ellenségeskedésnek. A sír szélén álló Ottó császár és az ifjú Géza fejedelem barátságot és szövetséget kötöttek s még ugyanez évben Brúnó verdeni püspök jött el II. Ottó császár megbízásából a magyarokhoz, hogy előkészítse Piligrim püspök térítőakcióját.
A frank-római császárok uralma idejében keresztény hitre tért pannóniai szlovének, fertővidéki avarok és nyitrai szlovákok a honfoglaláskor már közel félszázad óta keresztények voltak s ha utóbb a magyarok pogány szokásaihoz alkalmazkodtak is, mint a salzburgi érsek panaszolta, sokan közülük tovább vallották hitüket s a vallási dolgokban türelmes pogány magyarok közt is terjesztették vallásuk tanításait. Egyházi és vallási fogalmakat jelölő kölcsönszavaink egy része a görög rítusú bolgár-szlávok nyelvéből valók. Ezek a külsőségek jelölésére használt szavak – így pl. barát, feszület, karácsony, keresztel, koma, oltár, vecsernye, zarándok, zsolozsma, szent, továbbá szerda, süket = csütörtök, péntek, szombat – a század derekán megindult görög-bolgár térítés során jutottak a magyar nyelvbe. A benső hitélettel és az egyházi szervezettel összefüggő szavaink viszont latin ritusú délszláv, tehát pannóniai szlovén közvetítéssel került a magyar nyelvbe. Ezek a szavak – ádvent, alamizsna, apáca, apát, apostol, bérmál, cinterem, csuha, diák, ereklye, esperes, kámzsa, malaszt, orgona, paradicsom, plébános, pokol, pünkösd, püspök, remete – a pogány terminológiából vett ősmagyar szavakkal együtt – minők az Isten, ördög, bűn, bocsánat, esküvés, imád, ünnep, vasárnap – a X. századi német és olasz térítők megjelenése előtt gyarapították a magyar szókincset. A pannóniai kereszténység folytonosságát bizonyítják a Szent Emmerám, Szent Adorján, Szent Ireneus tiszteletére emelt honfoglaláselőtti templomok helyén a XI. században feltűnő s ugyane szentek tiszteletére szentelt egyházak. Nem lehet véletlen az sem, hogy a magyar vezérek közül elsőnek éppen a pannóniai szlovéneken uralkodó Bulcsú vette fel a keresztséget. A külföldi hadjáratok idején buzgó szerzetesek és mártírhalálra vágyó papok nem egyszer keresték fel a német és francia földön táborozó magyarokat, de a vértanúság koronáját egyikük sem tudta körükben elnyerni. Sőt ellenkezőleg, sokszor hívő lelkeket szereztek egyházuknak. Szent Vikbert apát 954-ben Gembloux vidékén térített sikerrel Bulcsú táborában. Prunwart sangalleni szerzetes is sok magyart megkeresztelt egyik „királyukkal” együtt.
A fejedelmi családnak és a hadnagyoknak személyes érintkezése a keresztény uralkodókkal szintén növelte a krisztusi tanítások iránt való érdeklődést és fogékonyságot. Ilyen érintkezés eredménye volt a század elején – ha hihetünk egy kései bajor tudósításnak – Arnulf herceg magyar feleségének, majd később Bulcsúnak és a gyulának megtérése. Kedrenosz szerint „Bulcsú Konstantinápolyban Konstantinosz császár által fogadtatván megkeresztelkedett és patriciusi ranggal megtiszteltetvén, sok kinccsel tért vissza hazájába... Nem sokkal az ő látogatása után Gyula, ki hasonlóképen fejedelme volt a magyaroknak, szintén eljött a császárvárosba, ott megkeresztelkedett és ugyanazon tisztségre lett méltatva. Ez elvitt magával egy kegyességéről híres Hieroteosz nevű szerzetest, akit is Teofülaktosz Magyarország püspökévé szentelt s ez a barbár tévelygésből sokakat kereszténységre térített. Gyula azután is megmaradt a hitben”. Félszázaddal később Ajtony marosvári fejedelem, Gyula rokona, Viddinben keresztelkedett meg, tartományában keresztény papokat tartott és Marosvárott Keresztelő Szent János tiszteletére kolostori egyházat alapított görög szerzetesek számára. A magyar nyelv bolgárszláv egyházi szavai, Istvánnak – a Gyula unokaöccsének – udvarában uralkodása első éveiben feltűnő görög nyomok, a marosvári kolostor a térítés eredményességére mutatnak. Viszont a bolgár szavak külsőséges természete és Ajtony többnejűsége, valamint a Gyula fiának ellentállása a keresztény térítéssel szemben, a hit gyökértelen volta mellett vallanak.
Ilyen előzmények után jöttek Magyarországra Piligrim bajor papjai. Ezek egyike keresztelte meg Gézát és testvéröccsét, Mihályt. A fejedelem 969-ben született ötéves Bajk vagy Vajk fia a passaui székesegyház védőszentjének – István vértanúnak – nevét kapta a keresztségben.
Az első rendszeres nyugati térítőakció a dunántúli magyarság keresztény hajlandósága és Géza támogatása következtében szép eredménnyel járt. Piligrim papjai rövidesen ötezer törzsökös magyart – férfit és nőt – térítettek Krisztus hitére és sok magyar földön talált keresztény szolgának gyermekeit keresztelték meg a pogány urak engedelmével. De nem tudták a hitet a lelkekbe meggyőző erővel átültetni. Piligrimet világias érdekek vezették: a magyar térítés címén érseki tartomány alapítását tervezte. Szemei előtt egyházmegyéjének és főpapi hatalmának kiterjesztése, jövedelmeinek gyarapítása lebegett. Papjai – a cseh- és lengyelföldön működő bajor papokhoz hasonlóan – nagy gonddal igyekeztek püspökük tizedjogának érvényt szerezni; viszont a pogány szokásokkal szembeszállni nem volt elég erejük. Még a fejedelmi családban sem tudott a keresztény hit mélyebb gyökeret



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
verni. Maga Géza politikai belátásból, testvére és a többi előkelők az ő kívánságára tértek meg és gyenge hitük nem akadályozta őket abban, hogy cseh és lengyel kortársaikhoz hasonlóan, pogány szokásoknak hódoljanak. Géza – úgy mondják – „elég gazdagnak tartotta magát, hogy két Istent imádhasson.” Megtérése után is erőszakos és kíméletlen keleti uralkodó maradt. Felesége, a Bizáncban megkeresztelkedett erdélyi Gyulának „gyönyörű leánya,” Sarolt – „a fehér menyét” (= Sar-aldu), akit szláv alattvalói nevét lefordítva „fehér királynénak” (= Beleknegini) neveztek – erős akaratú, uralkodóhajlamú, férfias természetű asszony volt. Szívesen lovagolt, vadászott, ivott s ha a méreg elfutotta, a verekedéstől sem riadt vissza. Az uralomban hű társa, erkölcseiben hű mása volt urának, kinek elhatározásaira döntő befolyást gyakorolt. Mihály, a fejedelem öccse, még gyengébb volt a hitben: fiai és unokái félszázaddal később is megrögzött, makacs pogányok. Nem sokban különböztek tőlük a fejedelemasszony színre keresztény, de szívükben pogány rokonai: a térítőket visszautasító Gyula és a többnejű Ajtony sem. A keresztséget sokan felvették, de kevesen lettek bensőleg is kereszténnyé s mikor Piligrim papjainak térítése a németországi belső zavarok miatt megszakadt, még inkább visszasüllyedtek a pogányságba. Szent Adalbert még húsz év multán is azt panaszolja, hogy a magyarok kereszténysége pogánysággal fertőzött kereszténység.
SZENT ISTVÁN KOPORSÓJA



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
SZENT ISTVÁN KOPORSÓJÁNAK SZÉKESFEHÉRVÁRI MAUZÓLEUMA (ÉPÜLT 1938)
A hazai hagyomány szerint Géza, ha lehetett, szép szóval, de ha kellett, erőszakkal terelte népét a keresztényhit ösvényére. A maga országrészében mindenesetre megvalósíthatta akaratát, de a többi urak népét inkább ésszel, mint erővel kellett meggyőznie, hacsak nem akarta őket lázadásba hajtani. Ezért igyekezett a rokoni kapcsolatokat hatalmas alattvalóival szorosabbra fűzni. Tisztán látta azonban, hogy ezek csak színre hódoltak meg s egyszer el fog érkezni a fegyveres leszámolás ideje. Fővárosául ezért a rengeteg erdővel borított Pilis-hegység és a Duna védelme alatt álló Esztergomot választotta s ott a könnyen védhető hegyen ütötte fel szállását. Új székhelyén hazájukból politikai okokból menekült német és olasz lovagokkal vette magát körül s őket az addig gazdátlan földekből gazdag birtokadományokban részesítette. Ezeknek az adomány birtokosoknak és a fejedelem körül csoportosuló nemzetségfőknek tömörülésével indult meg az adománybirtokosság és az udvari kíséret kikristályosodása, Géza birtokszerző és telepítő akciójával a királyi magángazdaság kialakulása.
A magyarok a honfoglaláskor számukhoz képest igen nagy területet szálltak meg. A határon és bent az ország szívében mégis nagy földek maradtak lakatlanul. Nem szólva a magas hegyvidékről s a kopár, mocsaras, homokos pusztákról, a Dunántúl, a Dráva-Száva-közén, az Alduna balpartján, Bihar és Békés vidékén, Erdélyben és a törzseket egymástól elválasztó zónákon is sok gazdasági művelésre alkalmas föld maradt kihasználatlanul. A nép természetes szaporodásával megindult e vidék lassú benépesedése. Ez a szaporodás bő volt. Árpád fejedelemnek öt fiáról, Gézának fián kívül három leányáról, Mihálynak négy fi-unokájáról tudunk. Andrásnak négy, Bélának hét, II. Bélának hat gyermeke volt. S a királyi családra jellemző szaporaság korántsem volt egyedülálló jelenség. A X. és XI. században alapított nemzetségek közül az Aba-nem a XIII. század elején már huszonhét, a Bor-nem öt, a Szalók-nem tizenkét, a Csák-nem tizenhárom, a Kaplony-nem tizennégy, a Miskolc-nem tíz népes ágra szakadt. A nemzetségek tagjainak elszaporodásával, a fiatalok családalapításával új meg új földterületek kaptak lakót s a nemzetségek ősi szállásához közeleső részek megszállása és kihasználása után már a X. században sor



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
került a távolabbi vidékekre is. Bármilyen bőséges volt azonban az istenáldás, mégsem volt elegendő az országban szerte tátongó űr betöltésére. Ha valamely nemzetség szűz területeket vett birtokába, emberi és állati erőre volt szüksége annak míveléséhez. A vadászat, halászat, pásztorkodás szabad emberhez illő foglalkozások voltak, de már erdővágásra, irtásra, törésre, a föld mívelésére magyar ember nem szívesen vállalkozott. Az alsóbbrendű foglalkozásnak tekintett mezőgazdasági munkára idegen szolgákat alkalmaztak. A régi hazából nem nagy számban magukkal hozott szolgáikon fölül kezdetben csak az itt talált és meghódolt szlávokat, bolgárokat, avarokat foghatták munkára és terményadózásra. A Nyitra és Vág völgyén, a Balaton déli és nyugati partvidékén, a Rába és Lajta közén, a Tisza és Maros mentén nagyobb számban, de az ország többi részén csak elszórtan voltak ily hódolt szolgatelepek. Számukat mindenesetre szaporítani kellett, ha gazdaságuk jövedelmét fokozni, kereteit kiterjeszteni kívánták. Ezért hurcoltak el oly sok foglyot a nyugati országokból, különösen nőket és gyermekifjakat, míg a kevésbbé fegyelmezhető és nagyobb tömegben veszedelmessé is váló férfi foglyokat többnyire eladták. A Magyarországra került foglyok száma jelentős volt. Piligrim passaui püspök papjai sok oly keresztény szolgát találtak magyar földön, akiket gazdáik egykor harcban ejtettek foglyul. A hazai hagyomány is jól tudott róluk. Kézai Simon szerint a szolgák az ország elfoglalásakor és a későbbi hadjáratokban foglyulejtett keresztények ivadékai, kik a megtérés után a föld mívelésére rendeltettek. A nyugati hadjáratok beszüntetése után a magyarok kereskedelmi úton gyarapították szolgaállományukat; a csehek még a XI. század végén is idehozták eladni rablóhadjárataikon szerzett morva foglyaikat. A fogolyként behurcolt szolganépségen felül külországból jövő szabad telepesekkel is gyarapodott a lakosság. Már Taksony korában jöttek bolgárok és besenyők. Ezeket az orosz hatalom térfoglalása késztette törzsük elhagyására. A mohamedán bolgárok – az első hazai izmaeliták jobbára kereskedők voltak, bár „nagy nemes urak” is akadtak köztük. 960 táján hallunk először zsidókról, akik Magyarországból jártak a prágai vásárra. Géza idejében pedig feltűnnek az első nyugati jövevények, németek, olaszok, vallonok is.
A külföldi hadjáratokon szerzett zsákmány és szolganépség a vezérek, jeles vitézek, a nagy nemzetségek vagyonát növelte és megadta a módot a földbirtok gyarapítására is. A társadalmi rétegek közt megnövekedik a különbség s a bevándorló idegenekkel és fogolyként hozott szolgákkal számban meggyarapodik a társadalmon kívülálló, szolgáló és adózó népelem, a későbbi szolgálónépek őseinek jogtalan rétege. A földmívelő, erdőirtó szolganépség hasznos és az úrnak jövedelmező kultúrmunkát végzett s a szegényebb magyarokkal is megkedveltette az intenzívebb mezei gazdálkodást. A nemzetségi szállástelepek körül szépen népesedő lakótelepek, szolgafalvak keletkeztek s az addig túlnyomóan pásztorkodó nép mellett mindinkább előtérbe nyomul a helyhezkötött földmíves elem. Az állattenyésztés és a velejáró nomád pásztorkodás tovább folyt, de a mívelés alá vett föld szomszédságában kialakult szállástelepek a nemzetségek és szolgáik állandó lakóhelyévé lesznek. Megindul a nép megtelepedésének folyamata, de mielőtt ez befejezéshez jutott volna, nagy népmozgalom zajlott le az országban: a lakatlan és gyérlakosságú területek betelepítésének mozgalma.
Az egész népnek nevet adó Magyar- vagy Megyer-törzs hadnagyának személyes képességei és isteni elhivatásának tudata mellett már az őshazában is vagyona és hatalma szerezte meg a fejedelmi méltóságot. „Árpád a leggazdagabb és leghatalmasabb a hadnagyok között,” törzse a legnépesebb és legvagyonosabb volt a törzsszövetségben. Ezt a hatalmi állását az új hazában sem vesztette el. Ha a központi hatalom átmenetileg elhanyatlott is a hármas fejedelemség rendszerének kialakulásával és az új törzshadnagyok fellépésével, a fejedelem és a törzséhez tartozó nemzetségek vagyona a század második felében újra rohamos gyarapodásnak indult. S ezt a gazdagodást újabb és újabb területek birtokbavétele követte.
A nemzetségek és szolgáik természetes szaporodása és az új szolgák számának gyarapodása nyomán megkezdődött a Megyeri-törzs népének kirajzása a törzsszállással szomszédos részekre s az elköltöző törzshadnagyok – Bulcsú, Lél, Szabolcs – új törzsének területén is megyeri-telepek keletkeztek. A lechmezei vereséget követő békés korszakban a kivándorlási folyamat átcsapott a többi törzsek területére is. A tétlenségre kárhoztatott harcosok ivadékai zsákmányolás helyett gazdaságuk fejlesztésével növelik vagyonukat. Az állattenyésztés mellett már huzamosabb idő óta földet míveltető nagy nemzetségek – a hagyomány száznyolc honfoglaló nemzetsége – megkezdik az addig parlagon heverő földek betelepítését és míveltetését; folyton szaporodó állatállományuk ellátására is új legelőterületeket keresnek. A szegényebb nemzetségek tagjai hatalmaskodó szomszédaik közeléből más vidékre vágynak s a fejedelem, a gyula, a karhán közvetlen hatósága és védelme alá húzódnak. Ezek szívesen látják a jövevényeket. Maguk és a hatalmi körzetükbe tartozó birtokosnemzetségek vagyonát és hatalmát gyarapítandó, hozzáfognak a törzshatárokon túl heverő föld céltudatos



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
betelepítéséhez és gazdasági kihasználásához. A nagy „néphódító és népszervező” keleti fejedelmek nyomdokán járó Géza egyre több nép és egyre nagyobb terület fölé terjeszti ki fejedelmi és földesúri hatóságát s az ő példáját követik Koppány és Ajtony is.
A lakatlan és gyérlakosságú határvidéken és törzsközi zónákon új telepek keletkeznek. Ezek egy része a telepítő vagy odatelepülő urak személynevét viseli. Más részük – az illető törzsből kirajzott telepesek szállásainak a központjában – magukról a törzsekről kapta nevét. A Megyer, Kürt, Gyarmat, Tarján, Jenő, Kér, Keszi, Nyék s valószínűleg a Tárkány és Varsány – talán két kabar törzs? – nevét, valamint a szomszédságukban Gyula, Harkány, Harka, Kende, Tas, Tormás, Koppány, Szabolcs, Bulcsú, Kál és más efféle jellegzetesen X. századi méltóság és személyneveket viselő falvaink kivétel nélkül a királyság megalapítását megelőző időben s az illető törzsek szállásföldjén kívül keletkeztek. Kalauzolásuk mellett ma már tiszta képet alkothatunk a X. századi áttelepülési mozgalom hatalmas méreteiről és folyamatáról.
A Megyer-törzs nemzetségei, élükön a fejedelmi nemzetséggel, a század végére birtokukba veszik a pilisi, bakonyi, mecseki erdővidéket, a somogyi részeket és a Duna-Tisza-közének szomszédos vidékét. Másfelől négy más törzs – a Nyék, Jenő, Kér, Keszi törzsek – népéből telepeseket hoznak a Megyer-törzs és az árpádházi uralom alá került két másik dunántúli törzs szállásföldjére.
Taksony vagy Géza idejében, amikor a Dunántúl már a fejedelmi nemzetség tagjainak uralma alatt állt, a négy dunántúli törzs telepesei kiszállnak a Tiszavidékre, a Tápió, Galga, Zagyva, Gyöngyös folyók mellékére. A Tisza és Duna északi mellékfolyóinak völgyén a Sajótól a Nyitráig megindult nagyarányú telepítésben s a bihar, zarándi és temesi lakatlan területek benépesítésében valamennyi törzs résztvett, s az Újvidék-Kiskér-Bács-Palánka négyszögben végrehajtott aldunai telepítésben is mindannyian részesek voltak, a Megyer-törzs kivételével. A nyugati határvidékre a szomszédos Kürt-Gyarmat és Kér törzsek mellett a Nyék és Jenő törzsek bocsátottak ki települő rajokat, s körül a határok mentén megjelennek a kazár-kabarok, besenyők, székelyek telepei. Ekkor indult meg a székelyek keletre húzódása is a Maros völgyén.
Az egy-egy törzs kötelékéből kivált népelemek telepeinek központjában a törzs nevét viselő szállások e telepek törzsi hovatartozását jelölték; népük kezdetben az illető törzshöz tartozónak érezte magát. A földrajzi kapcsolat megszűntével azonban hamarosan az illető részek területi hatósága, mégpedig nem a törzshadnagy, hanem a három fejedelem uralma alá kerültek. A törzsi kötelék lassanként elszakadt s vele bomlott maga a törzs is. A X. század végén már nyomát sem találjuk a törzshadnagyi méltóságnak. Gézával és Istvánnal már nem a régi törzshadnagyok utódai állanak szemben, hanem a fejedelemmel versengő két más fejedelemnek, a gyulának és karhánnak utódai. A maguk tartományában Koppány és a gyula-érdekeltséghez tartozó Ajtony éppolyan urak, mint maga az uralkodó fejedelem, ha el is ismerik annak főhatóságát. Velük kellett tehát Gézának és Istvánnak megküzdeniük, ha a maguk hatalmának valóban érvényt akartak szerezni. Ez a küzdelem csak úgy vezethetett sikerre, ha a maguk katonai hatalmának gazdasági alapjait is megteremtik. Ennek a törekvésnek szolgálatában állt Géza nagyszabású telepítő akciója, melynek során előbb a törzse határán elterülő gazdátlan föld, azután az északdunántúli Kürt-Gyarmat-törzs szállásföldje, ennek szomszédságában a nyugati határ és az északi folyóvölgyek, majd a Duna-Tisza-köze, s végül a szabolcsi, bihari, zarándi részek és Aba Sámuel révén a kabar törzsek földje is közvetlen hatósága alá kerültek. Ez a rengeteg kiterjedésű föld és a rajta élő nép lett az alapjává Koppány később elfoglalt tartományával együtt – István király roppant nagy kiterjedésű magángazdaságának.
Mennyire haladt Géza e földeken a birtokszervezet kiépítésében? nem tudjuk, de kétségtelen, hogy az már az ő idejében megindult, aminthogy az adománybirtokosok és a fejedelmi birtokon élő szabadok megszervezésével ő vetette alapját a későbbi királyi hadseregnek is. Nyilván ez időből származnak a közhatalmi szervezet intézményeinek jelölésére használatos első szláv és német jövevényszavaink: a császár, király, herceg, udvar, ispán.
A magyarok a honfoglalás előtt frank vagy bolgár állami kötelékben élt szláv szolgáik, külföldről hozott foglyaik s a nyugati és bizánci udvarokkal való közvetlen érintkezés útján új fogalmakkal ismerkedtek meg, s ezek jelölésére idegen – szláv és német – szavakat vettek át. De az új szó nem jelentett mindig új fogalmat. Család, familia, unoka, szomszéd, parittya, kopja, dárda, zabola, ablak, ajtó, oszlop, asztal, nyoszolya, konyha, gatya, csöbör, cső, villa, borona, kasza, járom, gereben, gát, zsilip, árboc, gabona, álnok, parázna, ritka, beszéd és még sok más



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
szavunk egytől-egyig idegen jövevényszavak nyelvünkben, de korántsem jelentenek ugyanily arányú fogalomgyarapodást. A keresztény hit terjesztésében kétségkívül igen nagy részük volt a pannóniai szlovéneknek; egyébként is az ő ismeretkészletük hagyott legtöbb nyomot nyelvünkön, de még itt is csak nyugati frank-német és olasz fogalmak közvetítéséről van szó, mint azt főleg az állami intézményeket jelölő szavak bizonyítják. A többi szláv népek – orosz, bolgár-szláv, szerb-horvát, tót és cseh – egyenként igen kevéssel gyarapították a magyarok műveltségét s az öt nyelvből vett szláv jövevényszavak semmiesetre sem jogosítanak fel arra a feltevésre, mintha a magyar kultúra egységes szláv hatás alatt gyökeresen átalakult volna. A magyarok régismert fogalmak és tárgyak jelölésére is gyakorta új szavakat vettek használatba s ezek a régi magyar szóval párhuzamosan avagy azt teljesen kiszorítva honosodtak meg. Így lett a sült húsból pecsenye, a kantyúkból kakas, a tőrből kelepce, az ágyból nyoszolya, a kelevézből kopja, a baromból marha, az ürüből és kosból birka, az ebből és kopóból kutya, a nemből család, az atvalból mostoha, a hadnagyból vajda és kapitány, az egyház és ünnep szavakban fennmaradt egyből vagy ügyből szent, az életből gabona. A gazdasági kultúra terén a fogalomkészlet gyarapodása mindössze néhány új állat- és növénynév, addig ismeretlen gazdasági eszköz és háztartási cikk mértékéig terjedt.
A belső szervező munkával párhuzamosan építette ki Géza a külpolitikai szövetségeknek hálózatát. Németországgal a viszony megromlott, mikor Henrik bajor herceg és édesanyja 974-ben fellázadtak II. Ottó császár ellen. A császár leverte a lázadást. A magyarokkal rokonszenvező herceget és híveit megfosztotta méltóságuktól. Bajorország és a régi Ostmark helyén kialakult új osztrák őrgrófság élére ellenséges fejedelmek kerültek. Géza ezért másutt keresett szövetségeseket. Egyik leányát Vitéz Boleszláv lengyel fejedelemhez adta nőül. Ez a kapcsolat nem volt hosszú életű. Boleszláv eltaszította magyar feleségét s ez kis fiával – a későbbi szerencsétlen végű Beszprém Ottó lengyel királlyal – hazamenekült s a fejedelmi család birtokán a kis hercegről nevezett Beszprémben telepedett meg. Ez összeköttetés emléke a lengyel hagyományban Béla herceg lengyel házasságának emlékével összeolvadva, lett alapjává a Géza fejedelem lengyel házasságáról szóló XII. századi genealógiai mesének. Egy másik leányát vagy rokonát Sámuel bolgár cár fiához, Gábor Radomirhoz adta nőül, de férje ezt is eltaszította. Ezeknél a rosszul sikerült kötéseknél sokkal nagyobb jelentőségű politikai összeköttetés jött létre István házasságával.
Géza fejedelem a pogányság és kereszténység, ősi hagyományok és európai eszmeáramlatok, Kelet és Nyugat küzdelmének sodrában vívódó nemzedéknek gyermeke volt. Felismerte a nyugati művelődés, az európai államszervezet, a keresztény tanítás erejét és nagyságát, de ő maga érzéseivel a régi magyar világban gyökerezett s attól teljesen elszakadni képtelen volt. A pogányságból keresztény hitre tért frank Klodvighoz, angolszász Ethelberthez, bolgár Borishoz, lengyel Miciszlávhoz, orosz Vladimirhez hasonló, keménykötésű, erőszakos, pogányerkölcsű barbár fejedelem volt. Mint azok mellett, mellette is ott állt a keresztény hitves, a férfias jellemű Sarolt, hogy a kételkedés és ingadozás óráiban a maga buzditásával és akaraterejével támogassa. Géza mégsem tudott az új világba teljesen beleilleszkedni. Nyugati tájékozódása és megtérése inkább politikai megfontolás, semmint benső meggyőződés, lelki átalakulás eredménye volt.
Az akkor már kétévtizedes állandó elszigeteltségben rejlő nagy veszedelmet felismervén, visszatért az aktív külpolitika, a lechmezei vereség után elhagyott nyugati tájékozódás útjára. Az öreg Ottó császárnál keresett támogatást, barátságot, szövetséget. Térítőpapokat kért tőle, hogy népét a keresztény hit ösvényére vezesse. Nagy Ottó kétségkívül a maga imperiális politikájának diadalát látta Géza közeledésében s Magyarország hűbéres hódolatának reményében és hátsó gondolatával karolta fel Géza szándékát. Géza egyszerűen békét akart a veszélyes szomszédtól, hogy országa belső rendjét biztosíthassa és a központi hatalmat megszervezhesse, s így majdan pihent és szervezett erővel szállhasson küzdelembe minden támadóval szemben. Kelet és Nyugat közül Nyugatot, a hűbéres hódolat és nemzeti függetlenség közül a függetlenséget, a politikai tagoltság és a monarchikus hatalom közül az utóbbit választotta, de politikája egyik irányban sem volt egészen őszinte és határozott.
Megértette, hogy a nemzet jövője érdekében nyugati politikát kell folytatni, s azt is megértette, hogy a nyugati tájékozódás nemcsak politikai, hanem világnézeti probléma is. A végső konzekvenciákat mégsem vonta le. Családjával együtt megkeresztelkedett, utódjává kiszemelt fiát keresztény hitben neveltette, népe térítésére bajor papokat hívott országába, de maga lélekben nem tudott kereszténnyé válni. A katolikus vallás és a nyugati művelődés az ő számára mindvégig csak politikum maradt; nem tudott világnézetté érni. A térítés ütemét és intenzitását a mindenkori külpolitikai helyzet befolyásolta. A nemzeti függetlenség és hűbéres hódolat kérdésében



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
igazi keleti diplomata módjára járt el. A császár barátságát és szövetségét keresve, szemethúnyt a fölött, amit bár kifejezetten nem ismerte el, tudnia kellett, hogy a császár hódolatot lát tiszteletadásában, hűbéri viszonyt a szövetségben. A monarchikus hatalom megszervezésében sem nyugati nyomokon járt. A fejedelmi akarattal szembehelyezkedő törzshadnagyokat letörte, de a törzsszövetségi alkotmányhoz nem nyúlt. Árpád örökös fejedelmi hatalmának helyreállítását tűzte célul és valósította meg s ehhez képest a rokoni kapcsolatok erősítésével építette ki hatalmát. A félmegoldásoknak ez a rendszere szükségképen megbosszulta magát. A német szövetség Nagy Ottó halála után felbomlott, sőt ellenségeskedésre fordult. II. Ottó császár – ha a gyakorlatban nem is tudott érvényt szerezni álláspontjának – a magyar fejedelem függetlenségét nem volt hajlandó elismerni, bajor szövetségesét pedig fegyveres erővel fosztotta meg hatalmától. Idehaza a fejedelmi rokonok – Koppány és Gyula – csak Géza halálára vártak, hogy a sok fortéllyal fenntartott egységet megbontsák, a régi kormányzati rendszert helyreállítsák, népüket a pogányságba visszavezessék.
Gézának utolsó éveiben már látnia kellett, hogy halála után élete művének minden eredménye kockára kerül, ha a német-magyar viszony végleges tisztázására, a nyugati tájékozódás világnézeti megalapozására, a fejedelmi hatalom megszilárdítására nem sikerül megfelelő személyi és tárgyi biztosítékot szereznie. Ezért szakított a pogány vérségi jogban gyökerező legitimitás elvével. Kizárta a trónöröklésből Koppányt és családja többi pogány tagjait s utódjává az uralkodásra való alkalmatosság címén az egyházi jogfelfogásban irányadó idoneitás elve és a keleti pogány királyok utódjelölő joga alapján, saját keresztény hitben nevelt fiát jelölte ki. Az egykorú nyugati szokásnak megfelelően „összehíván Magyarország előkelőit és a következő rendet a közös tanácskozás határozatából maga után uralkodóvá emelte Istvánt s ennek erősségéül mindnyájuktól hűségesküt vett.” Udvarába hívta a bajor hercegi széket újra elfoglaló II. Henriknek unokatestvérét, a pogány csehek elől menekülő Adalbert prágai püspököt, hogy Istvánt megbérmálja, a hitben megerősítse s neki a térítő akció erőteljesebb folytatására tanácsokat adjon. Szent Adalbert látogatásának következményeképen jöttek hazánkba Csehországból kiüldözött német, olasz, szláv tanítványai s az ő közvetítésével jött létre István házassága is Gizellával.
II. Henrik bajor herceg, mióta 985-ben visszafoglalta ősei fejedelmi székét s Karinthiát és Felső-Itáliát is sikerült uralma alá vonnia, a belső és külső béke jegyében uralkodott. Személyében szerencsésen egyesült az egykori magyarellenes szász és magyarbarát bajor hercegi házak vére és hagyománya. Mint a bajor és lombard tartományok ura természetes örököse volt a bajor hercegek és lombard királyok magyarbarát politikájának. Politikáját és érzelmeit örökölték hitbuzgó gyermekei is. Regensburg tudós és szentéletű püspökének buzdítására az egyik fiú és az egyik leány – Brúnó és Brigitta – az egyháznak szentelték életüket. Henrik herceg, a későbbi császár kegyes hajlamairól volt ismeretes, később a szentek koronáját is elnyerte. Gizella nővére apácának készült, mikor 996-ban Regensburgba érkeztek Géza fejedelem követei és nőül kérték István számára. A herceg örömmel fogadta a kérőket és a hercegkisasszony égi jegyeséről lemondva eljött a magyar fejedelem udvarába, hogy férje oldalán pogányok térítésével és új hívők gondozásával gyarapítsa Krisztus országának népét. A házasságkötést nyomon követte a térítés megszervezése. Géza fejedelem Sabariának a Bakony északnyugati nyúlványain még látható – s a másik Sabariában, Szombathelyen született pannóniai Szent Márton szülőhelyének vélt – romjain egyházat és monostort kezdett építtetni Szent Márton tiszteletére.



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
A SZENT KORONA
A SZENT KORONA FELSŐ RÉSZE
Ez a házasság nagy politikai sikere volt a magyarok erőskezű békefejedelmének. Külpolitikájának alapgondolata kezdettől fogva a tartós béke volt, ezért igyekezett minden számottevő szomszédos hatalommal barátságos összeköttetésbe kerülni. Főtörekvése mégis a bajor-magyar viszony elmélyítésére, a német szövetség kiépítésére



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
irányult, mert felismerte, hogy ellenségeskedés esetén a német hatalom válhatik legveszedelmesebbé a belső megerősödés útján haladó országra.
Árpád óta Géza volt az első fejedelem, akit kint és bent egyaránt elismertek Magyarország egyedüli urának. Ő állította helyre a fejedelmi méltóság tekintélyét. Ő gyengítette meg a régi politikai szervezetet. Ő vetette alapját a központi hatalom megerősítésével, a keresztény térítők befogadásával s a külső béke biztosításával a keresztény magyar királyságnak. A hagyományos bajor-lombard fegyverbarátságot ő fejlesztette a magyar királyság és a német-római császárság állandó értékű politikai szövetségévé s ezáltal ő nyitotta meg népe előtt a nyugati keresztény közösségbe vezető utat. Mindebben bölcs politikai megfontolás vezette. István már családjának és népének Krisztus anyaszentegyházával kötött örökös szövetségét kívánta keresztény házasságával megpecsételni; ezt jelképezte az első magyar egyháznak, Szent Márton pannonhalmi bencés monostorának a trónörököspár házasságkötését nyomon követő alapítása. Ezekkel az eseményekkel új korszaka kezdődött a magyar történetnek, amelybe Géza fejedelem a maga pogány erkölcseivel, barbár keleti politikájával, külsőségekben kimerülő kereszténységével már nem illett bele. Nem is sokkal élte túl azokat. Történeti hivatását betöltve, 997-ben meghalt; országát s a nagy történeti problémák végleges megoldásának nehéz feladatát immár huszonkilencedik életévében járó fiára hagyta.
István fejedelmi méltósága terhes örökség volt. Apja halála után tüstént feltámadtak ellene a fejedelmi udvarban lábrakapott szokásokat s a nagy befolyáshoz jutott idegeneket rossz szemmel néző és régi pogány hitükhöz híven ragaszkodó fejedelmi rokonok.
Elsőnek Szár Szörénd fia Koppány karhán támadt fel. A XI. századi hagyomány szerint „Koppány az öreg fejedelem halála után István anyjával akart vérfertőző házasságra lépni és Istvánt megöletve birodalmát a maga hatalma alá akarta vetni.” Trónigényét – a keresztény Gurda fejedelmet egykor trónjáról letaszító pogány Magyar fejedelemhez hasonlóan – arra alapította, hogy felfogása szerint Géza és István megkeresztelkedésükkel eljátszották az uralomhoz való jogukat. De kétségbevonta Gézának azt a jogát is, hogy idősebb családtaggal szemben saját fiát jelölhesse ki utódává. Sarolt fejedelemasszony nőülvételével az ősi jogszokásnak akart érvényt szerezni, melynek értelmében az özvegyet férje nemzetsége nőül adhatja öccséhez – magyar szólásmód szerint: kisebbik urához – vagy a nemzetségnek más férfitagjához. István megöletésével a pogány vallás és az ősi jogfelfogás parancsszavának kívánt eleget tenni. István viszont – a keresztény felfogásnak megfelelően házassági akadályt látott a rokonságban, vérfertőzést az ilyen házasságban; később törvényesen is megtiltotta az özvegy asszonyok férjhezkényszerítését. A trónöröklés kérdésében pedig ragaszkodott a kormányzásra való alkalmatosság keresztény elvéhez, ami egyházi felfogás szerint az öröklés jogcíménél is fontosabb kellék volt.
A trónért és a régi pogány rend védelmében vívott harc hamar eldőlt. Koppány hadai a Balaton északi partján előnyomulva, a fejedelem bakony-veszprémi uradalmát pusztították, mikor István magyar és német seregei a bajor Vecelin vezérlete alatt rájuktörtek és Veszprém alatt döntő győzelmet arattak. Koppány elesett. Testét felnégyelték. Tagjait Veszprém, Győr, Esztergom kapujára szegezték ki s a negyedik részt keletre küldték intő jeléül a fejedelem ellen zúgolódó Gyula számára. Vagyonát elkobozták. Birtokaiból István a pannonhalmi monostort és kiválóbb vitézeit adományozta meg. Szent Márton egyházának több falut, sok népet adott és a somogyi tartomány minden terményének és állatszaporulatának tizedét. Koppány tartományának keleti sarkában, a Meszes aljában pedig új egyházat alapított Szűz Mária és Szent Benedek tiszteletére. Megszervezésével Adalbert lengyel földről idemenekült tanítványát, a német Ascherik apátot bízta meg, míg a pannonhalmi konvent élére Adalbert olasz tanítványát, Anasztáz volt breunowi apátot hívta meg.
Koppány bukásával István a Dunántúl egyszeriben ura lett a helyzetnek. A felső-tiszai részeken sógora, Abanembeli Sámuel támogatásával biztosította uralmát. A pogány magyarok ez országrészekben nyilt ellenszegülésre többé nem is gondolhattak. De a tiszántúli törzsek hadnagyai még most sem ismerték el Istvánt uruknak s a bizánci császársággal utolsó harcait vívó Sámuel bolgár fejedelem segítségével igyekeztek a maguk függetlenségét megvédeni.
A természeti erősségekkel, mocsarakkal, erdőkkel, hegyekkel körülvett keleti országrész meghódítására induló hadsereg élére a fejedelem saját unokafivérét, Doboka fia Csanádot állította s ugyanekkor szövetségre lépett Baziliosz bizánci császárral. Csanád hadai Szeged alatt keltek át a Tiszán és Szőreg, Oroszlámos, Nagyősz



Hóman Bálint munkái
http://mek.niif.hu/07100/07139/html/0003/0005-222.html[2021. 06. 19. 16:44:33]
vidékén vívtak csatát Ajtony marosvári hadnagy seregével. Csanád győzött. Ajtony maga is elesett. Birtokait a győzelmes hadvezér kapta adományba a róla ezidő óta Csanádnak nevezett Marosvárral együtt. A gyulák érdekköréhez és valószínűleg rokonságához is tartozó Ajtony felett aratott diadal után, vagy avval egyidejűleg a Maros és Szamos völgyén át Erdélybe hatoltak István seregei. A szláv forrásokban Prokuj néven is említett Gyula feleségével és két fiával – Bajával és Bonyhával – együtt fogságba esett. A két fiú a Duna mentén telepedett meg, hol ma is őrzi emléküket szálláshelyükön Baja és Bonyhád városa. Később nagy szerepük volt a száműzött árpádházi hercegek – András, Béla, Levente – hazahozatalára irányuló mozgalomban, mígnem Péter király kivégeztette őket. Apjuk nem nyugodott bele ily könnyen a bukásba. A Vág völgyén magyar területre hatoló Boleszláv lengyel király szolgálatába állt s az egyik határszéli vár – talán Pozsony, vagy inkább Trencsén? parancsnoka lett. Szent István ide küldte utána feleségét. Az erdélyi tartomány élére a fejedelem Soltot vagy Szoltánt, állította, egy másik rokonát, akit a kései hagyomány Solt fejedelemmel vétett össze s ezért István dédnagybátyjának mond. A tiszántúli és erdélyi részek hódoltatása és birtokbavétele után István 1003 és 1005 közt bolgár földre nyomult a Gyulát és Ajtonyt támogató Sámuel kán ellen. Gyula arany és ezüst kincseivel a székesfehérvári koronázó bazilikát ajándékozta meg.
A veszprémi, nagyőszi és erdélyi csatákban az új keresztény állam aratott diadalt az ősi pogány törzsszervezeten. A hadnagyok hatalmával együtt bukott el a régi politikai szervezet. István hatalmát korlátozni, uralma jogosságát kétségbevonni, tekintélyét csorbítani többé senki sem merészelte. Pogány és keresztény teljes meggyőződéssel ismerte el egyedüli urának, hiszen a harcban elbukott rokonainál alkalmasabbnak, valóban elhivatottnak bizonyult az uralomra. A törzshadnagyok méltóságát, a gyula és karhán főbírói tisztségét s velük a törzsszövetségi alkotmányt és önkormányzatot megszüntetve, az összes magyar törzsek népét közvetlen uralma alá hajtotta. Családi birtokát a hűtlenségbe esett urak birtokával és az országban szerte parlagon heverő uratlan föld nagy sokaságával gyarapította. A fejedelmi hatalom politikai és gazdasági alapjainak megteremtésével végleg érvényt szerzett a monarchikus elvnek s Koppány leveretése után – az új államforma állandóságát biztosítandó – a szentszékhez fordult keresztény királyi méltóságának elismertetése s a németbirodalmi egyháztól független magyar katolikus egyház szervezésére irányuló szándékának jóváhagyása végett.
Az 1000. év őszén Rómába küldte Ascherik pécsváradi apátot, hogy II. Szilveszter pápától királyi címe és méltósága elismerését, ennek jelképéül korona küldését s a magyar katolikus egyház megszervezésére felhatalmazását kérje. Az aurillaci bencésmonostorból a császári udvaron át pápai trónra került francia szerzetes, az egyházi univerzalizmus és a krisztusi világbirodalom gondolatának nagy előharcosa, szívesen fogadta a magyar fejedelem követét. Isteni elhivatáson alapuló keresztény királyi méltóságának és felségjogainak elismeréseképen koronát, egyházszervező és térítőmissziójának jelképéül a király előtt hordozható apostoli keresztet küldött Istvánnak. III. Ottó császár pedig Szent Móric krisztusi ereklyével ékes lándzsáját ajándékozta az új keresztény fejedelemnek.
Az 1000. év Karácsonyának ünnepén „elhozatván az apostoli áldás, korona s kereszt, a papság és a magyar nép örömrivalgások közt egyszívvel-lélekkel kiáltotta ki s a szent kenettel fölkenve, a királyi méltóság jelvényével szerencsésen megkoronázta Isten választottját.”
« 4. SZOMSZÉDOK. KEZDŐLAP SZENT ISTVÁN
6. A KERESZTÉNY KIRÁLY. »



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
« 5. KELET VAGY NYUGAT? KEZDŐLAP SZENT ISTVÁN
7. TÉRÍTÉS ÉS EGYHÁZSZERVEZÉS. »
6. A KERESZTÉNY KIRÁLY.
Az uralkodói tekintély és hatalom kialakításában a társadalmi és katonapolitikai tényezőkkel világszerte egyenrangú szerepe volt a vallási tényezőnek. A nép mindenütt és mindenkor földöntúli hatalom választottját, istennek emberfeletti képességekkel és mágikus erővel felruházott küldöttjét, az „Ég Fiát,” az „Isteni Felséget,” sőt az Istent annak megtestesülését – látta fejedelmében, királyában, császárában. Méltóságuk szakrális, vagy – mint ma mondják – karizmatikus természetű volt s ehhez képest a politikai hatalom mellett főpapi hatalommal is járt. A regnum fogalma elválaszthatatlan a sacerdotium fogalmától.
A közhatalomnak ez a teokratikus színezete alig egyeztethető össze az emberek egyenlőségét és az apostolok örökébe lépő püspökök lelki hatalmát hirdető krisztusi tanítással. A földi hatalom birtokosa ebben az eszmekörben legfeljebb istápolója és védelmezője lehet a hitnek és a lelkek gondozására, a hívők szellemi kormányzására hivatott egyháznak. A keresztény hitre tért pogány fejedelmek mégsem mondtak le teokratikus hatalmukról; keresztény létükre is ragaszkodtak az isteni elhivatás tudatában rejlő hatalmas erőforráshoz. Ezt a törekvésüket támasztotta alá és indokolta meg Szent Ágoston hippói püspök az „isteni birodalom” szép elméletével.
Az antik világ és a keresztény középkor határmesgyéjén élő nagy gondolkodó csodálatos művészettel hozta összhangba az isteni elhivatottság hitén és tudatán alapuló pogány teokrácia rendszerét a Krisztus birodalmában csupán apostoli és prófétai elhivatottságot ismerő keresztény tanítással. A szentágostoni elmélet szerint a földi élet csak előkészület az égi birodalom békéjére. A krisztusi hitet nem ismerő, pusztán földi célokra – jólétre, hatalomra, békességre – törekvő népek és fejedelmek a bűnben fogant és bűnökkel teljes földi birodalom, a civitas terrena polgárai és tartományurai. A krisztusi igazságot ismerő, hirdető és földi eszközökkel Krisztus földi birodalmának kiépítésén munkálkodó „keresztény” királyok viszont a püspökökkel együtt a civitas Dei, Isten országa apostolai s e birodalom földi tartományaiban Jézus Krisztus helytartói, akik mint Krisztus hív szolgái az ő rendeléséből, „Isten kegyelméből” uralkodnak. Hivatásuk népüket az Úr birodalmára méltóvá tenni s e célból, ha kell, erőszakkal és saját akarata ellenére is a keresztény közösségbe bevezetni. Hatalmukat krisztusi eredete különbözteti meg az emberi jog alapján – választás, erőhatalom, puszta vérségi jog, a pogány hittételből levezetett családi elhívatás címén uralkodó pogány fejedelmek hatalmától. Az Ég Urától kapott és a vérség jogán nemzedékről nemzedékre szállt pogány karizmát az egyházi misszióra való alkalmatosságot és fejedelmi elhivatottságot jelző keresztény karizma foglalta el. Ennek az elhivatottságnak s vele „az Isten kegyelméből való” keresztény királyi méltóságnak elismerésére csak a krisztusi birodalom látható feje lehetett hivatott. Jézus Krisztus földi helytartója a koronaküldéssel és koronázással a fejedelem alkalmatosságát és méltósága isteni eredetét ismeri el. A korona vallásos szimbólum, viselője elhivatottságának, méltóságának, hatalmának, jogainak, egyszóval a királyságnak és a vele e korban egyértelmű keresztény államnak a jelképe.
Ezért a keresztény fejedelmek mind a római pápához fordultak királyi vagy császári méltóságuk elismeréséért. Máshoz nem is fordulhattak, mert a császárok nem osztogattak ily címet és koronát. A bizánci császár hűbéreseinek és szövetségeseinek legfeljebb patriciusi vagy más magasabb birodalmi rangot és ezekhez mért diadémot avagy koronát adhatott. A nyugati császár hűbéreseinek hercegi rangot szokott adományozni; hercegség rangjára emelte a neki hódoló fejedelmek tartományait. Így emelkedtek hercegi rangra a tizedik századi morva, cseh, lengyel, pannonszlovén, horvát fejedelmek. Később a római szentszékkel harcban álló császárok királyi címmel tüntették ugyan ki cseh hűbéreseiket, de ezt a személyre szóló kitüntetést senkisem tartotta az „Isten kegyelméből uralkodó” keresztény királyok címével egyértékűnek. Az utódok nem is használhatták és Csehország csak akkor emelkedett fel a hűbéres királyság rangjára, mikor I. Otokár címét a pápa is elismerte. Szuverén uralkodó nem is gondolhatott arra, hogy a császároktól királyi címet kérjen; hiszen ez egyértelmű lett volna politikai függetlensége feladásával. A pápától kapott korona és királyi cím nem járt ilyen következményekkel, de az apostoli kereszt sem volt valami különleges egyházjogi kiváltság jelképe.
Száz év multán a magyar királyi udvarban tudni vélték, Hartvik püspök meg is írta, hogy az apostoli kereszt adományozásával Szilveszter pápa az egyház-szervezés és főpap-nevezés jogát ruházta volna át Szent Istvánra, aki e



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
kiváltság birtokában népének apostolává, utódai „apostoli királyokká” lettek. A pápai udvarban viszont VII. Gergely óta azt vitatták, hogy a korona adományozásával és elfogadásával hűbéri viszony keletkezett a Szentszék és a magyar király között. A német birodalmi imperializmus szellemi műhelyében végül a korona adományozásához és István királyi címének elismeréséhez kifejezetten hozzájáruló III. Ottó császár beleegyezésére, consensusára hivatkozva, az az elmélet alakult ki, mintha István a koronázással és a lándzsa elfogadásával a császár hűbéreseinek sorába lépett volna. 1000-ben azonban minderről szó sem lehetett.
A kegyúri jog, vagyis az egyházalapítás, főpapnevezés, a nemzeti egyház fölött való főhatóság joga ebben a korban még egyike volt a keresztény királyokat szükségképen megillető felségjogoknak. A koronaadományozás sem süllyedést, hűbéri hódolatot jelentett, hanem felemelkedést Krisztus földi birodalmának legmagasabb méltóságviselői közé. Canossa előtt a Szentszék e címen egy császárral vagy királlyal szemben sem támasztott világi értelemben vett hűbérúri igényeket. Szilveszternek sem ötlött eszébe, hogy az új magyar királytól hűbéri hódolatot kívánjon. De nem gondolt erre császári tanítványa, III. Ottó, a Róma-eszme nagy rajongója sem. Mindketten hívő lélekkel csüngöttek a római pápa és római császár szellemi vezetése alatt álló univerzális keresztény világbirodalom, az „Új Róma” eszméjén, de mindketten távolálltak Nagy Károly és Nagy Ottó egyházpolitikai imperializmusától, a szomszédos nemzetek szellemi és politikai hódoltatásának gondolatától. Mindketten az universalizmus szellemében munkálkodtak a keresztény népek békés együttműködésének megvalósításán s e béketörekvésük új, erős támogatójaként karolták fel a királyi méltósága elismeréseért Rómához folyamodó magyar fejedelem kérését, akinek tudatos és következetes béketörekvése s a keresztény királyság és a birodalmi egyháztól független magyar egyház megalapítására irányuló szándéka pontosan beleillett az ő elgondolásukba.
A frank és szász császárok hagyományos elgondolásában a keresztény világ egyházi és világi feje megosztozott a népek felett való uralmon s a lelkiekben uralkodó pápa mellett a császár minden keresztény népek és fejedelmek hűbéruraként lép föl: mint az egyház kardja teljesít térítőmissziót, de e hivatásának teljesítése közben politikai hatalmat szerez magának a keresztény hitre tért népek fölött. A dán, lengyel, cseh, magyar térítőkísérletek célja sem új nemzeti egyházak, hanem a magdeburgi, regensburgi, passaui püspökségek útján a németbirodalmi egyház szervezetébe kapcsolódó egyháztartományok s a Németbirodalom császárának hódoló új hűbéres fejedelemségek alapítása volt. „Ebből a helyi és népi megkötöttségből III. Ottó és II. Szilveszter emelték ki a birodalmat azáltal, hogy kihangsúlyozták római jellegét és népekfeletti természetét. Az új felfogás szerint a csatlakozásnak önkéntesnek, a hit elfogadásának minden megalázó mozzanattól mentesnek kell lennie s ennek megfelelően az a kiváltságos hely is, melyet a császár és a pápa a keresztény világ csúcsain elfoglalnak, nem hatalmi, hanem erkölcsi, tekintélyi alapon nyugszik. Császár és pápa a népek szellemi és erkölcsi irányítói, a világ fényforrásai. A császári és pápai tekintély azonban nem egyforma fénnyel ragyog az emberiségre: a vezetőszerep még félreérthetetlenül a császáré s a pápa valójában nem más, mint a birodalom első püspöke.” A korona és királyi cím adományozása a keresztény népek lelki összetartozását és békés együttélését kifejező eszmei birodalomban a lelki hatalmat gyakorló pápa joga volt, de „csak a császárnak, mint a keresztény világ tényleges irányítójának hozzájárulásával kerülhetett reá sor.” Istvánnak is „a császár biztatására” adta a pápa a koronát. De ez a császári biztatás nem teremtett egyházi vagy politikai függőséget, avagy éppen hűbéres viszonyt az új király és a császár között, mert ez a császár nem a Németbirodalom, hanem az Új Róma eszmei birodalmának császára volt. A szent korona, az apostoli kereszt és a szent lándzsa adományozásával a keresztény világ élén álló két hatalom éppen az önálló magyar államiságot és a független egyházi szervezetet ismerte el. A cseh és lengyel egyházszervezéssel és a Piligrim-féle magyarországi szervezőkísérlettel szemben a magyar katolikus egyházat a pápától és a császártól elismert szuverén király az önálló és független magyar királyság szervezetének keretében alapította meg és építette ki. Az új királyság kivételes helyzete jutott – úgy látszik – a karácsonyi koronázásban is kifejezésre, hiszen „Nagy Károly és Nagy Ottó fejére is Karácsony napján helyezték a császári diadémot.”
A római követküldés okát nem szabad a görög és német befolyás ellen védekező politikában, István különös éleslátásában keresnünk. A pápától kért koronát, mert ilyen kéréssel máshoz nem is fordulhatott. De „rendkívüli politikai érzékkel használta ki az akkori világ konjunktúráját,” az új spirituális világbirodalmi elgondolásban rejlő helyzeti előnyt s „ezzel biztosított oly helyzetet népének, aminővel akkor az Alpesektől keletre Európának egyetlen más nemzete sem rendelkezett, lévén a korona adományozása az önálló magyar államiság és egyházszervezet kifejezett elismerése.” István szuverén királlyá történt felavatása és apostoli missziójának elismerése az egyetemes keresztény gondolaton épült új római birodalom spirituális politikájának volt az eredménye, aminthogy népét is a nemzetek felett álló egyetemes egyház eszméjének különböző népekből sarjadt harcosai térítették meg. A térítők közt voltak németek és szlávok is, de a térítést és egyházszervezést irányító szellem minden gyökérszálával messzi



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
nyugatra és délre – Franciaország és Itália kolostoraiba – nyúlik vissza. A keresztény magyar királyságban a francia földről egész Európát behálózó clunyi szellemű bencés kolostorokon át a francia, olasz, német udvarokba behatoló egyetemes európai mozgalom aratta egyik korai nagy diadalát. Ennek az egész keresztény világ meghódítására indult szellemi mozgalomnak lett apostolává a magyarok első királya, kinek lelkében dús gyümölcsöket teremtek korának fennkölt eszméi. Ennek az összes népeket egybefoglaló és átható egyetemes keresztény gondolatnak korunkra maradt s később a magyar nemzettest közjogi szimbólumává lett gyönyörű jelképe az első magyar királynak a görög és német vérből sarjadt császár biztatására olasz földről francia pápától német szerzetes hozta szentkorona.
KORONÁZÁSI PALÁST
SZENT ISTVÁN, SZENT IMRE ÉS GIZELLA ALAKJA A KORONÁZÁSI PALÁSTON
A koronázással István a keresztény jogfelfogás értelmében is korlátlan urává lett népének és országának, mert az



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
Isten kegyelméből uralkodó keresztény király saját belátása szerint hoz törvényt és kormányoz, önhatalmúlag gyakorolja felségjogait. Meghallgatja a világi és egyházi főemberek közül önként választott tanácsosainak, az ország kormányzására alakított királyi tanácsnak véleményét és javaslatait, követi helyesnek ítélt tanácsaikat, részt ad nekik a törvényelőkészítésből és a kormányzásból, de a rendelkezés, törvényalkotás, kormányzás mégis legszemélyesebb elhatározásával történik. Hatalma korlátlan és mégsem azonos a pogány fejedelmek despotikus hatalmával.
A pogány világszemlélet keleten és nyugaton, Ázsia pusztáin és Róma falai között egyaránt istenséggé avatta az Ég Fiának avagy Isteni Felségnek nevezett korlátlan és felelőtlen uralkodóit. Az újkori abszolutizmus a királyi méltóság isteni eredetéből a mindenható államfelség, a királyi omnipotencia és felelőtlenség tanát vezette le. A bensőleg vallásos középkorban ezzel szemben az isteni eredet tudata határt szabott a királyi hatalom önkényes gyakorlásának. A pogány fejedelmek főpapjai, sőt istenei voltak népüknek. Az Isten kegyelmére hivatkozó újkori korlátlan királyok egyházi ügyekben is korlátlanul érvényesítik akaratukat. A középkornak keresztény királyai hatalmuk isteni eredetének tudatában még világi intézkedéseikben, kormányzatukban, egész fejedelmi magatartásukban is alá voltak vetve hitük parancsainak és egyházuk törvényeinek, mert hatalmuk jogi alapját az uralomra való erkölcsi alkalmatosságban látták. Amazok teljes felelőtlenségével szemben a keresztény királyok minden uralkodói cselekedetükért felelősek voltak az Istennek s királyi akaratuknak korlátot szabtak a vallás parancsai, az egyház törvényei és ezen felül „saját törvényei szerint kormányzott népüknek” törvényerejű jogszokásai.
Miként Szent István írta fiának az intelmekben; „mindeneknél nagyobb királyi ékesség az előttünk valóknak törvényeit követnünk és tisztes szüléinknek szerinte cselekednünk. Mert ki is megveti eleinek törvényeit, annak nincsen gondja az isteni törvényekre sem. Azért az én szokásaimat, miket királyi méltósághoz illendőknek látsz, kétségnek minden béklyója nélkül kövesd, mert nehéz neked eme tartománynak uralmát tartanod, ha nem lész az előtted uralkodó királyok szokásainak követőjévé. Melyik görög igazgatná a latinokat görög erkölcsöknek szerinte, avagy melyik latin a görögöket latin erkölcsöknek szerinte? Egyik sem.” Törvényt is azért szabott népének „a régi és mostani felségeknek példájokra, mivelhogy minden nemzet az ő tulajdon törvénye szerint igazodik.”
A szokásjognak – a consuetudonak – vagyis a középkori kifejezésmód szerint: „a régi, kipróbált, bevált jognak” törvényrontó és törvényt megelőző hatalmas erejével szemben a leghatalmasabb uralkodó is tehetetlen volt, mert középkori felfogás szerint „a szokás – Verbőczy fogalmazásában – a gyakorlat által megállapított jog, melynek háromféle ereje van, tudniillik értelmező ereje, s ezért a törvényeknek legjobb értelmezője, másodszor törvényrontó ereje, mivel lerontja a vele ellenkező törvényt, s harmadszor törvénypótló ereje, mivel pótolja a hiányzó törvényt.” Verbőczy idejében az alkotmányos úton hozott törvény hatálytalanította a korábbi jogszokást, mert „az államról, vagyis a népről feltehető, hogy ismeri a maga szokásait” és így tudatosan hozza azokkal ellenkező törvényeit. A szokásnak tehát ebben a korban már csak „pro futuro” volt törvényrontó ereje, midőn az élet a meglevő törvénnyel ellentétes jogszokást hív életre. Korábban azonban, mikor a szokást alkotó nép vagy nemzet még nem vett részt a törvényhozásban, a törvényhozó hatalmat egyedül gyakorló uralkodó nem hozhatott az általános érvényű szokásokkal ellentétes törvényeket. Ily törvényeinek nem is állott módjában érvényt szereznie.
„A középkor királya sohasem lehetett oly értelemben abszolút uralkodó, mint ahogy e fogalmat ma értelmezzük. Vele szemben elvi követelményeket állítottak fel, magasabb normák uralmának vetették alá hatalmát, tehát mintegy belülről, az idea oldaláról korlátozták. Király volt addig, amíg az alattvalók úgy nem látták, hogy az isteni törvényt és a kipróbált, jó, ősi hagyományt megsértette, lábbal tiporta. Mihelyt összeütközésbe került ezzel a láthatatlan felsőbb világrenddel, ipso facto megszűnt királynak lenni, tirannussá vált. Ilyenkor az alattvalóknak nemcsak joguk, de kötelességük is volt a tirannusnak ellentállni, gyakorolhatták az ellenállás jogát. Preventív korlátozásokat azonban a középkor nem tett a királlyal szemben, noha bizonyos alkotmányosságot elvi követelmények alakjában meg is követelt tőle.” Ennek az alkotmányosságnak ellenőrizőjévé később az egyház lett. A római szentszék VII. Gergely óta a maga nagy lelki hatalmával rá is tudta kényszeríteni az uralkodókat a vallás parancsainak és az egyház törvényeinek tiszteletbentartására. Szent István idejében még pusztán az uralkodók lelkiismeretétől és önkéntes elhatározásától, tehát hitük bensőségétől függött azoknak a megtartása. István maga is saját akaratából, önkéntes uralkodói elhatározással vetette magát alá a hit és egyház törvényeinek. Önként választotta mintaképéül a szentágostoni rex iustus, pius et pacificus, az igazságos, kegyes és békeszerető keresztény király eszményét, mert ez az eszmény felelt meg keresztény lelkiségének.
Kortársai és a hazai szájhagyomány alapján dolgozó életírói is Szent Ágoston kegyes, de komor királyeszményének megtestesülését, a jól kormányzó, hitvédő és hitterjesztő, egyházgyámolító és egyháza parancsait megfogadó igaz



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
keresztény király példaképét látták benne. Jó szívét, kegyességét, igazságszeretetét emelik ki, mert „a legyőzöttekkel kegyesebben és a jámborokkal szelidebben senki sem bánt vala nála.” Udvara és országa valósággal menhelye volt az új hazát kereső sorsüldözötteknek. Lengyel, olasz, bolgár unokaöccsein – Beszprémen, Péteren és Delján Péteren – kívül itt talált oltalomra a császári bátyja elől menekülő augsburgi püspök. Itt leltek új otthonra Adalbert cseh földről elűzött német és olasz tanítványai, a királynéval jött bajor vitézek, az olasz és német földről bevándorolt kézművesek és kereskedők, a bolgár és besenyő menekültek. Legyőzött nagybátyjának, a lengyel szolgálatban álló Prokuj gyulának is utánaküldte feleségét. Mindig kegyes volt az elbukottal és gyámoltalanokkal, mert „a jócselekedetek törvénye főékessége a királyok koronájának; illik ezért a királynak kegyesnek, irgalmasnak, egyéb jóságokkal teljesnek és ékesnek lennie; a kegyetlenséggel és gonoszsággal fertőzött király hasztalan is keres királynevet, mivel zsarnoknak mondatik.”
Lelkiségének ez a keresztény jellege, politikájának szilárd világnézeti megalapozása különbözteti meg Istvánt a Kelet és Nyugat, a törzsszövetség és a monarchia, a pogányság és kereszténység eszméi közt hánykolódó apjától. Ez irányította magas erkölcsi célok felé s ez határozta meg az államszervezésben követett eljárását. Gézánál a vallás még csak eszköz volt a politikai hatalom biztosítására és kiépítésére. István már a politikai hatalomban látta az égi boldogsághoz vezető eszközt. Teljesen átérezte és megértette kora eszméit s azok erejére támaszkodva törekedett eszményének megvalósítására. Ez az ideál a Boldogságos Szűz különös védelme alatt álló magyar királyság volt, melynek kötelékében a keresztény magyar nép az erkölcsi tökéletesedés és anyagi boldogulás útján haladva érheti el a földi jólét és égi boldogság jutalmát. „Magát és országát fogadással és odaadással ajánlá Isten örökké szűz anyjának, Máriának oltalmába, kinek a magyaroknál oly kitűnő tisztelete és dicsősége vagyon, hogy mennybemenetelének ünnepét nyelvükön nevének hozzáadása nélkül hívják Nagyasszony, azaz Királynő napjának.” Ennek az ideálnak szolgálatában térítette népét, szervezte meg az egyház új tartományait és tette a király első kötelességévé a hit védelmét: „a királyi méltóság rendje – írja fiához – úgy hozza magával, hogy arra egyedül katolikus hittel eltelt hívők jussanak. Ezért a mi tanításaink során az első helyet a szent vallásnak adjuk. Mindeneknek előtte parancsolom, meghagyom, javallom néked, én szerelmes fiam, ha a királyság koronáját megkívánod becsülni, nagy buzgalommal és vigyázással megtartsad a katolikus apostoli hitet. Mert akiknek hamis hitök vagyon, avagy hitüket cselekedetekkel bé nem töltik és fel nem ékesítik, sem itt nem uralkodnak tisztességgel, sem az örök birodalom koronájában nem lesz részük. Ha pedig a hitnek pajzsát megtartod, az üdvösség sisakja is a tiéd lészen. Ha pedig valamikor is találnál a te hatalmad alatt olyanokat, akik a Szent Háromság alkotmányát megbontani, abból valamit elvenni, avagy hozzátenni akarnának. . . ilyeneknek se táplálást, se oltalmat ne adj, nehogy magad is társuknak és jóakarójuknak láttassál.” Apostola lett népének, de a szent cél szolgálatában szigorú ura is tudott lenni. „Akik megbontották a Szent Háromság alkotmányát,” nem számíthattak nála kegyelemre és megbocsátásra, akár magyarok voltak, akár idegenek, akár rokonok, akár alattvalók. Viszont a keresztény jövevénynépeket jószívvel felkarolta.
A keleti világban, ahonnét a magyarság egy század előtt eljött, a nép fogalmának nem volt szükségképen faji, etnikai tartalma. A nomádbirodalmak – köztük a magyarok eleit is magukban foglaló hún, türk, kazár birodalmak – népe az uralkodó nép nevén nevezett különbözőfajta népelemeknek volt a foglalata. Maga a magyarság finn-magyar, bolgár, türk, sőt árja és kaukázusi népelemeket is egyesített magában s a legutóbb csatlakozott türkfajta töredékek alig félszázaddal István trónralépte előtt még a maguk ősi türk nyelvén beszéltek. Nyugaton pedig nemrégen jutott reálpolitikai értelemhez a nemzetiségi különbséget nem ismerő világbirodalmi eszme. Szilveszter és Ottó elgondolásában a birodalom a keresztény népek testvéri közössége lévén, ez a felfogás szükségképen hozta magával az idegenek és jövevények számára ellátást és emberséges bánást követelő bibliai tanításnak az érvényesülését. István a néphódító és népeket szervező keleti ősöktől örökölt hajlamával, másfelől az egyetemes keresztény gondolatban életrekelt római eszme hatása alatt szívesen látta az idegenből jött papokat, lovagokat, vitézeket, kézműveseket, kereskedőket, mert „nagy haszon vagyon bennük; különb-különbféle szót és szokást, fegyvert és tudományt hoznak magukkal s ez minden országnak ékességére szolgál; gyenge és törékeny – mondja fiának – az egynyelvű és egyerkölcsű ország, adj hát nekik táplálást jóakarattal és tisztességes tartást, hadd éljenek nálad örömestebb, hogysem másutt lakoznának.”
A krisztusi birodalomban egyesült keresztény népek testvériségének eszméjéből fakadt István őszinte és állandó békeakarata is. A szomszédságban és európaszerte véres háborúk és pártharcok dúltak. István kortársai – a norvég Szent Olaf és Magnus, a dán Nagy Kanut, a cseh Boleszláv és Bretiszláv, lengyel Miciszláv és Vitéz Boleszláv, orosz Szent Vladimir és Nagy Jaroszláv – hozzája hasonló kitartással, akaraterővel és meggyőződéssel munkálkodtak a keresztény hit terjesztésén és megszilárdításán, az egyház és a központi hatalom megszervezésén,



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
de egyben mégis különböztek tőle. Mindannyian harcos, hódító fejedelmek. Odahaza véres kézzel teremtettek rendet s megerősödve, tüstént hódító utakra indultak. Sokszor irreális vállalkozásokban fecsérelve erejüket, nem fordítottak elég gondot hatalmuk állandóságának a biztosítására. Ezért birodalmukat viszálykodó ivadékok szaggatják darabokra. István is megvívta az elkerülhetetlen belső harcokat és külső háborúkat. Erős kézzel verte vissza az országra törő ellenséget, de támadó háborúba, nagyobb hadivállalatba sohasem bocsátkozott. Bár hűségeskü őt, mint amazokat, nem kötötte, híven kitartott a német-római és bizánci császárokkal kötött barátság és szövetség mellett. Politikájának alapgondolata a tartós béke volt s ez a tudatos béketörekvés emeli őt erkölcsi tekintetben, de mint államszervezőt is, harcias kortársai fölé. Ez biztosította szervezőmunkája sikerét és alkotásainak állandóságát. A harcban-háborúban kialakult gyökértelen nagyhatalmak dicsősége hamar leáldozott és nem egyszer vele veszett a hódító nemzet függetlensége is. A békében fogant magyar királyság szervezett és pihent erővel nézett az új küzdelmek elébe, melyek első szele az új császár támadásával még István életében megérintette Magyarországot. A keresztény király főhivatását István a hit védelmében és terjesztésében, a belső és külsőországbeli pogányság ellen való küzdelemben látta s ezért a keresztény népekkel és fejedelmekkel nem kívánt harcba bocsátkozni. Ha támadták, harcra kényszerítették, gyors elhatározással indult háborúba, de a legyőzött ellenséggel szemben mindig méltányos volt, nem törekedett megalázására, az igazi megbékélésen munkálkodott. Ez a békeakarat nyilvánul meg a keresztény királyság eszmei alapvetését és erkölcsi elveit a trónörökös – Imre herceg – számára összefoglaló Erkölcsi Intelmek minden sorában. „Uralkodjál békességesen, alázatosan, szeliden, haragnak, kevélységnek és gyűlölségnek nélküle. Ha békességes lész, akkor királynak mondatol,... ha haragos, kevély, gyűlölködő, békétlen lész, bizony idegeneknek adatik a Te országod,” mondja a főembereknek és vitézeknek járó megbecsülésről elmélkedve. „Örvendezzél, hogy király vagy – mondja másutt – és annak neveztetel; tartózkodjál hát a bíráskodástól s valamikor adatik Néked, hogy valamiben ítélkezzél, ami a Te méltóságodhoz illő, békességes tűréssel és irgalmatossággal, avagy szánakozással ítélj.” Az imádság gyakorlásáról adván tanácsokat, így szólt: „imádkozzál, hogy nyugodalmasan és az ellenségeknek minden támadásától mentesen és alattvalóiddal békességben és egységben végezhessed a Te életednek folyását.”
A krisztusi béke eszméjén ily rajongó hittel csüngő király a nagy célok szolgálatában mégis vaskezű fejedelme volt népének, irgalmatlan üldözője a bűnösöknek, félelmes büntetője az ellenségeknek. Saját vére – Koppány, Gyula, Vászoly – s a besenyő Tanuszaba, Ajtony és mindazok, akik útjába álltak a krisztusi birodalom kiépítésének, összetörtek kíméletlenül lesújtó kezének erős csapásai alatt. Konrád császár hatalmas serege véres fejjel menekült haza a magyar határról.
István az Istenben buzgón hívő, vallásuk parancsainak engedelmeskedő, szigorú erkölcsű középkori államszervező keresztény fejedelmek hitével és szeretetével, bölcseségével és biztosságával, bátorságával és erejével, határozottságával és céltudatosságával fogott az örökségképen reáhárult nagy feladatok megoldásához. Tudta, vagy ösztönösen megérezte, hogy sorsdöntő időben nincs helye kétkedésnek és habozásnak, gyávaságnak és gyengeségnek, meddő kísérletezéseknek és félmegoldásoknak. Tudta és érezte, hogy az eszmék forrongása, irányok küzdelme, lelkek forradalma idejében határozott színvallásra, bátor fellépésre, gyors cselekvésre, az elvek szilárd meggyőződésen alapuló meggyőző hirdetésére, az ellenállókkal szemben kíméletlen harcra van szükség. Jámbor, kegyes, méltányos, igazságszerető, békés keresztény fejedelem volt, de volt bátorsága a demoralizáció útján járó régi vallás, a bomladozó ősi politikai szervezet elvetésére s a hatalma ellen lázadóknak a megsemmisítésére is. Hite erőt adott neki régi szokások, erkölcsök, hagyományok, rendszerek megtagadására. Volt ereje a tanulásra is, a megismert igazság terjesztésére, helyesnek ítélt eszmék, rendszerek, intézmények befogadására és meghonosítására. Szellemében, erkölcseiben, célkitűzéseiben és politikájában, gondolatban és cselekedetekben egyaránt igaz keresztény király volt; érzelmi élete és eszmevilága nyugati keresztény forrásokból táplálkozott; királysága lényegében és formáiban is nyugati alakulás volt. Még sem szakadt el az ősi hagyományoktól és a magyar talajtól. Nagy szeretet élt benne az ősök és hagyományaik iránt s volt bölcsesége a bevált régi életformák, kipróbált jogszokások, életképes intézmények megkíméléséhez. Korlátlan király létére is vállalta a vallás parancsainak, az egyház törvényeinek, a kor keresztény királyeszményének tiszteletét, eleget is tett azoknak. De vállalta az ősi jogfejlődésben kialakult szokásjog – a consuetudo – tiszteletbentartását is.
A pogány vérségi szervezetben az egyén és a közösség, az egész társadalom életét és működését szabályozó szokásjog erejét és tekintélyét társadalmi és magánjogi vonatkozásaiban a keresztény államszervezés sem érintette. A társadalomnak évszázados, sőt évezredes vérségi szervezete és az ősi nemzetségi szokásjog sértetlenül kerültek ki a régi és új államrend, a pogányság és kereszténység politikai és világnézeti küzdelméből s továbbra is alappillérei maradtak a magyar társadalmi és gazdasági életnek. István megszüntette a törzsi önkormányzatot. Összetörte a



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
pogány törzsszövetségi alkotmányt. Szakított a fejedelmi hatalom pogány értelmezésével. Áttörte a vérségi legitimitás elvét. Elpusztította a régi politikai szervezetet. Törvényeiben minden részletre kiterjeszkedően szabályozta az új közjogi és egyházjogi s a királyság megszervezése nyomán keletkezett új magánjogi természetű jogviszonyokat is. De a magyar nép mindennapi életét a keresztény királyságban is az ősi szokásjog szabályozta.
A vallás törvényeinek s a nép szokásjogának tisztelete és a fejedelmi hatalmat korlátozó ereje adta meg az új monarchiának nyugati és egyszersmind nemzeti, sajátosan magyar és mégis keresztény színezetét. A pogány és keresztény világszemlélet a X. század végén ellenségként állt egymással szemben. Istvánnak a vérségi társadalom jogfelfogása ellenére kellett érvényt szereznie a keresztény államjogi elveknek és szempontoknak. A régi pogány rendhez ragaszkodó magyar urak ellenére kellett életrehívnia a keresztény államrendet. Uralkodói hatalmát nem a pogány ősök hivatott utódaként, hanem Krisztus szolgájaként gyakorolta. Keresztény hitre tért és a keresztény eszmevilágtól még távolálló magyarjai mégsem a keresztény királyt látták benne. Lázadó rokonai és alattvalói éppúgy, mint később a Vászoly-fiak pogány hívei a „bitorló” Péterrel szemben – a hagyományos államszemlélet és jogfelfogás, a pogány legitimitás és a régi alkotmány védelmében fogtak fegyvert a keresztény alkalmatosság címén tróntfoglaló és a régi rendet felborító király ellen. Népe szemében ez a harc mégis az „istenválasztotta” népszervező és népalkotó család tagjainak küzdelme volt, istenítélet a magukat egyaránt uralomra alkalmasnak s a másiknál hivatottabbnak is tartó rokonok között. A győzelem után az ősi dinasztiából való származásának s a pogány ősöktől örökölt isteni elhivatásának tudata szerezte meg a győztes számára a hatalom gyakorlásához szükséges korlátlan tekintélyt, mert a vallásos eredetű vérségi államszemlélet nagyon is mélyen gyökerezett a nép lelkében.
Erejének legszembeszökőbb bizonysága az, hogy a keresztény magyarság köztudatában Szent István alig félszázaddal halála után a dinasztiaalapító pogány ős helyét foglalta el. Életírói az ő személyével hozták kapcsolatba az ősi hagyományban Álmos elhivatását megvilágító álomlegendát. Géza fejedelmet – úgymond a legendaíró „csodálatos éjszakai látomással vigasztalta az Úr, állatván elébe gyönyörűséges ábrázatú ifjút, ki is mondotta néki: békesség veled Krisztusnak választottja! meghagyom néked, légy búsúlásodnak felőle bátorságban, nem néked adatott véghezvinni azokat, amiken elmélkedel, mert emberi vértől megfertőzöttek a kezeid, de tőled származand a születendő fiú, kire is az isteni Gondviselés rendeléséből mindazoknak elvégzését bízta az Úr; lészen belőle az Úrnak egyik választott királya, ki a földi élet koronáját elcserélendi az örökkévaló koronával. Ezenközben megszületék a fejedelemnek az Úrtól megjövendölt fia, kit is a próféta szerint elsőbben ismert az Úr, mintsemhogy anyja méhében fogantatott volna. Adatott néki Stephanusnak neve, mert ennek jelentése görögül az, amit latinul koronázottnak mondanak.” Hasonló égi jel, a koronát küldő Szilveszter pápa álomlátása, előzi meg az isteni rendelésből nagy cselekedetekre elhivott István fejedelem keresztény királlyá avatását is.
Ezekben a legendákban minden keresztény színezetük ellenére is felismerhetjük „az istenválasztotta király” pogány alakjának hatását, aminthogy a magyar középkor „szentkirályának” mithikus arculatán is csodálatos összhangban tűnnek elénk a varázshatalmú pogány hős és az Isten kegyelméből uralkodó keresztény király vonásai. Az álomlegenda új keresztény változatának és a szentkirály legendás alakjának kikristályosodásával egyidőben aratott végső győzelmet a vérségi legitimitás – a törvényes öröklés – pogány eszméje az egyházi idoneitás – az uralkodásra való alkalmatosság – keresztény elve felett. Az egyház szempontjából mérlegelt alkalmatosság címén trónraemelt István, Péter és Sámuel után András és Béla, majd Salamon is a vérségi legitimitás elve alapján, szentistváni vérségükre hivatkozva foglalták el a trónt. Géza és László az uralkodásra „alkalmatlannak” bizonyult Salamonnal szemben ismét alkalmatosságuk címén, de egyszersmind az uralomratermett idősebb családtagot megillető öröklés jogára is hivatkozva, vették át a hatalmat. Kálmán királlyal már az elsőszülöttségi örökösödés rendjén uralkodó királyok sorozata indul meg s az ő uralkodásával – helyesebben már István 1083. évi szenttéavatásával – kezdődik a pogány magyar hagyományokat a keresztény szemlélettel harmonikusan összeegyeztető keresztény tradicionalizmusnak a korszaka, amely korszak a maga eszményi hősét „a szentkirály” legendás alakjában eszménnyé finomult Szent Istvánban látta.



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
A KIRÁLYI JOGAR KRISTÁLYGÖMBJE
AZ Ú. N. NAGY KÁROLY-KARDJA.



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
SZENT ISTVÁN KARDJA
Szent István szenttéavatása s a családalapító és nemzetszervező, törvényhozó és törvényosztó szentkirály eszmei alakjának kikristályosodása befejező mozzanata volt a nagy király történeti egyéniségének és a keresztény királyságnak megítélésében bekövetkezett változásnak. Az István trónralépésekor kitört lázadások elfojtása óta már csak lappangva bujkáló, de utolsó éveiben újra nyiltan kiütköző elégedetlenség halála után véres mozgalmakban robbant ki s – bár az ellenzék segítségével trónrakerült utódai mindannyian visszatértek az ő politikájának útjára – az ország közel négy évtizeden át pusztító testvérharcok és pártküzdelmek, zsarnoki tobzódások és idegen hatalmi beavatkozások színhelye volt. E háborúságban voltakép az új szentistváni államrend vívta harcait a magyar múlttal. A köztudatban azonban ez a jellege lassankint teljesen elhalványult s az új nemzedékek szemében István neve már egyértelmű az ősi hagyománnyal.
A középkor „szentkirályának” a „szentkorona” misztériumában mindmáig továbbélő mithikus személyisége híven tükrözi vissza Szent István történeti egyéniségének hatalmas méreteit, történeti szerepének, építő és szervező munkásságának alapvető jelentőségét és hű kifejezője annak is, hogy ez a hatalmas magyar elme mily bölcseséggel és mily csodálatos intencióval tudta összhangba hozni a maga idegen nyomon járó reformtörekvéseit az ősi hagyományokkal.
„A régi és mostani uralkodók példájának követése,” a nyugati államrendszer átvétele korántsem jelentette a magyar lélektől idegen s az ősi jogrenddel össze nem egyeztethető nyugati rendszer szolgai követését és kritikátlan átültetését. Szent István királyságát éppúgy, mint az egykorú nyugati királyságokat a közhatalmi és magánhatalmi elemek egybeolvadása jellemzi, de ennek a királyságnak nem volt hűbéri színezete, aminthogy példaképe sem hűbéri állam, hanem Henrik bajor herceg és az Ottók monarchiája volt. Ez a Karoling-hagyományokat híven őrző monarchia a maga Isten kegyelmére hivatkozó uralkodójával és ennek korlátot alig ismerő erős közjogi hatalmával, központosított kormányzatával és az udvarból irányított igazgatásával, fegyelmezett hadseregével és rendezett gazdasági viszonyaival – magyar szemmel nézve – nem sokban különbözött az istenválasztotta pogány fejedelemnek Géza idejében új életre kelt korlátlan keleti monarchiájától. Meghonosítása esetén nem kellett félni a fejedelmi tekintély elhalványodásától, a fejedelmi akarat korlátozásától, a központi hatalom elhanyatlásától, a felségjogok megfogyatkozásától. Sőt ellenkezőleg, a pogány fejedelem teljes hatalmának, minden jogainak és uraságának megóvásával volt meghonosítható. Az uralkodó az új rendszerben is leggazdagabb és legerősebb magánhatalma maradt az országnak. Alattvalóinak összeségével szemben pedig a koronázás után is az örökös fejedelmek és a törzshadnagyok utóda, az ő jogaiknak gyakorlója volt: fejedelmi hatalma közjogi tartalmából semmisem enyészett el. Vallásos tekintélye és hatalma az államegyház élén gyakorolt hitvédő, egyházvédő és



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
egyházalapító jogában és kötelességében élt tovább. Törvénykezési és hadügyi felségjogai sem szenvedtek semmi csorbát; legfőbb bírája és hadvezére maradt egész népének.
Szent István nem jött előzmények nélkül. Újító és átalakító munkásságának előfeltételei adva voltak a X. századi fejlődésben. Politikája szerves folytatása volt az elődökének. A nyugati tájékozódás voltaképen Árpáddal kezdődik s már Géza idejében tudatossá és állandó jellegűvé lett. A keresztséget elsőnek Bulcsú és Gyula vették fel Bizáncban s a latin kereszténység első prozelitája sem István, hanem apja volt. A központi hatalom kiépítésében Árpád és Géza jártak István előtt. És mégis István volt a keresztény nyugati politika és a királyi hatalom igazi megalapítója, mert az ő eszmevilágában már meggyőződéssé, világnézetté érlelődött mindaz, ami elődeinél még csak politikai útkeresés volt.
Szent István lelke a magyar öntudat, a krisztusi hit, a nyugati szellem felbonthatatlan szintézise; kultúrája a magyar hagyomány, a katolikus vallás, a keresztény erkölcsön és klasszikus szellemen épült európai műveltség elemeit harmonikus egységbe foglaló keresztény magyar műveltség volt. Az egykorú hazai és külföldi források értesítéseiből és maradandó alkotásaiból az emberi történet legnagyobbjaihoz hasonlatos fejedelmi alak, egy minden ízében konstruktív és mindig reális magyar reformpolitikus, egész lelkével keresztény, szíve-vére-érzése szerint magyar, de európai műveltségű uralkodó képe bontakozik ki, akinél a kereszténység már mélyen átélt lelki élmény, az európai gondolkodás benső szükséglet, a nyugati tájékozódású politika nemzetpolitikai hitvallás volt. Működését a Krisztusi igazságba és a magyar jövőbe vetett rendületlen hit és bizalom, a keresztény erkölcsi eszmények és szellemi értékek meggyőződéses tisztelete hatották át. A nemzetpolitikai problémák világos felismerésére és helyes mérlegelésére tiszta kortudatán és helyes valóságérzékén alapuló biztos ítélete és merész intuiciója, szellemének rugalmassága és átfogó érdeklődése képesítették. A problémák megoldásában szigorú önkritikával párosult szilárd önbizalma és komoly hivatástudata, ebben gyökerező sugalmazó ereje és szuggesztív hatása, a könnyed tájékozódás és világos áttekintés képessége segítették. Kormányzó tevékenységét határozott akarat és bátor cselekvőkészség, kivételes alkotótehetség és páratlan szervezőképesség jellemzik. Lelkének ez az összetétele, egyéniségének ez a sokoldalúsága tette lehetővé számára a válaszútra került magyarság korszerű problémáinak, a nemzeti élet sorsdöntő kérdéseinek megoldását. A történelem legnagyobb uralkodóegyéniségeivel közös nagyszerű emberi és fejedelmi jellemvonásai tették alkalmassá a magyar élet új európai formáinak megalapozására és a magyar nemzetpolitika évszázadokig járt útjának kijelölésére. Ezek a képességek avatták nemcsak saját kora, hanem minden idők legnagyobb magyar államférfiává.
Kegyessége és bátorsága, igazságszeretete és szigorúsága, vendégszeretete és pogánygyűlölete, harcias missziós tudata és keresztény békeakarata mind egyaránt meggyőződéses hitéből és vallásos felelősségérzetéből fakadtak. Származása, korlátlan hivatástudata, a pogány ősöktől örökölt cselekvőképessége, megingathatatlan akarata, népszervező képessége és az ősi szokásjog önként vállalt tisztelete mégis a pogány ősök egyenes örökösévé avatta.
Személyében teljes harmóniában forrott össze a keleti pogány fejedelem és a nyugati keresztény király alakja; „államszervező munkásságát keresztény értékeszmék irányították, de ugyanakkor ősi hagyományok szelleme hatotta át.” Királysága közhatalmi szervezetének kiépítésében nyugati nyomokon járt; „az antik és modern császárokat utánozva szabott törvényt népének;” az egyházi szervezetet az egyetemes egyház alapelvei szerint építette fel; a kormányzat és igazgatás szervezésekor a Karolingok nyomdokába lépő szász császári ház erős magánhatalmon alapuló, de mégis kifejezetten közjogi színezetű monarchiája, II. Henrik bajor hercegsége lebegett szeme előtt. De nem hanyagolta el a hagyományokban rejlő államépítő erőt sem. Törvényeinek szelleme és gondolatmenete, szerkezete és stílusa, tartalmi és szószerinti egyezéseknek a hosszú sora világosan elárulja az egykorú egyházi jogszabálygyűjtemények és a bajor törvények közvetlen hatását. De felismerhető rajtuk az ősi magyar szokásjog hatása s az idegen és hazai jog összhangbahozatalával megindult önálló jogfejlődés folyamata is. Keresztény királyságot alapított, nyugati keresztény királyként kívánt uralkodni. Hatalmát mégsem hűbéri kötelékekre építette; mint a teljes katonai és bírói hatalommal rendelkező magyar fejedelmek utóda gyakorolt közjogi hatalmat alattvalói felett; mint a népszervező fejedelmek és törzshadnagyok örököse vonta közvetlen hatósága alá az egész népet s rendelt föléjük a régi bírákat és hadnagyokat helyettesítő törvénytevőket és katonai vezetőket: király-bírákat és ispánokat.
Szent István keresztény királysága minden ízében magyar alakulás, ő maga keresztény monarcha létére is Etele és Árpád méltó utóda volt. Nyugati eszméket és intézményeket, idegen hatalmi szervezeteket ültetett át magyar talajba, de a régiből csak azt pusztította el, ami korhadt volt és már-már összeomlással fenyegetett. A magyar élet ősi



Hóman Bálint munkái
http://mek.niif.hu/07100/07139/html/0003/0006-223.html[2021. 06. 19. 16:44:46]
formáit bölcsen megkímélte és magyar szellemet vitt az új intézményekbe is. Sajátosan magyar fejlődésnek vetette alapját, amelynek legjellemzőbb és legmagyarabb terméke a szentkirály magángazdaságából a magyar nemesség önkormányzatának erős várává lett vármegye, legnagyobb alkotása a keresztény királysággal testet öltött és változó formák közt mindmáig élő magyar nemzetállam, legszebb és legkifejezőbb szimbóluma István királynak az egész magyar nemzettestet jelképező szentkoronája.
« 5. KELET VAGY NYUGAT? KEZDŐLAP SZENT ISTVÁN
7. TÉRÍTÉS ÉS EGYHÁZSZERVEZÉS. »



Hóman Bálint munkái
http://mek.niif.hu/07100/07139/html/0003/0007-224.html[2021. 06. 19. 16:44:58]
« 6. A KERESZTÉNY KIRÁLY. KEZDŐLAP SZENT ISTVÁN
8. KERESZTÉNY MŰVELŐDÉS. »
7. TÉRÍTÉS ÉS EGYHÁZSZERVEZÉS.
A magyar nép ősei már a Fekete-tenger partján megismerkedtek a keresztény vallással. Az új hazában több próbálkozás történt megtérítésükre is. De ezek az első térítőkísérletek csak útját egyengették a keresztény gondolatnak. Előkészítették az egyistenhívésre már régen hajlamos magyar lelkeket a krisztusi hit befogadására, de korántsem vezettek benső lelki átalakulásra.
A X. és XI. század fordulóján a nép jórésze még idegenül állt a krisztusi tanítással szemben s a rendszeres térítés csak Szent Adalbert magyarországi missziójával vette kezdetét. István fejedelem az ő buzdítása és oktatása nyomán fogott népe megtérítéséhez.
Anyai nagyapja és apja határozatlan kezdeményezését folytatva, ő vezette a magyarságot a megismert igazság ösvényére. A megtérés lelki rugóit a kereszténység és az egyház renaissanceának az ő eszmevilágát megtermékenyítő, világszemléletét kialakító, politikáját irányító szellemi áramlatában kell keresnünk. Ennek a mozgalomnak eszménye: Szent Ágoston „isteni birodalma”. Vágya: e birodalom „örökös békéje”. Törekvése: Krisztus földi birodalmának kiépítése. Eszközei: az erkölcsök javítása, a hit elmélyítése, a pogány népek térítése. Harcosai: a clunyi reformban újjászületett Szent Benedekrend buzgó tagjai voltak.
Az egyházban, a papság körében, sőt a pápai udvarban is lábrakapott visszás állapotok, tévelygések, bűnök visszahatásaként még a IX. században megindult a hitélet és az erkölcsök megtisztítására, a papi fegyelem és tekintély helyreállítására, az egyház függetlenítésére és főhatalma megalapítására irányuló nagy mozgalom. Rheims vidékén a IX. század derekán állították össze a pápai főhatalomért és a nemzetfeletti egyetemes egyház jogaiért vívott küzdelemben később kánonként idézett jogszabálygyűjteményeket: a Sevillai Izidor nevét és tekintélyét kisajátító Pseudo-Izidor-féle és a Benedictus Levita neve alatt kompilált műveket. Az egyházjognak ezek a hiteles emlékeket és hamisított forrásokat egyaránt felhasználó kodifikációi hatalmas fegyvert adtak a fejedelmek és tartományurak s a nemzeti egyházak élén álló metropoliták világias uralma ellen küzdő papság kezébe. A szoros érdekközösségbe egyesített pápa és püspökök feladatává tették az egyház függetlenségéért vívandó harc szellemi vezérletét. E jogszabálygyűjtemények csak két század multán emelkedtek törvényerőre, de ékesen szóló tanúi az egyház elvilágiasodása miatt forrongó lelkek reformtörekvésének, az egyházi univerzalizmus, az ágostoni eszme csendes térhódításának. Ez a szellem testesült meg a kor nagy pápájának, I. Miklósnak személyében is, aki a szkizmatikus Photiussal, a nemzeti egyház alapítására irányuló törekvésekkel és az egyház ellen forduló világi hatalmasságokkal szemben egyforma eréllyel és következetességgel védte meg és érvényesítette a szentszék hatalmát.
Az irodalomban megnyilvánuló és időnként az egyházkormányzatban is érvényesülő törekvések nagy ellentállásra találtak a maguk vélt jogait, a százados gyakorlatot féltékenyen védelmező világi és egyházi hatalmasságok körében. A császárok, a fejedelmek, tartományurak, érsekek, a világias élethez és politikai szerepléshez szokott püspökök, sőt maguk a gyenge pápák is szembefordultak az új hatalmi alakulást sejtető reformeszmékkel. A pápai és főpapi udvarokban a IX. és X. század fordulóján nyomát sem találjuk az új szellemnek. Még burjánoznak a százados elvilágiasodási folyamat nyomán kisarjadt bűnök és alantas ösztönök. A császári hatalomnak a IX. század végén bekövetkezett hanyatlásával, majd a Karoling-ház kihalta után elérkezett bukásával a pápai trón apró kényurak, hatalomvágyó asszonyok, pénzre és földre éhes családok martalékává lesz. Hatalmával és birtokaival együtt erkölcsi tekintélyét is elveszti. A főpapok nagyrésze világi urak módjára pártharcokba, udvari cselszövényekbe merül, a hatalmasok kegyét, szövetségét keresi, csupán vagyona gyarapítására fordít gondot. Rút visszaélések kapnak lábra. A jobb stallumok betöltésénél napirenden van a simonia, a javadalommal való üzérkedés. Az egyházi javakkal világi és egyházi földesurak önkényesen rendelkeznek. A birtokkal együtt a kolostorok nagy része is méltatlan kegyencek, gyakran világi urak kormányzata alá kerül. A szerzetesi élet teljesen elhanyatlik, sok kolostor elnéptelenedik, mások a IX. század vége óta napirenden lévő barbár betöréseknek, az arabok, normannok, szlávok, magyarok támadásainak esnek áldozatul. De az egyház jobbjai már



Hóman Bálint munkái
http://mek.niif.hu/07100/07139/html/0003/0007-224.html[2021. 06. 19. 16:44:58]
bátran felemelik szavukat az általános erkölcsi süllyedés ellen s az elégedetlen alsó papság és a nép körében is felébred és mindjobban megerősödik az erkölcsi javulás vágya. Ez a vágy jutott kifejezésre a kiliazmusnak a zsidó Messiás-várással rokon, misztikus mozgalmában és a papi életet újraszabályozó reformokban.
A kiliasták a Jelenések Könyvének egyik tételét szószerint értelmezve, az 1000. évre várták Krisztus második eljövetelét s az ő tényleges földi uralmának, az örök béke korszakának közeli megvalósulását. A végítélet közeledtét hirdették s az erkölcsi megjobbulást, az igazi vallásos életre való áttérést sürgették. A földi élet eseményeiből és természeti jelenségekből a próféták jóslatainak beteljesülésére következtetnek. A keresztény világra zúduló pogány magyarokban, normannokban, arabokban Góg és Mágógnak az Antikrisztus előtt járó népét látják s erőteljes védekezés helyett jajveszékeléssel, könyörgésekkel, aszkézissel küzdenek ellene. A kiliazmus erkölcsi szempontból kétségtelenül jótékony hatású mozgalom volt. Bűnbánatra, erkölcsös életre, önmegtagadásra ösztönzött, de a jövőtől való félelem és reménység közt hánykolódó hívőket elvonta a realitások világától és misztikus érzéseket, babonás gondolatokat ébresztve, terméketlen pietizmussá fajult, hogy az alaptételét megcáfoló 1000. év után semmivé foszoljon.
Ugyanebben az időben történtek az első komoly kísérletek a szerzetesség és a világi papság erkölcsének megtisztítására és életmódjának szabályozására. Anianei Szent Benedek kezdeményezésére a hivatásuktól eltért bencés monostorokban újra érvényt szereznek a rendalapító nursiai Szent Benedek szigorú reguláinak. Visszaszerzik a laikus kézre került apátsági és kolostori javakat. Itáliában a keleti szerzetesség szigorúan aszkétikus és szemlélődő szelleme hódít tért a kolostorokban. Az önálló háztartásban szabad életet élő papokat a püspöki városokban és másutt is kolostori életre kötelezték. A monachusokkal szemben kanonoknak, vagyis kánoni papnak nevezett világi papok – Szent Krodegang regulái szerint – a püspökkel és a szerzetesek apátjához hasonló jogokat gyakorló választott préposttal együtt a kanonokok kolostorában szigorúan szabályozott életet éltek. A világias, katonáskodó, gazdálkodó, nős papok mellett feltűnnek a szerzetesi szellemű kanonokok s lassanként a káptalan lesz a városlakó világi papság általános életformájává. A frank és makedón császárok politikai célzatú, de missziós erejű térítőakciója sok jámbor világi papban és szerzetesben ébresztette fel a régi hitvallók és hithirdetők önmegtagadó szellemét. A thüringieket, frankokat, frízeket, bajorokat térítő nagy angolszász apostolnak, Szent Bonifácnak († 755) példájára mindtöbben keresik hivatásukat a pogány népek térítésében. Az őskeresztény hitvallókhoz méltó papok, köztük Szent Ansgar az északi népek és Szent Cirill a szlávok apostola, szent hittel és igaz meggyőződéssel szálltak szembe a pogányok közt rájukváró bántalmakkal és nélkülözésekkel. Ezek az apostoli lelkű szegény papok térítették meg a szászokat, dánokat, svédeket, norvégeket, lengyeleket, cseheket, morvákat, szlovéneket, horvátokat, bolgárokat. Az emberszeretetet, a népek testvériségét, az örökös isteni békét s az egész emberiségnek Krisztus földi birodalmában való egyesülését hirdető mozgalom eredménye volt e népek megtérése. Ez ihlette meg a clunyi bencéseket is.
Cluny rendházát Jámbor Vilmos aquitániai herceg alapította 910-ben. Első lakói anianei Szent Benedek autuni tanítványainak szigorú iskolájából kerültek ki s a szerzetesi élet egyetemes újjászervezésének apostolaivá lettek. Szent Odo apát a pápától kapott engedéllyel a szigorú fegyelmű kolostorok s az egész reformmozgalom szellemi központjává emelte Clunyt. A közös szellem által egybefűzött rendházak között Szent Odilo – Szent István kortársa és a század egyik legkiválóbb szelleme – szoros kapcsolatot teremtett, a clunyi szabályok szerint élő összes kolostorokat kongregációvá szervezte. E kolostorok nagy része megőrizte önkormányzatát, de szellemi vezérüknek ismerték el a főmonostornak a pápa által hivatalában megerősített apátját. A megreformált házakban élő szerzetesek a rendalapító szigorú szellemében éltek szent hivatásuknak, de korántsem látták egyedüli hivatásukat a fegyelmezett, tiszta, erkölcsös életben. A reformban és a vele uralomra jutott irányzatban eszközt láttak koruk vallásos és egyházpolitikai eszményének megvalósítására. Visszatértek a regulákhoz és egy szervezetbe tömörültek, mert a legszigorúbb szerzetesi fegyelemben, az egyéniséget a köz alá rendelő engedelmességben, a kapott feladatokat válogatás nélkül vállaló alázatosságban, a vállvetett munkálkodásban látták az „egy akol és egy pásztor” keresztény ideáljának, az egyházi egyetemességnek beteljesüléséhez vezető utat.
A maguk lelki boldogságát ájtatossággal, önmegtagadással, elmélkedéssel, elzárkózással munkáló keleti szerzetesekkel szemben Szent Benedek fiai az alapító útmutatása szerint érdemes gazdasági, népsegítő, térítő, oktató, tudományos munkát végeztek. A politikában is érvényesítették befolyásukat. Előharcosai és diplomatái voltak a szentágostoni szellemben értelmezett egyházpolitikának oly időben, mikor a főpapi székeken még világi



Hóman Bálint munkái
http://mek.niif.hu/07100/07139/html/0003/0007-224.html[2021. 06. 19. 16:44:58]
hatalmasságoktól függő s az egyetemes krisztusi egyház eszméjét, sőt a krisztusi erkölcsöket is megtagadó egyházfejedelmek ültek. Munkájukat, tehetségüket és kegyes adományokból folyton gyarapodó vagyonuk jövedelmét egy nagy és szent cél szolgálatába állították. A legbensőségesebb vallásosság és erkölcsösség, a nélkülözés és szenvedés iránt való érzéketlenség, az önmegtagadó emberszeretet és a vértanúság vágya mellett életüket és munkásságukat a rendszeres és folytonos gazdasági, kulturális és politikai alkotómunka jellemzi. Magas erkölcsiségük és gyakorlati szellemük nagy befolyást szerzett nekik a főpapi és fejedelmi udvarokban s mint az uralkodó, főurak, püspökök tanácsadói, majd mint főpapi székre jutott egyházfejedelmek is döntő erővel szóltak bele az egyházmegyék, tartományok, államok sorsának irányításába, hogy majdan a pápai udvarban az egész keresztény világ politikájának irányítói legyenek. Ez a gyakorlatias és minden realitással számoló szellem tette képessé a bencéseket a maguk eszményeinek és eszméinek eredményes hirdetésére, a züllött erkölcsök és elfajult állapotok javítására, sikeres térítő és egyházszervező munkára. Ez adott mély erkölcsi tartalmat a rendre támaszkodó keresztény királyok hatalmának s ez emelte VII. Gergely személyében megtestesülve világhatalom rangjára a pápaságot. Ez a szellem vonult be István oktatóival és munkatársaival Magyarországra is.
A FELDEBRŐI TEMPLOM A IX–X. SZÁZADI ALTEMPLOM.



Hóman Bálint munkái
http://mek.niif.hu/07100/07139/html/0003/0007-224.html[2021. 06. 19. 16:44:58]
A FELDEBRŐI TEMPLOM FALKÉPRÉSZLET A XI. SZÁZADBÓL
SZENT ISTVÁN SZÉKESFEHÉRVÁRI BAZILIKÁJA LÉGI FELVÉTEL A ROMOKRÓL.
SZENT ISTVÁN SZÉKESFEHÉRVÁRI BAZILIKÁJA SZENT ISTVÁN SÍRKÁPOLNÁJA
Szent István tanítómesterei és munkatársai egytől-egyig a Clunyben kivirágzott s onnét európaszerte szétáramló szellemi irányzat hívei és tanítványai voltak. Gizella királynét testvéreivel együtt Szent Wolfgang regensburgi püspök nevelte, aki Adalbert magdeburgi érsekkel együtt a clunyi szellemű szerzetesi reform és az egyetemes egyházi gondolat legbuzgóbb harcosa volt. István maga ez irányzat egyik legkiemelkedőbb egyéniségétől, Szent Adalbert prágai püspöktől kapta a leggyümölcsözőbb ösztönzéseket. Adalbert a magdeburgi érseki udvarban szívta magába a kor újraéledő kereszténységének purifikáló szellemét, majd mikor püspöki székét odahagyva, itáliai kolostorokba vonult vissza, Majolus clunyi apát és Szent Nilus hatása alatt merült el még mélyebben a mozgalom eszmevilágába. Ugyanebből az iskolából kerültek ki Adalbertnek a csehek és lengyelek üldözése elől magyar földre menekült tanítványai: az olasz Anasztáz pannonhalmi apát, majd esztergomi érsek, a német Ascherik pécsváradi apát, majd kalocsai érsek s a breunowi cseh és egy lengyel kolostorból velük együtt jött szerzetestársaik, köztük a cseh Radla, az olasz Bonifác és Sebestyén első esztergomi érsek. Ehhez a körhöz



Hóman Bálint munkái
http://mek.niif.hu/07100/07139/html/0003/0007-224.html[2021. 06. 19. 16:44:58]
tartozott a század elején hazánkban térítő Querfurti Brúnó is. Szent Gellért a legszigorúbb regulák szerint élő velencei Szent György-kolostorból jött a királyi udvarba. A francia Bonipert pécsi püspök Fulbert chartresi püspöknek – Odilo apát nagy tisztelőjének – volt a barátja. Maga István levelezésben állt a reformmozgalom vezetőszellemével, az európaszerte tisztelt Odilo clunyi apáttal is, az ő áldását kérte szervező munkájára. Törvényei, fiához írt Intelmei is kora nagy szellemi mozgalmának befolyását tükrözik vissza. Egyházi természetű rendelkezésein világosan felismerhető a mozgalom szellemi műhelyében született jogszabálygyűjtemények és a szigorúan egyházias szellemű 847. évi mainzi zsinat – gyakran szószerinti ismétlésekben is megnyilvánuló hatása. A magyar térítést és egyházszervezést vezető papok kivétel nélkül benedekrendi szerzetesek voltak, műveltségük clunyi forrásokból táplálkozott. István lelkét Adalbertnek és tanítványainak befolyása nyomán a diadalmasan előtörő egyetemes keresztény gondolat hódította meg.
István király a koronázás után tüstént hozzálátott az egyház megszervezéséhez, mert – úgymond – „a palotában bizony a hitnek utána a második hely az Egyházat illeti, melynek magvát elsőbben is a mi fejünk, a Krisztus vetette el s annakutána a szent apostoloknak és szent atyáknak általa tovább plántáltatott, erőssé építtetett és mind a földnek kerekségén elterjeszttetett.” Főpapokat nevezett ki, mert „a királyi méltóság a harmadik helyet a főpapoknak adja, kiket Isten az emberi nemzetségnek őrizőivé, a lelkeknek vizsgálóivá, az egyházi méltóságok sáfáraivá és az isteni szentségek kiszolgáltatóivá rendelt.”
Templomok már voltak az országban. Esztergomban még Géza építtette az elsőt fia védőszentjének, Szent István vértanúnak a tiszteletére. Az érseki székesegyház felépítése után ez lett az esztergomi társaskáptalan temploma. Az első veszprémi Szent Mihály-templomot – úgylehet – Taksony fia Mihály alapította. Családja birtoka mindenesetre ezen a vidéken volt; ezt bizonyítja a fiáról elnevezett Vászoly falu és unokájának, I. András királynak tihanyi monostoralapítása. Ugyanezidőtájt épült fel Szent Ipoly zoborhegyi monostora Nyitra mellett. Ennek lakói remeteéletet élő szerzeteseknek látszanak; közéjük tartozott a Trencsén vidékén remetéskedő Hitvalló Szent Zoerárd András és Vértanú Szent Benedek, akiknek életrajzát Mór pécsi püspök írta meg. Marosvárra, a későbbi Csanád-várba Ajtony hozott görög szerzeteseket, Keresztelő Szent János kolostorába. Szent Márton pannonhalmi monostorának Géza fejedelem vetette alapját. Építkezése 1002-ben jutott befejezéshez, mikor István a császári oklevelek mintájára készült kiváltságlevelében biztosította részére Montecassino kiváltságait, a somogyi tartomány tizedeit és némely püspöki jelvények használatát. Pannonhalma a római szentszék közvetlen hatósága alá rendelt apátság volt. Apátja minden érsek, püspök, egyházmegyei zsinat hatósága alól mentes, püspöki jogokat gyakorló „nullius abbas.” Ez a mentesség veleszületett kiváltsága a monostornak, mert alapításakor Magyarországon még sem püspök, sem érsek nem volt. A kiváltságlevél kibocsátásakor már Anasztáz az apát, aki 1001 tavaszán még mint a „szláv tartományok Szűz Mária egyházának,” vagyis a breunowi kolostornak apátja udvarolt Ottó császárnál. István 1001 végén vagy 1002 elején hívta meg a kolostor élére s 1006-ban már az esztergomi érseki székre emelte. Utána Razin – talán a gneseni érseki székből elűzött Radim, keresztény néven Gaudentius – lett az apát, ezt pedig Boldog Mór váltotta fel. A Mecsek tövében Szent Benedek tiszteletére szentelt pécsváradi monostort már István alapította fejedelem korában Szent Adalbert lengyel földről menekült tanítványai számára s apátjukká Ascherik apátot tette, kit 1009-ben érseki kinevezése után Bonifác váltott fel. Ezeken az egyházakon kívül más dunántúli falvakban is voltak már egyszerű fatemplomok s a keleti országrészben is épültek itt-ott ilyenek a Gyula és Ajtony hívására téríteni jött görög papok számára. De a rendszeres építkezés csak a koronázás után, az egyházmegyék megszervezésével egyidőben indult meg országszerte.
Az esztergomi hegyen királyi kastélya tőszomszédságában István a nemrégen vértanúhalált halt Adalbert emlékére és a Boldogságos Szűz tiszteletére építtetett pompás székesegyházat s a magyarok első érsekévé Sebestyén pannonhalmi öreg szerzetest nevezte ki. A királyi család birtokán ugyanekkor alapította Szűz Mária tiszteletére a veszprémvölgyi apácakolostort. A királyné számára kihasított veszprémi uradalom központjában épült zárda közvetlenül az esztergomi érsek joghatósága alá rendelt „érseki monostor” volt. Hasonló kiváltságot kapott az Árpádház ősi szállásbirtokán és várában családi szentélyül és koronázó templomul építtetett székesfehérvári Szűz Mária-egyház. A társaskáptalan prépostja közvetlenül az érsek hatósága alá tartozott és csak az érseki zsinatokon volt köteles megjelenni. Nem sokkal utóbb vetette alapját István a Péter király korában felépült budai – később óbudai – Péter Pál-egyháznak és társaskáptalannak s külön emléktemplomot építtetett Árpád sírja fölé is.
A pannonhalmi monostor kiváltságlevelének kibocsátásával egyidőben, 1002-ben szervezte meg a király Szent Mihály veszprémi egyházmegyéjét. Az alapítólevél szerint négy vár – Veszprém, Fejér, Visegrád, Kolon – vidékét



Hóman Bálint munkái
http://mek.niif.hu/07100/07139/html/0003/0007-224.html[2021. 06. 19. 16:44:58]
és népét, vagyis a fejedelmi nemzetség szállásbirtokát, a pilisi királyi uradalmat s a későbbi Zala megyét rendelte az új püspök joghatósága alá. Somogy megyét, Koppány tartományát, csak később csatolta a veszprémi egyházmegyéhez; joghatósága kezdetben a tizedekkel együtt Pannonhalmát illette meg. A veszprémi püspök a legkorábban keresztény hitre tért és hitükben már megerősödött dunántúli magyaroknak, a fejedelem népének lelki gondozásán osztozott az esztergomi érsekkel. A többieknek egyelőre nem püspökre, hanem térítőpapokra volt szüksége. Térítésük és oktatásuk Pannonhalma és Pécsvárad szerzeteseire hárult. Pannonhalma feladata volt Koppány népének a térítése, a pécsváradi szerzetesek az alsó Duna-szakasz és a Dráva vidékén megtelepedett magyarok között hirdették Isten igéjét. Élükön a király legbuzgóbb munkatársai, Anasztáz és Ascherik apátok álltak. Az ő művük volt a Dunántúl népének teljes megtérítése. Ennek befejezése után szervezte meg István az esztergomi érsek főhatósága alá rendelt pécsi és győri püspökségeket. A pápa követének, Azo püspöknek, jelenlétében adta ki 1009 augusztusának 23. napján Győr várában a pécsi püspökség és a győri püspökség elveszett alapítólevelét is. A Szűz Mária tiszteletére rendelt győri egyházmegye első püspökének nevét nem ismerjük. Szent Péter pécsi egyházmegyéjének élére a francia Bonipert került. Az érseki széken ekkor már Anasztáz ült. 1007-ben a frankfurti zsinaton már mint „a magyarok érseke” képviselte a magyar egyházat s még 1026-ban is ő látta vendégül Esztergomban Arnoldot, Szent Emmerám életíróját, akinek tiszteletére Nyitrán a régi püspöki egyház mellett társaskáptalant szervezett a király. A püspökség megszervezését nyilván Boleszláv lengyel herceg támadásai miatt kellett elhalasztani. Anasztáz szervezte meg Szűz Mária váci és Szent János egri egyházmegyéjét. Előbbinek joghatósága a Duna-Tisza-közére terjedt ki. Az egri püspök a Felsőtisza vidékének egyházi hatósága lett. A bencés papok és püspökök buzgó munkája hamar meghozta gyümölcsét. Dunántúl, a Duna-Tisza-közén, északnyugaton és északkeleten már István uralkodásának első felében befejezéshez jutott a térítés és szervezés nagy műve. Sokkal nehezebb feladat volt a keleti részek egyházi megszervezése, Békés, Bihar, Erdély nyakas pogány magyarjainak és a görög térítés nyomán már a kereszténység külső mázával bevont, de lélekben még pogány marosvidéki népnek a megtérítése.
István király valószínűleg a dunántúli és északi egyházmegyék szervezésével egyidőben külön térítőérsekséget alapított a nagy feladat megoldására. Érsekké hűséges barátját és munkatársát, egykor koronázó papját, Ascherik pécsváradi apátot nevezte ki, akinek munkássága Dunántúl a pécsi egyházmegye megszervezésével betelt. 1012ben a bambergi székesegyház felszentelésén Ascherik már mint „a magyarok érseke” vett részt. Székhelyéül a dunabalparti Kalocsát választotta, ahonnét állandó kapcsolatot tarthatott fenn egykori monostorával, dunántúli püspöktársaival és királyával. Ascherik joghatósága alatt a keleti részeken három újabb püspökség keletkezett. Szent György marosvári egyháza lett a marosvári vagy csanádi püspökség székesegyházává. Főpapjául István és Ascherik a tudós velencei bencés apátot, Szent Gellértet szemelték ki, aki előzőleg a király udvarában töltött néhány évet Imre herceg oktatásával, majd a bakonyi erdő sűrűjében remetéskedett két esztendeig. A később Váradon és Gyulafehérvárott megtelepedett bihari és erdélyi püspökök kezdetben, úgylehet, vándorló térítőpüspökök voltak.
Szent István az augustinusi elv értelmében tizenkét egyházmegye alapítását vette tervbe, de élte végére csak a tizedikig juthatott el s ezek szervezését sem tudta teljesen befejezni. A kalocsai csanádi, bihari egyházmegyék területe még nem volt elhatárolva a váci és egri megyéktől. Így történt, hogy a váci és egri püspökök a lakatlan és gyér lakosságú tiszántúli vidéken keresztülhatolva, keleten a három Körös összefolyásáig, délen a Maros vonaláig terjesztették joghatóságukat. Az egyházmegyék területétől távol így kialakult csongrádi és pankotai főesperességek még századok multán is idegen testként ékelődtek a váradi és csanádi egyházmegyékbe. István halálakor az ország két érseki és nyolc püspöki, összesen tíz egyházmegyére s ezek mindegyike négy-öt főesperesi kerületre tagolódott.
A püspökök és a székesegyházi káptalanok tagjai közül kijelölt főesperesek irányítása mellett indult meg a plébániák megszervezése. A király minden tíz falut egy-egy plébániatemplom építésére kötelezett. A kolostorok száma is meggyarapodott. Pannonhalma, Pécsvárad, Zobor és Veszprémvölgy után 1019-ben Zalavárott, a szlovén Pribina herceg egykori székhelyén fennállt templom romjain kelt új életre Szent Adorján egyháza és monostora. A bakonyi rengetegben, ahol Gellért és több társa korábban remeteéletet élt, altaichi bajor szerzetesek számára építtette István király Bakonybél Szent Móric tiszteletére szentelt monostorát. Gellért püspök Marosvárott, Aba Sámuel nádor a hevesmegyei Sáron, Csanád ispán a torontáli Oroszlánoson, Sanseverinói Deodát lovag Tatán, Wasserburgi Vecelin pedig Jákon alapítottak bencésmonostort.



Hóman Bálint munkái
http://mek.niif.hu/07100/07139/html/0003/0007-224.html[2021. 06. 19. 16:44:58]
Az egyházszervezés alkalmával István király bőven gondoskodott a papság ellátásához s az egyházak, káptalanok, kolostorok fenntartásához szükséges eszközökről. Törvényes intézkedéssel buzdította alattvalóit az egyházak megadományozására s ő maga járt elől jó példával, mert „mindenkinél többet dolgoznak a papok, mivel ki-ki közületek csak a saját terhét hordja, ők pedig a magukét és mindenekét külön-külön. Ennek okáért, miképen ők tiértetek mindannyiatokért, ti is azonképen tartoztok ő érettük munkálkodni minden erővel, ugyannyira, hogy ha kell, lelketeket is rátegyétek értük.” A székesegyházak, káptalanok, kolostorok bőséges föld- és népadományban részesültek. A veszprémi püspök a joghatósága alá rendelt négy vár körzetében hét falut kapott minden népével és tartozékával együtt. Pannonhalmának kilenc falut és a somogyi tized jövedelmét adományozta István. A veszprémvölgyi apácakolostor is kilenc falut kapott több mint kétszáz szolgacsaláddal, a szántói vásár és a dunai rév jövedelmével. A falusi plébániák felszereléséről a király és a püspök gondoskodtak, a plébános ellátásáról maguk a falvak. A templomépítéskor végzett közmunkán felül két szolgacsaládot házával és földjével, egy mént, egy kancát, két tehenet, hat ökröt és harminc aprómarhát adtak papjuk szolgálatára. Mindezen felül elrendelte István a dézsma, vagyis a termények után járó egyházi tized fizetését. A dézsma egyetemes adókötelezettség volt, mint István törvénye mondja: „akinek Isten tizet ad egy évben, a tizediket adja Istennek.” A gabona és egyéb termék mellett az állatszaporulat és mindennemű jövedelem s még a királyi jövedelmek – vámok, révek, pénzverés – tizede is az egyházat illette meg, sőt sokhelyt a falvak népének minden tizedik gyermekét is egyházi szolgálatra ajánlották fel. A dézsmajövedelem negyede a püspököt, más negyede a plébánost illette meg, fele a plébániatemplom felszerelésére és a szegények segélyezésére fordíttatott. A javadalmazás mellett az egyházi vagyon védelmére s a papság kulturális és vallásos munkájának biztosítására is kiterjedt a király figyelme. Nyugati példára saját közvetlen védelme alá vette a templomokat, az egyházi vagyont és szigorú büntetést rótt e rendelkezés megszegőire, „mert illik, hogy érezze a királyúr haragját, aki az ő jóakaratát megveti és rendelését általhágja; és ha valaki elrejti a tizedet, adjon érette kilenc részt.” Elrendelte, hogy a világi hatóságok a püspököket mindenben támogassák, velük egyetértésben működjenek és egyházigazgatási rendeleteiket ellentmondás nélkül teljesítsék. Szigorú büntetéseket szabott a vallási törvények, a vasárnapi munkaszünet, a böjtök megszegőire, a misemulasztókra és a templomi ájtatosságot zavarókra. A világiakat eltiltotta a papok elleni tanuságtételtől, viszont a papokat mentesítette minden világi bíró törvénykezési hatósága alól, kihallgatásukat saját egyházi hatóságuknak tartva fenn.
Ezeket a törvényeket szószerint vették át a német és olasz egyházi törvényhozásból. Átvételükkel – a magyar királyság törvényeivé válván – a római katolikus hit és egyház állami védelem alá került; az egyház államegyházzá, a vallás államvallássá lett. Ezidő óta a közigazgatás és törvénykezés terén is fontos szerepet töltöttek be a püspökök és főesperesek. A házassági ügyek, a rontás és boszorkányság, a zsidók ügyei a főesperes, a püspök, illetőleg az egyházmegyei zsinat bírói hatáskörébe kerültek. Más ügyekben a főpapok együtt bíráskodtak a világi bírákkal. Mint a királyi tanács tagjai, résztvettek a törvények előkészítésében és a törvényhozásban. Legfőbb támaszai voltak királyuknak a régi törzsszervezet helyét elfoglaló új politikai szervezet kiépítésében s nagy részük volt a fiatal magyar királyság gazdasági és szellemi műveltségének fellendítésében is.
« 6. A KERESZTÉNY KIRÁLY. KEZDŐLAP SZENT ISTVÁN
8. KERESZTÉNY MŰVELŐDÉS. »



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
« 7. TÉRÍTÉS ÉS EGYHÁZSZERVEZÉS. KEZDŐLAP SZENT ISTVÁN
9. KÖZHATALMI SZERVEZET. »
8. KERESZTÉNY MŰVELŐDÉS.
Szent István és buzgó munkatársai, a bencés monostorokban élő és főpapi székre emelt erőshitű szerzetesek teljes munkát végeztek. „A kereszténység zsenge palántája” hamarosan sudárba szökött, hogy a század végére terebélyes fává növekedjék. A pogányság órája lejárt. Új hit, új gondolat, új műveltség honosodott meg Magyarországon: a krisztusi hit, a keresztény gondolat és a nyugati szerzetesműveltség. Ennek az egyetemesen keresztény műveltségnek gyökerei Róma és Cluny talajába nyúltak vissza. Tűzhelyei Szent Benedek szerzeteseinek és Szent Krodegang kanonokjainak kolostorai voltak. Társadalmi központjaivá a püspökök és a keresztény király udvara lett. A régi pogány hit tüze elhamvadt. Keleten, a tiszántúli magyarság körében a század derekán mégegyszer lángralobbant, de az utolsó erőfeszítésben végleg kialudt. Elkeseredett makacs hívei, számban egyre fogyatkozó búsmagyar pásztorok a hegyek ölén, erdők sűrűjében, barlangok mélyén, puszták sivár homokján még évtizedek multán is áldoztak istenüknek és a varázshatalmú szellemeknek, de az új hittel szembeszállni már nem volt erejük. Az egyház és a királyi hatalom nem sok ügyet vetett rájuk, nem üldözte őket; Szent László korában már egészen enyhe büntetéssel sújtották őket eltévelyedésükért. A magyarság az ügykövek, egyfák, áldókutak mellől megtért a keresztény egyházakba, a babonától a hithez, a pogány bálványoktól Krisztushoz.
A keresztény kultúra kezdetben ellenségként szállt szembe a régi pogány műveltséggel. A krisztusi hit megalkuvást nem ismerő első hirdetői az ősi vallással és az ősi szertartásokkal a pogány papokkal és varázslókkal együtt kárhoztatták a pogány eredetű szokásokat is, mert féltették tőlük a kereszténységet. István király maga is lenézte ezeket a régiségeket. A hittel és egyházi parancsokkal össze nem egyeztethető szokásokat büntette is. De nem üldözte és nem irtotta a mondákat, énekeket, meséket, sem az ártatlan népszokásokat. A halotti tor, az ősök tisztelete, a pogány áldozati lakomából sarjadt ünnepi áldomás, a lakodalmas és más népi szokások szelidebb keresztény alakban továbbéltek s az ősök tetteiről éneklő dalok, csodás történésekről regélő mesék is szájról-szájra szálltak a nép ajkán. A pogány szellemhit és bűbájosság műhelyében fogant regék, mesék, énekek, babonák is tovább élnek az egyszerű asszonynép ajkán. Népmesekincsünknek nemzetközi motívumai közül még ma is kiütköznek a Hajnalköltöző királyfi, a Sárkánycsalád, az Égbenyúló fa, a Táltosverseny, a Kancatejfürdő, a Fehérló fia, a Halhatatlanságot kereső királyfi, a Vasorrú bába, a Kacsalábon forgó várkastély és a síppal, dobbal, nádihegedűvel való gyógyítás ősmagyar motívumai.
A királyi ház és más előkelő nagy nemzetségek ősi mondái és hagyományai – a Turul-monda, a vérszerződés története, az uralkodócsalád hún hagyománya és az Isten-kardjának mondája, a fehér lovon vásárolt ország, a gyászmagyarok, Lél-kürtje, Botond-bárdja mondái – szintén átszálltak az utódokra, ezeket utóbb történetírók is feljegyezték. De az írástudók, a tudomány és irodalom – az európaszerte latin nyelven művelt keresztény literatúra – művelői nem igen vetettek ügyet rájuk. Egyházi műveltségük magaslatáról lenézték, megvetették a vulgáris, paraszti magyar nyelven közszájon forgó „csacska meséket.” A fapálcára, nyílra rótt régi magyar rovásírás is kiszorult az úri házakból vidékre; csak a számadó csikósok, gulyások, juhászok és más egyszerű emberek rovóbotjain s a távoli erdővidéken lakó székelyek körében élt tovább. Helyette az udvar és az előkelő társadalom a latin betűvetés mesterségét tanulta meg a papoktól. Így történt, hogy „a magyar nemzeti irodalmat sem az ősi pogány, hanem a bencés monostorokból szétáradó új, idegen, keresztény műveltség hozta létre, helyesebben: ez származtatta át a keresztény latin irodalmat a magyarság tulajdonába, hogy majdan alapjává legyen a nemzeti irodalomnak.”
A bencés monostorok nemcsak a vidék népének lelki gondozói, kórházak, ingyenes vendégfogadók s egy-egy mintagazdaság központjai, hanem iskolafenntartók, papnevelő, tudósképző intézetek is voltak. A szerzetesek a hitre és elemi ismeretekre oktatták a hozzájuk beadott gyermekeket, kolostori életre vágyó felnőtteket, kiképezték a rend növendékeit, másolták az egyházi és iskolai célra szolgáló könyveket, tudománnyal foglalkoztak, beteget ápoltak és gyógyítottak, a külföldi és hazai utasokat, zarándokokat élelemmel és szállással látták el és intenzív gazdasági munkával terjesztették a kereszténységgel együttjáró földműves kultúrát. A káptalanok a kolostorokhoz



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
hasonlóan iskolát tartanak fenn világi kispapok és laikusok számára, a kanonokok könyveket másolnak s a szerzetesekkel versengenek a mezőgazdasági munka terén. A plébánosok tanácsadói, tanítói, orvosai voltak híveiknek. A Szent István korában itt működő idegen papok mind e feladatoknak jól meg tudtak felelni, mert koruk fogalmai szerint igen jól képzett, tudós szerzetesek voltak. A Cluny szellemében megreformált kolostorokból jött püspökök és papok nagy gondot fordítottak önmaguk kiképzésére, tanítványaik és híveik oktatására. Ők vetették alapját az első magyar iskoláknak, melyekben az európaszerte szokásos keretben oktatták az elemi ismereteket és a hét szabad mesterséget. Szent Anasztázról a regensburgi Arnold írta meg, mily alaposan bírálta meg művét s mily szeretettel foglalkozott a kispapok zenei kiképzésével. Bonipert püspök francia barátjától kért könyveket a székesegyházi iskola számára. Ascherik érsek a király római és frankfurti követe, valamint Gellért és Mór püspökök jeles tudósok voltak. Maga István is „homo litteratus,” életírójának szavai szerint: „még mint gyermek a grammatika mesterségének tudományába teljességgel bebocsátkozott,” elvégezte a hét szabadművészet alsóbb grammatikai fokozatát. Műveltsége meghaladta az átlagos papi műveltséget.
Az irodalom első csírázása is a monostorokban indult meg. „Ha kell szimbólum, ha kell kegyeletes emlék, mely ünnepélyes színbe öltözteti irodalmunk útnakindulását, ott az ősi monostor képe; ott az első magyar király, ki a legyőzött pogány Koppány somogyi birtokait a monostor eltartására rendeli; ott a királyfi, új hit és új tudomány első magyar idealistája, ki az írástudás kiválasztottját, Szent Mórt, az alázatos szerzetest, e monostor neveltjét csókkal üdvözli.” A magyar szellem első terméke Boldog Mór pannonhalmi apátnak, a későbbi pécsi püspöknek a zoborhegyi lengyel remeték – Szent András-Zoerárd és Szent Benedek – életéről írt legendája. Az első magyar író munkája rövid, egyszerű, tömör előadásával, nyugodt és tárgyilagos hangjával ékes emléke a bencések elmélyedésének és irodalmi ambícióinak. E legendát megelőzően jött létre a magyar történetírás első terméke: az 1019 és 1060 közt Pannonhalmán írt rövid és szűkszavú évkönyvi feljegyzés. Szerzője idegen, valószínűleg német szerzetes volt, aki ötletszerűen jegyzett fel néhány rendi szempontból fontos adatot: egyházalapításoknak, püspökök, apátok, uralkodók életének dátumait. Ezt a történetirodalmi értelemben jelentéktelen, de kronológiai szempontból becses kis művet a lelőhelyéről elnevezett XII. századi Pozsonyi Évkönyvek tartották fenn számunkra.



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
A PÉCSI SZÉKESEGYHÁZ NYUGATI HOMLOKZATA
A SZÉKESFEHÉRVÁRI BAZILIKA ALAPRAJZA



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
A PÉCSI SZÉKESEGYHÁZ ALAPRAJZA
A kolostori irodalomnak egyik legjelentősebb terméke volt Szent Gellért püspöknek Deliberatio supra hymnum trium puerorum című munkája. „Szent Gellértnek ez a magyar földön írt műve ragyogó csillag kora teológiai irodalmában. Különös értéket kölcsönöz neki az a körülmény, hogy a hittudomány szempontjából meddő másfélszázad csendjét törte meg s egy másfélszázados süllyedtséget szakított meg. A középkor sok szempontból eredeti hittudományi alkotása. Magán viseli a kor teológiájának megőrző és áthagyományozó jellegét. Megragyogtatja a harmadfélszázaddal előbb hatalmas lendülettel fejlődésnek induló teológia erejét, szépségét, fiatalos bátorságát és töretlen bizalmát és ezzel a süllyedtség korában beharangozta a skolasztika Szent Anzelmmel meginduló tavaszát. Másfelől a Kelet és Nyugat között fennálló szellemi áramlásnak egy huzala, annak a hídnak pillére, melyen keresztül Pseudo-Dionysius misztikus teológiája Bizáncból utat talált Párisba. Ha valaki megfelelő hozzáértéssel nyúl a Deliberatiohoz, akkor Szent Gellért műve mint a XI. század hittudományi irodalmának gyöngye valami csodálatos szépségben, izzó színekben ragyog. Olyan eleven, mint a rügyeket pattantó, kérget roppantó, daloló, illatos májusi erdő. Számunkra a Deliberatio még többet jelent. Nem múló dicsőségünk, hogy a XI. század hittudományos irodalmának ez a jelentős alkotása hazai tudományos irodalmunk legrégibb emléke. A Deliberatio magyar földön született, magyar levegőben íródott, lapjain suhognak a magyar rónák kalászai. Bizonyság arra, hogy a Dunavölgyében a kereszténységgel együtt született meg nemcsak a már 900 esztendőre visszatekintő keresztény magyar királyság, hanem a katolikus hittudomány is.”
Ezekkel a művekkel indult meg a magyarországi kolostorok latinnyelvű irodalma. A következő munka már a királyi udvarba visz bennünket. A kor irodalmának legkimagaslóbb terméke és egyszersmind a király eszmevilágának és törekvéseinek leghívebb kifejezője az Imre herceg okulására írt Erkölcsi Intelmek könyve. Íróját régebben Szent Gellértben, az ifjú herceg első nevelőjében keresték. Ki volt a szerzője? nem tudjuk, de nem is lényeges kérdés, mert sugalmazója kétségkívül maga István király.
Az uralkodó kötelességeiről és a kormányzás módjáról mondottakban az ő világszemlélete, erkölcsi felfogása, politikai bölcsesége s az ő korának a keresztény királyeszményről alkotott felfogása tükröződik vissza. Formailag a könyv egyike a nyugati és bizánci irodalomból ismert királytükröknek, írója bizonyára olvasott is ilyeneket, felhasználta az egykorú zsinati és udvari irodalom más termékeit is forrásul, de stílus, szerkezet, elgondolás tekintetében mégis mindezektől függetlenül dolgozott, komoly és önálló tudósmunkát végzett. Szent Ágoston királyeszményét állítja követendő példaképül a trónörökös elé, a külföldi irodalomból jól ismert vonásokkal



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
rajzolja meg a kegyes, igazságos és békeszerető keresztény király képét, de új egyéni vonásokkal egészíti ki és tökéletesíti ezt a képet. Erőteljesen hangsúlyozza, az univerzálizmus korában szokatlan határozottsággal emeli ki a hagyományok tiszteletét, mikor a nemzet saját törvényeinek tiszteletbentartásáról beszél s új fogalmazását adja a római békegondolatnak, midőn a jövevények védelmét köti a herceg lelkére. Értékét korán felismerték. A magyar törvények összegyűjtői mint Szent István első törvénykönyvét iktatták a XVIII. század óta Corpus Juris Hungarici néven ismert hivatalos törvénytárba. Ma belőle rekonstruáljuk Szent István államszervező és országépítő munkájának eszmei alapjait és szellemi hátterét.
Ugyanebből a műhelyből került ki Szent István két törvénye is, melyeket a Corpus Juris Hungarici szerkesztői István második törvényeként foglaltak egybe. Kora felfogásához képest István király nem törekedett a magyar jog egészének avagy az új szervezet alapelveinek rendszerbefoglalására. Megelégedett az új intézmények és szervezetek meghonosításával kapcsolatban felmerült és a szokásjog alapján meg nem oldható legfontosabb jogi kérdések tisztázásával. Királysága jogviszonyait két törvényben szabályozta, melyek egyike uralkodása első éveiből, másikuk későbbi időből származik. A rendelkezések jórészben idegen eredetűek. Az első törvénykönyv harmincöt szakaszában számos szószerinti, stiláris és gondolati egyezés árulja el I. Adorján pápa 785. évi capitularéjának, a 847. évi mainzi zsinat határozatainak, a Pseudo-Izidor és Benedictus-Levita neve alatt ismert egyházjogi gyűjteményeknek közvetlen hatását. A szerkezet azonossága és a gondolatmenet egyezése kétségtelenné teszi a Lex Baiuvariorumnak bajor pap szerzőségére valló használatát. Hatása az elsőnek intézkedéseit kiegészítő második törvénykönyv rendelkezésein is felismerhető, de ez a gyakorlati életben szükségessé vált időszerű intézkedéseivel már túlnyomórészben az önálló magyar jogfejlődés eredménye. A törvényeken egyébként is világosan felismerhető a magyar szokásjog hatása. Díjrendszerük a maga 5, 10, 50, 100 aranypénzben megszabott díjaival a keletről hozott ötös számrendszeren alapul, holott a gyakorta szószerint is követett bajor törvények a német és szláv földön szokásos négyes számrendszernek megfelelően 4, 16, 40, 80 aranyas díjakat állapítanak meg. Pénzszámításuk is független az egykorú frank-bajor pénzrendszertől, hol 12 denárban számítottak egy solidust, szemben a bizánci aranyból levezetett 30 denáros magyar pensával.
A törvények nem adják az élő magyar jog teljes kodifikációját. Csak egyházi vonatkozásukban teljesek. Egyébként lazán összefüggő jogszabályok gyűjteményei, de ezek a jogszabályok más forrásokkal és a XI–XIII. századi fejlődés jelenségeivel egybevetve mégis összefüggő képet adnak Szent István királyságának szervezetéről, gazdasági és társadalmi, közigazgatási és jogviszonyairól. A két törvénykönyv ötvenhat szakasza közül húsz beleértve a házasságjogi és boszorkányságra vonatkozókat is – egyházi vonatkozású vagy karitatív természetű, tizenegy a királyi vagyon védelmével s a király népének és tisztjeinek jogviszonyaival foglalkozik, tizenkettő a király ellen irányuló és a belső békét veszélyeztető bűnök megtorlásáról intézkedik s a magántulajdont védő tizenhárom szakasz is az adománybirtokosok érdekeit tartja szem előtt. Mindannyi a királyi Magyarország törvénye. Az ősi magyar foglaló birtokosság, a nemzetségek jogaira csak itt-ott találunk egy-egy utalást, mert a vérségi köteléken nyugvó társadalom jogviszonyait nem királyi törvény, hanem a szokásjog szabályozta, s a törvénykezési és közigazgatási eljárás is szóbeli volt.
A XI. században az írásbeliség egész Európában elhanyatlott, nálunk pedig még ki sem alakulhatott. Csupán egyházi vonatkozásban érvényesült az írásbeliség elve. Ami kevés jogi értékű írásos emlék, oklevél a XI. századból korunkra jutott, az – a középkori hamisítványokat is ideszámítva – kivétel nélkül egyházak javára tett adományokról és kiváltságokról szól. A világiak megelégedtek a szokásjogi gyakorlatnak megfelelő jogi formaságokkal, okleveles biztosíték szerzésére nem törekedtek. Világi alattvalók részére az első oklevelet Kálmán király adta ki dalmát városok kérésére. Magyar földről II. Géza korából ismerjük az első világi birtokos részére kiadott királyi okleveleket. István király nagyarányú egyházszervező munkássága mellett a kormányzat mégsem nélkülözhette az írásbeli teendők ellátására hivatott udvari hivatalt. Szükség volt királyi kancellária szervezésére s ennek vezetésére István király sógorának trónralépte után a császári kancellária egyik tagját hívta meg udvarába. Az ő kezéből került ki, az 1002-ben alapított veszprémvölgyi apácakolostor részére kiállított első görög nyelvű oklevél kivételével, István valamennyi oklevele. A két érsekség, nyolc püspökség és a bencés apátságok számára kiadott alapító- és kiváltságlevelek közül csak három – a pécsi, veszprémi, pannonhalmi – jutott későbbi átírásban korunkra s ezek mindegyikét ugyanaz a jegyző írta; szövegükön felismerhető Heribert kancellár egyik jegyzőjének 1002-ig III. Ottó császár számos okleveléből ismert stílusa. Vajjon csak ő maga, avagy több jegyző működött-e István kancelláriájában, ő volt-e, vagy más tudós bajor pap a törvények szerkesztője és írásbafoglalója? nem tudjuk. Bizonyos azonban, hogy a kancelláriai szervezet a király halálát követő zavaros



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
időkben felbomlott, mert utódai udvarában a jegyzői teendőket időnként megbízott papi személyek, majd a királyi kápolna – a capella regis – tagjai, az udvari káplánok látták el.
A kancellária hivatalos szóhasználata nyomán honosodtak meg hazánkban az új intézmények századokon át használatos latin elnevezései: a princeps, civitas, pagus, comes, comitatus, comes palacii, miles, miles castri, civis, minister, pristaldus, servus, servus curialis, mancipium, senatus, senior, denarius, tributum, teloneum, fórum. Ezek egytől-egyig a frank-bajor hivatalos terminológiából származó szavak. A közbeszédben a civitast régi magyar szóval várnak, a miles castrit várjobbágynak, a királyi ministert jobbágynak, a seniort úrnak, a tributumot vámnak, a forumot vásárnak mondották. Ha valamelyik intézménynek megfelelő magyar szó nem volt, az új szervezet keretében élő szláv szolgák nyelvéből átvett szavakat alkalmaztak, melyeket azok a frank uralom idejéből őriztek meg nyelvükben. Így lett a vár pagusából a vár megyéje, a comesből ispán, az udvar ispánjából nádorispán, a servus curialisból udvarnok, a denariusból pénz, a pristaldusból poroszló, amint később a hospes és civis jelölésére a városlakó német telepesek nyelvéből vett polgár szó honosodott meg. Ezekből a szavakból éppoly kevéssé következtethetünk maguknak az intézményeknek szláv eredetére, mint az ősi hadnagy szót kiszorító szláv vajda, az in (inas) helyett divatbajött szolga, az úr helyett alkalmazott király szavakból. Legvilágosabban látjuk ezt az ispán szónál. Nálunk az ispán a frank grófnak megfelelő királyi tisztviselő, holott a szlovén, horvát, szerb zsupánok – a horvát palatinus zsupán kivételével – az ország kormányzatába bevont nemzetségfők s nem királyi tisztviselők voltak. A nádorság és várispánság, az udvari és várgazdaságok rendszere, a keretükben élő népség hűbéri színezetű intézményei, az adománybirtok, a királyi hadseregszervezet, a bajor mintára vert pénz, a gazdátlan föld, a vámok, vásárok regáléja bajor földről átültetett intézmények voltak. Gyökerük a Karoling-kori hatalmi szervezetbe nyúlik vissza s közvetlen mintaképei az István apósának bajor hercegségében látott egykorú intézmények voltak. Ugyanez időben kerültek nyelvünkbe papi közvetítéssel az ősmagyar, bolgár-szláv, pannonszlovén eredetű egyházi műveltségszavak fogalomkörét kiegészítő nyugati szláv dusnok és érsek, olasz ereklye, gardinál, pogány és egyházi latin cili-ciom, csízió, eklézsia, gyehenna, kántor, kardinális, klerikus, klérus, kórus, mártír, ministrál, parókia, prezsbiter, próféta, religió, templom, testamentum szavak.
Az irodalomhoz hasonlóan a kor művészete is egyházi forrásokból táplálkozott. A pontusi hazában magas művészi színvonalra emelkedett ősi magyar kézművesség emlékei, a keleti kultúrák bélyegét magukon viselő díszes aranyés ezüstveretű, faragott csonttal ékesített fegyverek, ruhadíszek, tarsolyok, szerszámok, ékszerek a keresztény korba is elkísérték a magyar népet. E művészetnek még az őshazából származó jeles emlékei a koronázási jogar kristálygömbje, valamint a Prágában és Bécsben őrzött két különböző típusú magyar kard: Szent István normann kardja és az úgynevezett Nagy Károly-kard. Ezek mellett az emlékek mellett azonban már István király korában megjelennek a bizánci és nyugati formanyelven beszélő iparművészeti alkotások s ez a stílus rövidesen úrrá lesz a magyar ötvösművészeten. Az átalakulási folyamat kiindulópontján egyházművészeti ösztönzések érvényesülnek. Az új művészet a püspöki székhelyeken, kolostorok mellett és nagyobb városokban, így Budán és Székesfehérvárott épült székesegyházak és templomok fölszerelésével vette kezdetét. A székesfehérvári bazilikát István az erdélyi és bolgáriai hadjáratokon szerzett gazdag arany- és ezüstzsákmányból szerelte föl. A királynék házitemplomául tekintett veszprémi székesegyházat keresztekkel, edényekkel, arany- és ezüstneművel és ruhákkal Gizella királyné ajándékozta meg, akinek áldozatkészsége minden képzeletet felülmúlt.
Pontos jegyzékünk – sajnos – egyik templom szentistvánkori felszereléséről sincsen, de a pannonhalmi műkincseknek szentlászlókori összeírásából következtethetünk a felszerelés gazdagságára. 1080 táján a pannonhalmi Szent Márton egyház leltárában, jobbára István és László királyok bőkezűségének tanujaképen, kilenc kis hordozható oltár és szent ereklyét őrző arany, ezüst, elefántcsontba foglalt márvány capsa, tíz oltárra való aranyfeszület, egy ezüstből és három aranyozott rézből készült ezüstnyelű hordozható feszület, egy zománcos és egy elefántcsont ereklyetartó tábla, tizenhárom arany, három drágaköves, nyolc egyszerűbb kehely, öt pár ezüst vagy ezüstözött gyertyatartó, négy tömjénező, két ezüst tömjéntartó csónak egy aranykanállal, egy ezüst ostyatartó, két ezüst misekanna, egy ezüst kézmosókanna tálcával, négy ezüst szenteltvíztartó, egy kristálynyelű arany szenteltvízhintő, három ezüsttál, tíz arany és ezüst áldoztatókehely, egy ezüst és egy szaruból készült aranyfoglalatú olajtartó kürt, három pár kézmosótál, ötvenhárom oltáröltözék és függöny, tizenhét oltárterítő, nyolc díszes székterítő, öt faliszőnyeg, három gyolcsfüggöny, hat gazdagon díszített evangéliumos-könyv vánkossal, negyvenegy arannyal vagy színes selyemmel szegélyezett teljes miseruhafelszerelés, egy teljes főpapi felszerelés, tíz dalmatica, ötvenhárom cappa, megannyi művészi kivitelű felszerelési tárgy szerepel, nem szólva a hetvenkét kódexből álló monostori könyvtárról.



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
Ruhaneművel, hímzett takarókkal és terítőkkel, miseruhákkal jobbára Gizella királyné, udvarhölgyei és apácái látták el a templomokat. Ezek közül legértékesebb volt az Imre herceg korai halála előtt hímzett pompás miseruha, mely mindmáig a magyar királyok koronázási palástjaként használatos. Felirata szerint „Ezt a misemondó ruhát Krisztus megtestesülésének 1031. évében, a XIV. indictióban István király és Gizella királyné készítették és adták Szűz Mária Fehérvár városában levő egyházának.” A győzelmes Krisztus, a mennybéli angyalok hódolatát fogadó Krisztus, a próféták közt áldástosztó és az ítélkező Krisztus, Szűz Mária, az angyalok és próféták alakjai mellett ott látjuk a király és királyné – a felirat szerint: Stephanus Rex és Gisla Regina – koronás alakját s kettejük képe között, éppen Krisztus képe alatt egy födetlenfejű, de fejedelmi palástot viselő ifjú, nyilván Imre herceg mellképét. Egy másik miseruhát XIX. János pápának hímeztetett a királyné. Felirata „István a magyarok királya és szeretett hitvese küldik ezt ajándékul János apostoli úrnak.” A pápa ajándékából ez a ruha a metzi Szent Arnulf egyházba került s ott a francia forradalom idején pusztult el. Ugyancsak Gizella királyné jámbor művészetpártoló munkásságának emléke az az aranylemezekkel borított, fából készült feszület, melyet édesanyja, a másik Gizella regensburgi temetkezőhelyére küldött. A keresztet verses feliratok és két térdeplő nő alakja díszíti, a koronás alak maga Gizella királyné, a fedetlenfejű édesanyja. Felirata szerint az aranygyöngyökkel, drágakövekkel és igazgyöngyökkel kerített feszületet „Gizella az ájtatos királyné anyjának, Gizellának sírjára ajándékozta.”
Az ősi magyar művészet birtokállományából hiányzó új művészeti ágak, az építészet és szobrászat területén még inkább kidomborodik az egyházi jelleg. Az első nagyobb építészeti alkotások az esztergomi és talán egy székesfehérvári királyi palotán kívül mind templomok voltak. Sajnos, ezekből egy sem maradt eredeti alakjában korunkra. „A felkutatásukra irányuló régebbi és újabb ásatások eredményeként legfeljebb alapfalaik egy része és építészeti jellegű faragott kőtöredékek ismeretesek. Leginkább a pécsi székesegyházról alkothatunk tiszta fogalmat a fennmaradt kripta, a szerkezeti falak és tornyok, valamint számos kőtöredék alapján. Átépített alakjában ismerjük a pécsváradi kriptát is.” Az itt, továbbá Esztergomban, Székesfehérvárott, Egerben, Gyulafehérvárott, Kalocsán, Feldebrőn felkutatott töredékekből, romokból és ránkmaradt rajzokból is megállapítható, hogy „első templomaink alaprajz, szerkezet és a faragott díszítés tekintetében itáliai példákból indultak ki, közelebbről a római bazilikából s ezek ravennai, lombardiai, isztriai és dalmát fejleményeiből.” Alkotóik jobbára lombard-olasz építőmesterek és kőfaragók voltak, akiknek működése nemcsak alapjává lett, hanem közel két századra irányt is szabott a magyar építészetnek és szobrászatnak. Bár itt-ott – úgy lehet – német, különösen bambergi hatásnak is vannak nyomai, „a nagyszámban fennmaradt architektonikus töredékek díszítő motívumai és stílusa alapján kétségtelennek tarthatjuk, hogy Szent István építkezéseinél főként északitáliai, lombard mestereket foglalkoztatott.” Közvetlen olasz hatásra vall az is, hogy „a magyar román építészet egész jellegében és szellemében jobban fejezi ki e stílus sajátságait, románabb, mint a német.” Ugyanez a közvetlen hatás ismerhető fel Szent István korának bazilikális építészetén is. „Első bazilikáink a klasszikus ősök, a római és a kisázsiai ókeresztény bazilikák leszármazói s ezek korábbi leszármazottjai közül különösen a ravennai S. Apollinare in Classehoz, a milánói S. Ambrogiohoz, a páviai San Michelehez, a firenzei San Miniatohoz, az istriai parenzoi dómhoz és dalmát templomokhoz állanak közel, úgy hogy ezeket tekinthetjük mintaképeiknek. Befolyással lehettek az itt talált pannóniai ókeresztény, frank és szláv templomok is, amelyek maradványait felhasználhatták,” különösen Nyitrán, Zalavárott, Pécsett s talán Esztergomban és Pannonhalmán is. Szent István legmonumentálisabb építkezése a székesfehérvári bazilika volt, mert azt családi szentélynek, a királyok koronázási és temetkezési helyének szánta. „Hartvik püspök áradozva ír a Boldogságos Szűz Mária tiszteletére emelt templom nagyszerűségéről, káprázatos belső művészi díszítéséről és gazdag liturgikus felszereléséről. Impozáns méreteiről az imént befejezett ásatások adnak felvilágosítást. Főhajójának szélessége 21 méter volt, amihez két 7–7 méteres oldalhajó járult. Hosszát nem lehet megállapítani, mert nyugati oldalához a ráépült püspöki palota és a csatornahálózat miatt nem lehet hozzájutni; hozzávetőlegesen 70 méter hosszú lehetett. A hajókat hét-hét erőteljes pillér választotta el egymástól. Délkeleti sarkán sírkápolna állt, mely a romok tanúsága szerint lombard építész munkája. Nyilván ez volt Szent István végleges nyugvóhelye, ahová Szent László tetemét átvitette.”
„A világi építészetnek nagyszerű dokumentuma került elő az esztergomi királyi palota feltárásánál. A palota mai alakjában III. Béla korából származik, de alsó szintjén még megőrizte Szent István korába visszanyúló, kemény, faragott mészkőből rakott falait. Ez a palota a közelében kiásott római emlékek tanúsága szerint egy római castrum vagy őrtorony helyébe épült, esetleg még Géza fejedelem korában.” Más világi építkezésnek eddig nem akadtunk nyomaira, de nem is igen akadhattunk, mert a fából épült falusi templomokhoz hasonlóan az új



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
várgazdaságok központjában emelt várak sem voltak kővárak. Ilyenről legfeljebb Esztergomban és Fehérvárott lehetett szó. A többi városokat még a tatárjárás idején is fafalak és földsáncok védték s a városi házak is jórészt fából készültek.
A PÉCSI SZÉKESEGYHÁZ ALTEMPLOMA
A PÉCSVÁRADI APÁTSÁG ALTEMPLOMA



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
AZ ESZTERGOMI KIRÁLYI PALOTA SZENTISTVÁNKORI FALRÉSZLETE
„A magyarság veleszületett művészi tehetsége a román korban mutatta meg először szobrászi képességeit, hiszen korábbi gyakorlata csak az iparművességre szorítkozott. Most nyílt először alkalma idegen, elsősorban olasz tanítómesterei nyomán plasztikai formákban megfogalmaznia emberábrázolásait, kifejeznie természeti szemléletét, jelképekbe formálnia az új vallástól beléoltott erkölcsi fogalmakat. Ősi hajlamú díszítőkedvét és leleményét jobban élhette ki a román kő-plasztikában, mint a fémre redukált s motívumaiban nagyon korlátozott honfoglaláskori ornamentikában. Első templomainkhoz hasonlóan első szobrászati emlékeink is idegen kezektől származnak. Magyar közreműködőket kell azonban már román szobrászatunk első korszakában is feltételeznünk; ezt bizonyítják díszítőplasztikánk honfoglaláskori elemei. Első kőfaragóink éppúgy, mint építészeink olaszok voltak. A bizánci befolyás csekély s itáliai szűrőn át érkezett hozzánk. Legerősebb volt kezdettől fogva a lombard kőfaragás hatása s az első nagy lombard művészeti hullám éppen Szent István korában csapott át hozzánk. Itáliai eredetűek első templomaink pillér- és oszlopfői. Legrégibb és nálunk is legelterjedtebb típus az akantuszleveles fejezet, amely különböző változatokban már István korában megjelenik. Leggazdagabb példányai Esztergomban találhatók a bazilika maradványai között s itt alakult ki az a Budára, Székesfehérvárra, Pécsre, Feldebrőre is elkerült típus, amelyen két sorban pálmák váltakoznak csavart oszlopokkal. Némelyiken a külföldi kőfaragásban ismeretlen, a honfoglaláskori magyar fémornamentikából átvett szívidomú palmettadísz tűnik elő és tanúskodik amellett, hogy román díszítőművészetünk már kezdetben magyar jelleget öltött. Több kőemlékünkön megtaláljuk a szalagfonat kedvelt motívumát. Ez díszíti Szent István koporsóját is, mely bizánci iskolázottságú olasz mester műve. Az oszlopfőkön megpróbálkoztak emberábrázolásokkal is, minők a pécsi székesegyház Ádámja s az esztergomi oroszlános oszlopfő. A szabadabb figurális szobrászat első emlékei a gyulafehérvári székesegyház kapujának korunkra jutott timpanonja s az aracsi papot ábrázoló dombormű.”
A tudomány és a művészetek megalapozása mellett, a kereszténység erkölcsi téren is nagy átalakulást idézett elő. Az emberek Isten előtt való egyenlőségét hirdető keresztény tanítás áttörte a pogány társadalomban az úr és szolga között ledönthetetlennek vélt válaszfalat. Megnyitotta a felszabadulás útját a vagyontárgynak tekintett szolgák előtt. A főrangú és alacsonysorsú bűnöst egyenlő mértékkel mérő és egyforma büntetéssel sújtó egyházi törvény minduntalan figyelmeztette a pogányságból alig megtért urakat szolgáik embervoltára s ezzel útját nyitotta annak a százados fejlődésnek, amelynek végső eredményeként a rabszolgák ivadékaiból szabad emberek lettek. A keresztény erkölccsel ellentétes szokások törvényes üldözése és kipellengérezése is jó eredménnyel járt. A haláltokozó kardvágás és a fegyveres támadás szigorú büntetése, ha nem is irtotta ki, gátat vetett a magánháborúskodásnak. A leányrablót a leány szüleivel való kiegyezés esetén is büntető, az özvegynek férjhezkényszerítését tilalmazó, az elhagyott asszony erkölcsi és anyagi jogait védelmező törvények a családi élet tisztaságát mozdították elő. Szembetűnő az egyházi felfogás üdvös hatása a boszorkányügyekben. A varázslatban, rontásban, boszorkányokban való pogány hiedelem sok gonoszságnak, igaztalan üldözésnek, vérontásnak volt a forrása, amíg ezek magánbosszú tárgyai voltak. Az egyház számolt e hiedelemmel, de elvonta a vádlottakat a műveletlen és bosszúra éhes nép haragja elől. Nagy haladás volt, mikor az ítélkezés tanult papok hatáskörébe



Hóman Bálint munkái
http://mek.niif.hu/07100/07139/html/0003/0008-225.html[2021. 06. 19. 16:45:11]
került, akik fokozatosan enyhítették s némely esetben teljesen kiküszöbölték a vélt bűnök üldözését. A nyugati keresztény kultúrközösségbe belépő magyar nép szoros érintkezésbe került a közösség többi népeivel s a művelődési javak cseréjével egyidőben megindult a személyes érintkezés is közöttük. István megnyitotta országa határát és útait az országba jövő vendégnépek, de a Szentföldre zarándokoló hívők előtt is. Sok jámbor keresztény vette útját ezidő óta a tengert elkerülve Magyarországon át s ezek közül Vilmos angoulêmei gróf és Richárd verduni apát nagy magasztalással emlékeztek meg a magyar király vendégszeretetéről. István maga is megfordult bajor földön és minden valószínűség szerint Rómában is. Népét serényen buzdította az örök város és a Szent Sír felkeresésére. Útjukat és ellátásukat mindenben megkönnyítette. Jeruzsálemben és Rómában vendégfogadó kolostort és káptalant alapított, Konstantinápolyban templomot és szállóházat építtetett s a magyar zarándokokra és saját Rómát járó követeire gondolva, nagyobb összeggel járult a ravennai Vasas Szent Péter-monostor építésének költségeihez.
A keletről hozott ősmagyar művelődési hagyományok a nép lelkében összefonódtak és egybeforrottak a latin szerzeteskultúra és a germán politikai műveltség elemeivel. Egyesülésükből született meg az immár idestova ezeresztendős keresztény magyar művelődés. Ez a művelődés fajilag determinált ősmagyar hagyományok és a nyugati keresztény közösségtől átvett értékek eredője. A magyarság nem szakadt el a magyar lélek ősi forrásától. Mindmáig híven őrzi az ősi műveltség készletéből kiválasztott időálló értékeket, megóvta művelődése magyar jellegét. De európai földön, európai fajjá és nemzetté alakulván, lelkét már Szent István korában s azóta is mindig kitárta az ideáramló nagy nyugati eszmeáramlatok előtt. A román korszak egyházi renaissancea és a belőle sarjadt gregoriánus irányzat nyomában utat talált magyar földre a gótika és a lovagi életszemlélet, a renaissance és a reformáció, a barokk és a katolikus restauráció, a rokokó és a felvilágosodás, az empire és a romantika, a biedermeier és a polgári liberalizmus, az individualizmus és kollektivizmus, a kapitalizmus és szocializmus történeti áramlata. A magyar fajta a maga áthasonító erejével teljesen birtokába tudta venni és magáévá tudta tenni a tudatosan átvett és észrevétlenül beszivárgó művelődési értékeket. A nyugati kultúrközösség keretében is meg tudta őrizni szellemi függetlenségét, mert sohasem szolgai módon követte a példaadó nemzeteket, sohasem urat és pártfogót, hanem mindig barátot és tanítómestert keresett nyugaton, mert mindig hű maradt Szent István király magyarérdekű és magyarszellemű művelődéspolitikájához.
« 7. TÉRÍTÉS ÉS EGYHÁZSZERVEZÉS. KEZDŐLAP SZENT ISTVÁN
9. KÖZHATALMI SZERVEZET. »



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
« 8. KERESZTÉNY MŰVELŐDÉS. KEZDŐLAP SZENT ISTVÁN
10. GAZDASÁGI ÉS TÁRSADALMI ÁTALAKULÁS. »
9. KÖZHATALMI SZERVEZET.
A pogány fejedelmek tekintélye és korlátlan hatalma egyfelől családjuk isteni elhivatásának tudatán, másfelől minden más nemzetség vagyonát meghaladó vagyonukon alapult. Erkölcsi alapja: az istenválasztotta fejedelemhez vallásos hittel ragaszkodó nép hűsége; anyagi alapja: a nagycsalád tagjainak, szolgáinak és állatainak sokasága volt. Közjogi hatalmuk magángazdasági erőkön nyugodott.
A közjogi és magánjogi elemek kapcsolata jellemzi a középkori keresztény királyság hatalmi szervezetét is. Az állammal egyértelmű királyság – a regnum – fogalmában a király közhatalmán felül bennefoglaltatik a patrimonium, az örökölt magángazdaság birtoklásában rejlő földesúri magánhatalom is. A felségjogok és a király földesúri jogai, az államháztartás és a királyi magángazdaság, az állami hadsereg és a királyi magánsereg szinte elválaszthatatlanul egybeforrva jelentkeznek. A közhatalom erkölcsi alapja az Isten kegyelmére hivatkozó király hivatástudata, az egyház elismerése s a nép tisztelete és hűsége, materiális alapja a király örökölt és szerzett földbirtoka s a földesúri hatósága alá tartozó szabad és szolgasorsú népeknek az összesége volt. A király a maga közjogi hatalmának azáltal tudott érvényt szerezni, hogy patrimoniális magánhatalma meghaladta összes alattvalóinak földesúri magánhatalmát, ő volt az ország leggazdagabb földesura. Ehhez képest a közhatalmi szervezetben teljesen összefolytak az állami és földesúri tevékenységek s a közigazgatás központi és vidéki szervei is azonosak voltak a király földesúri hatalmának központi és vidéki orgánumaival.
Árpád nemzetsége már az őshazában a leggazdagabb és legnépesebb magyar nemzetség volt. Vagyona a X. században még nagyobb méreteket öltött. Géza fejedelem a fehérmegyei, solti, csepeli, veszprémi, tolnai nagykiterjedésű szállásbirtokon kívül birtokába vette a pilisi és bakony-vértesi erdővidék jórészben irtásra és művelésre is alkalmas területét, Lél csallóközi uradalmát. Esztergomtól és Visegrádtól a Mecsek-hegységig, Pesttől és Soroksártól Bodrogvárig, a Bakony nyugati lejtőjétől és a Balaton nyugati partjától a későbbi Kiskunságig egymást érik a fejedelmi család földesurasága alá tartozó lakótelepek. A törzs népéből kirajzott telepesek nyomában új falvak keletkeztek a Közép-Tisza vidékén, az északi folyóvölgyeken, a nyugati és déli határvidéken, a temesi és bihari részeken s a távoli Erdélyben, amelyek mind a fejedelmet uralták földesurukként. István birtokába vette az ellene lázadó Koppány, Gyula, Ajtony, Tanuszaba és a velük együtt hűtlenségbe esett nemzetségek birtokait és népét. De birtokába vette az összes uratlan földet is. A Karolingkorban kialakult nyugati jogfelfogás értelmében minden gazdátlan, urahagyott és örökös hiányában uratlanná vált föld, kincs, jószág tulajdona a királyt illette felségjoga alapján. A nyugati keresztény királyoknak ezzel a jogával élt István, midőn országa területén a nemzetségek vagyonához nem tartozó összes földet és a nemzetségektől közvetlenül nem függő, nekik nem adózó, idegen eredetű hódolt népet a maga tulajdonába és földesúri hatósága alá vette. A király birtokába jutottak a gyepüvonalon túleső, nagykiterjedésű, de jobbára gyéren lakott erdős-hegyes határvidéken és a törzsek szállásai közt betelepítetlenül maradt területen kívül a nemzetségek szállásföldje közé ékelt míveletlen földterületek. Az ő birtokába jutottak az országszerte, főleg erdős vidéken eddig viszonylag függetlenségben élő, uratlan népségnek kis telepei is. Öröklés, hűtlen alattvalóival szemben gyakorolt birtokkobzás, háramlás és a gazdátlan föld regáléja címén birtokolt vagyonával István király rengeteg területnek, országa nagy részének és sok népnek lett földesurává.
A földnek magában még most sem volt nagy értéke, mert országszerte igen nagy földség hevert parlagon és lakatlanul, melyből évről-évre más és más területrészeket vettek mívelés és legeltetés alá. De nagy érték volt a munkaerő és az állatállomány: ez a vagyon fokmérője. Birtok alatt még most sem a földet, a körülhatárolt zárt földterületet, hanem az úr magánjogi hatósága alá tartozó földmívelő, pásztorkodó, kézműves szolgák és szabadok és az általuk gondozott lovak, marhák, juhok, disznók összeségét értették. Ezért fogadta Géza és István oly szívesen a nyugatról és keletről bevándorló földmíves és pásztorkodó telepeseket, kik a korábbi hadjáratokról idehurcolt foglyok ivadékával együtt a királyi vagyont gyarapították. Ezért részesítették az egyházakat és kolostorokat, a nyugati országokból bevándorolt vitézeket – a Hont-Pázmány-, Jak-, Hermány-, Tiboldnemzetségek őseit – és hűnek bizonyult magyar alattvalóikat – Dobokát, Csanádot, Aba Sámuelt, Szolnokot



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
rengeteg birtokukból gazdag adományokban, kötelességükké tevén ezáltal minél nagyobb földterület benépesítését és megmívelését.
A hatalmas kiterjedésű királyi uradalom nem alkotott zárt területi egységet. Át- meg átszaggatták a foglaló nemzetségek szállástelepei, az adománybirtokosok földjei és e magánbirtokos urak szabad- és szolganépének lakótelepei. Maguk az egyes királyi uradalmak sem voltak határok közé rögzített zárt birtoktestek, hanem elszórtan élő népelemeknek és ezek földjének foglalatai. Mindössze az örökölt szállásterületen és az egészben birtokbavett lakatlan vidékeken alakultak ki zárt birtoktestek: a csepeli, pilisi, bakonyi, csallóközi, segösdi, pozsegai, zólyomi uradalmak, melyek élén külön tisztek álltak, a későbbi udvarnokispánok és erdőispánok. Ezeket a birtoktesteket, valamint a családi vagyonhoz tartozó elszórt fekvésű földet és népet István király a királyi udvar vagy mint németesen mondották, a palota – palatium, németül Pfalz – ellátására rendelte. Az udvari gazdaság élén a frank és német királyok udvari gazdaságát, a Pfalzokat kormányzó palotagrófoknak comes palatii vagy palatinus comes címét viselő udvari tisztviselő állt: a nádorispán.
A szorosabb értelemben vett családi birtokon, az udvari gazdaságon felül az országban szerte a király földesúri hatósága alá tartozó birtok és nép igazgatására István király vidéki központokat létesített. Ahol alkalmas fekvésű régi föld- vagy mocsárvár, törzshadnagyi vár, erődített hely akadt, ezeket használta fel központul. Ahol nem találtak ilyenre, új fafallal kerített várakat építtetett. A negyvenöt vár – civitas, castrum – közül Zemplén, Borsova, Kraszna, Bihar, Csongrád, Bodrog, Baranya, Valkó, Kolon, Karakó, Nyitra, Komárom, Esztergom, Visegrád, Pest, Nógrád, Gömör szláv, Moson, Sopron, Pozsony német, Győr és Vasvár avar alapítású régi váraknak látszanak. Fehérvár a fejedelemnek, Veszprém István király lengyel unokaöccsének, Bars és Borsod a honfoglaló vezérként ismert Borsnak, Keve a legendás Keve vezérnek, Szabolcs a Csák-nemzetség törzshadnaggyá lett ősének, Újvár az Abáknak, az erdélyi Fehérvár a Gyuláknak, Marosvár Ajtonynak, Somogyvár pedig Koppánynak volt megerősített szállástelepe. Az új várak nagy része – Arad, Bács, Doboka, Hont, Kolos, Szatmár, Szolnok, Temes, Tolna, Torda, Torontál, Ung, Zaránd – minden valószínűség szerint első ispánjáról kapta nevét, aminthogy Marosvárat is első ispánjáról, István király unokatestvéréről és hadvezéréről nevezték el Csanádnak. A névadó ispánok közül rajta kívül hármat említenek az egykorú források István környezetében: Doboka nagybátyja volt Istvánnak, Hont ispán Géza német lovagjainak egyike, Szolnok ispán a Péter bukásakor kitört pogány lázadás alkalmával vesztette életét.
A várak élére a frank-bajor várgrófok comes castri címét viselő királyi főtisztek, várispánok kerültek. A várispán hatósága alá tartozó királyi gazdaság, a várispánság – comitatus civitatis – nem volt zárt területi egység. A veszprémi püspökség alapítólevelében a király nyugati fogalommeghatározással „a vár vidékéről” – pagus civitatis, compages civitatis – beszél. Ugyanily határozatlan fogalom volt a később divatba jött mega civitatis, azaz ,,a vár megyéje”, vagyis ,,a vár határa” kifejezés. A vármegyék a várispán gazdasági és közigazgatási, bírói



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
és katonai hatósága alá tartozó királyi népeket s az ő használatukban lévő szétszórt királyi várföldeket egybefoglaló, de földrajzi egységet nem alkotó magángazdasági alakulatok voltak.
Az udvari gazdaságon és a vármegyéken kívül gyér adatainknak tanúsága szerint István király katonai rendeltetéssel határispánságokat – comitatus confiniorum – is szervezett a frank-német őrgrófságok Markgrafschaft – mintájára. Okleveleinek záradékában a püspökök és ispánok mellett marchiókat is említenek, akiket a szentkirály életírója Erdélyről és a Száva-Dráva-közről szólva tribunusoknak, Szent László törvénye pedig comites confiniorum néven határispánoknak nevez s akik egyszersmind egy-egy szomszédos vármegye ispánjai. Ilyen határispán volt az a Sebös „marchio Ungariae”, aki a hazai hagyomány szerint Nyitra várában Vászolyt megvakíttatta s az egykorú altaichi bajor író szerint 1039-ben halt meg. Ilyen volt az az Erdőelvi Solt, akit Szent István Erdély kormányzójává tett. És ilyen határispán volt Vid bácsi ispán is a XI. század derekán. A határispánok fennhatósága alá egy-egy marchia tartozott, a régi gyepűvonalon kívül eső végvidék az országhatár védelmére rendelt határőrökkel, kiket custodes confiniorum néven emlegetnek s aminők a Maros és Küküllő folyók völgyében a székelyek, nyugaton a besenyők, avarok, székelyek voltak. A nyugati végeken valószínűleg két ily határispánság volt. Egy a Dunától északra, másik a Dunántúl. Előbbinek hatósága alá tartozott a Vág és Morva vonalának várvédelmi rendszere. Az utóbbira hárult a Dunától a Muráig húzódó őrségek vezetése. A délvidéken a görög uralom alatt álló Szerémséggel szomszédos területet – a pécsi püspökség maróti főesperességét – nevezik marchiának. A Szerémség elfoglalása után ez a határispánság a nyugati végvidékkel együtt vármegyei szervezethez jutott, de helyette Szent László a Dráva-Száva-köz nyugati részén új határispánságot szervezett a szlavón bán kormányzata alatt. Az erdélyi határispánság az erdélyi vármegyék kialakulása után is fennmaradt, élén az erdélyi hadnagygyal, a princeps Ultrasilvanussal, akit később szláv szóval vojvodának, vajdának neveztek. E határvédelmi rendszer várainak látszanak a később jobbára vármegyék székhelyévé lett Zólyom, Trencsén, Hainburg, Pozsega, Marót, Haram várak.



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
PÉCSI OSZLOPFŐK A XI. SZÁZADBÓL
OSZLOPFŐ AZ ELSŐ ESZTERGOMI SZÉKESEGYHÁZBÓL



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
PÁRKÁNYRÉSZLET VESZPRÉMBŐL
Szent István koncepciója szerint a világi és egyházi igazgatás szerveinek szoros kapcsolatban kellett működniök. Az egyházi tisztségek viselői, a püspök és a főesperesek résztvettek a kormányzatban, az igazgatásban, a törvénykezésben; a világi tisztviselők – a nádorispán és várispánok – pedig a maguk hivatalos hatalmával támogatták az egyházi közigazgatást. Ehhez képest az egyházi és királyi igazgatás vidéki orgánumai is egybefolytak. Ez a kapcsolat később meglazult, mert az egyházigazgatási egységek hamarosan zárt területté alakultak, míg a vármegyék csak a XIII. században lettek földrajzi fogalommá, de eredetileg minden vármegyének egy-egy főesperesség felelt meg. A veszprémi püspökség alapításakor Szent István világosan megmondja, hogy négy várat és ezek vidékét – Visegrád, Fehérvár, Veszprém és Kolon megyéit – rendeli a püspök joghatósága alá. Ennek a négy vármegyének és a somogyi pacifikáció után ugyancsak a veszprémi püspök alá rendelt Somogy vármegyének felelnek meg a püspökség buda-visegrádi, fehérvári, veszprémi, zalai és somogyi főesperességei. Az egyházi és világi szervezetnek ily szoros összefüggése és együttműködése mellett természetes, hogy az egyházi és világi közigazgatás megszervezése egyidejűleg történt. Az esztergomi érseki tartomány püspökségeinek s a csanádi és erdélyi egyházmegyéknek területén már István király teljesen kiépítette a vármegyeszervezetet. A püspöki egyházmegyék keretében öt-hat főesperességet s ennek megfelelően öt-hat vármegyét alapított. A győri püspökség területén alakult ki Győr, Moson, Sopron, Vas és Karakó vármegye, de egyházigazgatásilag idetartozott Komárom megye dunántúli része is. A pécsi egyházmegye területén volt Tolna, Baranya, Valkó vármegye, a pozsegai uradalom és a déli határispánság maróti főesperessége. A váci püspök joghatósága Nógrád, Szolnok, Pest, Csongrád vármegyék és Fehér vármegye dunáninneni solti részének területére terjedt ki, az egri püspöké Újvár, Borsod, Zemplén, Ung, Borsova, Szabolcs megyék területére. Az esztergomi érsek egyházmegyéjéhez tartoztak Pozsony, Nyitra, Bars, a dunántúli részek kivételével Komárom, továbbá Esztergom és Hont vármegyék, Nógrád vármegye északi része és Gömör vármegye.
A kalocsai érsekség megalapítása után az érsek joghatósága alá rendelt területen, a Duna-Tisza-köz déli részén két vármegye alakult ki, Bodrog és Bács s az érsek egyházmegyéjéhez csatolták a soltiszék és Csongrád vármegye déli részét, a sárközi és szegedi főesperességeket. Ekkor szervezték meg a csanádi egyházmegyével egyidőben a főesperességeivel egybeeső Csanád, Arad, Temes, Keve, Torontál vármegyéket. Ugyancsak ekkor került sor az erdélyi püspökség és a területén alapított Fehér, Torda, Kolos, Doboka, Kraszna, Szatmár vármegyék megszervezésére. A bihari püspökség területén éppen csak alapját vetette meg István az egyházigazgatási és vármegyei szervezetnek Bihar székhellyel. Ez magyarázza meg a váci püspökséghez tartozó Szolnok vármegye keleti terjeszkedését és az egri egyházmegye pankotai főesperességének kialakulását. A szolnoki várnépből keletre telepített rajok szállták meg a későbbi Közép-Szolnok és Belső-Szolnok vármegyék területét a meszesi és erdélyi részeken. Az egri püspök pedig a gyéren lakott békési részeken túleső marosparti vidéken alapította meg a pankotai főesperességet, melynek területén még Szent István korában kialakult Zaránd vármegye. A bihari püspökség főesperesi kerületei: a bihari, szeghalmi, békési, köleséri, homorogi, kalotai kerületek csak később, Szent László korában alakultak ki, de közülük ekkor is csak Békés jutott önálló vármegyei szervezethez. Ugyanebben az időben terjeszkedett ki Újvár megyéje a hevesújvári részekről a későbbi abaújvári, tornai és sárosi területre.
Az ország egyházigazgatási és vármegyei szervezetét Szent László és Kálmán terjesztették ki a természetes határokig. Ők vették birtokukba a száva-dráva-közi Szlavóniát, Erdély keleti és déli végvidékét s az északi erdővidéket. A nyitrai és zágrábi püspökség alapításával egyidőben került sor a szlavóniai várispánságok, Haram vagy Krassó vármegye, Erdélyben a Belső-Szolnok vármegye székhelyévé lett Dézsvára, Küküllő és Hunyad vármegyék, északon Abaúj és Torna vármegyék, északnyugaton Trencsén kialakulására. Ők vonták be Zólyom mellé a királyi birtokszervezetbe a szepesi és sárosi uradalmakat, hol a vármegyék csak a XIII. században alakultak ki. Az országszervező munka alapját azonban Szent István vetette meg a tíz püspökség, negyvenöt vármegye és a határispánságok megalapításával.
A várgazdaságok és az udvari gazdaság keretében élő népelemek önálló gazdálkodást folytattak s a királyi földesúrnak terményekkel, pénzzel, szolgálattal adóztak. A várgazdaságok népének legalsóbb rétegét a várszolgák vagy várnépek – civiles vel castrenses – alkották. Az udvari gazdaság szolganépét szláv szóval udvarnoknak nevezték. E szolganépség körében a királyi várnak és udvarnak tartozó szolgáltatás természete szerint megkülönböztették a termésből és állatszaporulatból bizonyos hányadot fizető földmíveseket, szőlőmíveseket,



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
csikósokat, gulyásokat, kanászokat, juhászokat, halászokat s a különféle háziipari készítményekkel adózó, avagy udvari szolgálattal tartozó csoportokat. Így voltak sütők, vargák, szűrszabók, kovácsok, ácsok, szakácsok, favágók, tárnokok, pincések, étekhordók, lovászok s más efféle szolgálattal tartozó csoportok. Valamennyien földhöz, azaz a királyi gazdasághoz kötött szolgák voltak, de az udvarnokok más magánbirtokosok szolgáitól megkülönböztetendők, mérsékelt magánjogi kiváltságokban részesültek. A szolgák fölött álló szabad földmívesés kézművesréteg volt a külföldről bevándorolt és királyi védelem alatt élő szabad telepes vendégnépség, a hospesek vagy colonusok csoportja, akik a várföld és a királyi föld használatáért állandó összegben meghatározott évi földbért fizettek és bizonyos mérsékeltebb szolgálatokkal, közmunkával adóztak.
A vármegyei társadalom élén a civis és miles néven emlegetett várkatonák, a későbbi várjobbágyok álltak. A király védelme alá húzódó, az ő „nagy-családjához,” familiájához tartozó szabad magyarok s a várszolgák közül felszabadítottak vitézi osztályának tagjai a királyi vár földjéből örökös használatra kapott földjükön mint közép- és kisbirtokosok gazdálkodtak s ennek fejében katonai és gazdasági tiszti szolgálatra voltak kötelezve. Békében hetenként vagy havonként egymást váltó csoportokban teljesítettek szolgálatot a várban. Az ispánt kísérték s résztvettek a gazdasági igazgatásban, a várszolgák fölött való bíráskodásban, a jövedelmek behajtásában. Háború esetén a várispán vezérlete alatt a vármegyei zászlóalj keretében szálltak hadba. Személyükre szabadok voltak, de szolgálatuk természete mégis a várgazdasághoz kötötte őket s a királytól más úrhoz nem szegődhettek.
Az udvari vitézek nem éltek az udvari gazdaság keretében. A várkatonákhoz hasonlóan királyi vitézeknek – milites – nevezett, később „királyi szolga” – minister vel serviens regis – néven szereplő szabad magyar vitézek „a királyi ház”, „a királyi familia” tagjai voltak. Kisebb adománybirtok avagy szolgálati díjazás, stipendium ellenében katonáskodtak és udvari szolgálatot teljesítettek. Jórészben a király védelme alá húzódó szegényebb szabadok voltak, akik saját örökölt vagy adományban kapott középbirtokukon gazdálkodtak. Ezek a vitézek az udvari gazdaság szolganépéhez hasonlóan a királyi udvar ispánjának, a nádorispánnak hatósága alá tartoztak. Az ő vezetése alatt az udvari zászlóaljban szálltak hadba.
A királyi vitézek és az adománybirtokos urak, a seniorok nem tartoztak ugyan a magángazdasági szervezetbe, de az udvari szervezet kötelékében éltek. Az adománybirtok az egykorú nyugati felfogáshoz képest szolgálati kötelezettségeket rótt tulajdonosára. Ha nálunk a nyugati hűbériség beneficiális adományrendszere nem is alakult ki s az adomány nem beneficium, hanem teljes tulajdonjogot alapító donatio volt is, az adományos mégis valami magánjogias függésbe került a királlyal szemben. Udvari és katonai szolgálattal s ha az adománybirtok nagy volt, katonaállítással is tartoztak. Az adománybirtok élvezete – Szent István törvényének egyik rendelkezéséből következtetve – kezdetben minden valószínűség szerint a megadományozott egyenesági férfiivadékainak ágán volt csak örökölhető s ezek halála után visszaszállt a királyra, holott a többi birtokosok szerzett vagyonukat oldalági rokonokra és az egyházra is hagyhatták. Száz évvel utóbb Kálmán a nemzetségi örökölt birtokkal egyértékűnek ismerte el Szent István adományát, de a későbbi királyok adományainak jogi megkötöttségét fenntartotta. A király főleg ezekre az adománybirtokosokra támaszkodva vívta meg döntő harcát a lázadókkal. A Koppány és Ajtony ellen induló királyi magánhadseregek vezérei az első adománybirtokosok: Vecelin, Hont, Pázmány, Csanád, Doboka, Aba Sámuel voltak. Ezek az adománybirtokosok és az ispánok alkották a főemberek és ispánok – principes et comites – osztályát. A vitézekkel együtt ők is a királyi ház, az aula, a királyi familia tagjai. Rajtuk és a királyi magángazdaságok népén nyugodott a királyság hadiszervezete, háztartása és közigazgatása.
A királyi hadsereg az udvari vitézeknek s az udvari főemberek magánföldesúri csapatainak a nádorispán, a várkatonáknak a várispánok vezetése alatt hadbaszálló zászlóaljaiból és a határispánok vezérlete alatt álló besenyő, székely, kabar és nyék-törzsbeli magyar határőrcsapatokból állt. Csak az országot fenyegető nagy veszély és nagyobb hadivállalkozások esetén került sor a királytól magánjogilag független, szabad magyarok hadbaszállására. A birtokos urak saját költségükön szerelték fel magukat és hadikíséretüket. A vitézeknek is megvolt a maguk katonai felszerelése. A hadsereg ellátása, a hadieszközök, harci paripák, hadimálha kiállítása, külső háború esetén az országon átvonuló hadseregnek az élelmezése azonban az udvari és várgazdaságokat terhelte. E célra is szolgált az udvar és a várispánok székhelyén csűrbe-tárba gyűjtött terményjövedelem. A közigazgatás nem rótt külön terhet a kincstárra, mert feladatait a gazdaságok élén álló ispánok látták el, akik ezért nem fizetést kaptak, hanem a vezetésük alatt álló gazdaság összes jövedelmének egyharmadát élvezték. E jövedelemből részesedtek az ispánok mellett működő s a különböző népelemek egyes csoportjait igazgató tisztek



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
és elöljárók is.
Szent István királyi jövedelmei túlnyomórészben az udvari és várgazdaságokból származó domaniális természetű bevételek voltak. Királyi haderejének magva és zöme magánföldesúri – udvari és vármegyei – hadserege volt. Alattvalóinak többsége, a királyi udvar és a gazdaságok töméntelen népe fölött mint azok földesura bíráskodott s őket magángazdaságának főtisztjeivel igazgattatta. Királysága központi irányítás és ellenőrzés mellett önálló gazdasági egységekként vezetett királyi uradalmak gazdasági erején épült patrimoniális királyság volt. Királyi hatalma mégis közjogi hatalom és valamennyi alattvalójával szemben egyformán érvényesült. Alapjában téves az a feltevés, mintha a várispánok hatósága alá nem tartozó nemesurak a központi hatalom alól is mentesek lettek volna, de az is, mely szerint alattvalói függőségük csak a várispánok személyén keresztül juthatott volna kifejezésre. E kor intézményeinek vizsgálatánál sohasem szabad szem elől tévesztenünk azt, hogy Szent István államának egész berendezése perszonális kapcsolatokon alapult. A királyságnak ez a perszonális és nem territoriális függőségen nyugvó berendezése magyarázza meg, miért nem voltak a várispánságok István erősen központosított államának egyedüli közhatalmi szervei, miért nem terjedt ki hatóságuk a vár körzetében élő összes népelemekre. Ez magyarázza meg másfelől azt is, hogy ha valaki nem is volt a várispán alá rendelve, a központi hatalom törvénykezési, katonai és pénzügyi hatósága alól mégsem volt kivéve. És ez magyarázza meg, miért nem alakult ki nálunk „a nép adottságának és a király elképzelésének sem megfelelő” hűbériség, aminek „lényegét ennek a rendszernek dologi mozzanatai alkotják: a király hűbéresének nem örök tulajdonként ad földet, hanem csak haszonélvezetre s ezt terheli, nem a személyt a hadiszolgálat és katonaállítás kötelezettsége.”
Hadügyi felségjoga értelmében a király volt a hadsereg korlátlan hatalmú fővezére. A régi pogány világban minden szabad magyar katona volt. A katonáskodás nemcsak kötelessége, de valósággal egyik élethivatása a nomád pásztor életmód mellett gyakorta fegyverforgatásra kényszerült lovas népnek. A földmívelés meghonosodásával lassanként elkülönült egymástól a katonáskodó és földmívelő népelem. Sokan a szabadok közül is földmívelésre adják magukat s ezek egy része az idegenből jött telepesek példájára fegyveres szolgálat helyett pénz- és terményszolgáltatások fizetésével mentesíti magát a katonáskodás alól. Mások a király és magánföldesurak védelme alá húzódva, mint pásztorkodó és földet míveltető szabad vitézek továbbra is fegyveres szolgálattal teljesítették alattvalói kötelességüket s a birtokos urakkal együtt a király vezetése alatt szálltak hadba.
A királyi felségjog alapján szedett jövedelmeknek Szent István korában még alárendelt szerepük volt a magángazdasági jövedelmek mellett, de már megkezdődött kiaknázásuk. A királyi vásárhelyeken kereskedő árusokat és vevőket a vásártartás felségjoga alapján adóztatták meg. A vám, rév, hídvám szedése az útregále alapján történt, aminek értelmében a főbb közlekedési útvonalak tulajdona a királyt illette. A katonai szolgálattal nem tartozó szabad telepesek, vendégek fejadóját, „a szabadságért” fizetett dénárokat az idegenvédelmi felségjog alapján szedték s ez alapon alakult ki a zsidóadó is. A keresztény királyok legfontosabb felségjogának egyike volt a pénzverési felségjog. István e jog alapján tüstént trónralépte után pénzverő műhelyt állított fel Esztergomban s ott Regensburgból hívott bajor és olasz pénzverőmunkásokkal értéktartó, jó ezüstpénzt veretett. Pénzei a Karoling-pénzrendszer alapján készült féldenárosok voltak, egyik lapjukon „Stephanus Rex,” a másikon a regensburgi „Regina Civitas” mintájára „Regia Civitas” felirattal. A pénzverésből a királynak szép haszna volt, mert a nyers ezüst és az idegen pénz beváltása alkalmával pénzverési díj fejében tekintélyes százalékot vontak le. E szorosan vett pénzügyi regálejövedelmeken kívül a törvénykezési felségjog alapján a bírságokból és díjakból is részesült a király. A Karoling-korban kialakult pénzügyi felségjogok alapján szedett jövedelmek kezdetben nem adók, hanem ellenszolgáltatás fejében fizetett illetékek voltak. A vásárpénzt a használatra átengedett vásári árusítóhelyért, a vámokat és révpénzt az utak, hidak, átkelő alkalmatosságok fenntartási költségeire, az idegenek fejadóját a királyi védelemért, a pénzverési díjat a pénzverés költségeinek megtérítése céljából fizették. Később ezeket a jogokat pénzügyi szempontból használják ki s az ellenszolgáltatás mértékét messze meghaladó összegeket vetvén ki, az illetéket súlyos adóteherré növelik. Nyugaton ezek a felségjogok adományozás útján a hatalmasabb egyházi és világi hűbérurak által is gyakorolt joggá devalválódtak. Magyarországon a XIII. század elejéig kizárólagos királyi felségjogok maradtak s már a XI. században is a királyi háztartás fontos jövedelemforrásai közé tartoztak. III. Béla 241.000 márka, azaz kb. 50.000 kilogramm finom ezüstre, vagyis kb. 17,500.000 aranypengőre rúgó évi jövedelméből 135.000 márka ezüst származott magángazdasági és 106.000 márka ezüst regálejogi forrásból. Szent István idejéből nincsenek adataink errevonatkozólag, de bizonyos, hogy a regálejövedelmeknek ekkor még sokkal alárendeltebb szerepük volt a domaniális jövedelmek mellett.



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
A király törvénykezési felségjoga értelmében minden alattvalójának legfőbb bírája volt, tekintet nélkül azok társadalmi állására és magánjogi kapcsolataira. Ehhez képest István és utódai Nagyboldogasszony napján – az ő szenttéavatása óta pedig Szent István király napján – általános törvénynapot tartottak Székesfehérvárott, amikor is az ország minden rendű és rangú lakosa megjelenhetett előttük és személyesen adhatta elő panaszát, kérését, óhajtását. A király udvarában, „a kúrián” is állandó ítélőszéket tartott s ott maga, vagy pedig királyi pecsétjének hitele alatt az ő képében eljáró nádorispán ítélkezett, aki a kúrián kívül csak az udvari gazdaság népeinek volt bírói hatósága. A királyi kúriai bíróság vidékre is kiszállt. Az országát időnként bejáró király és a kíséretében lévő nádor vidéken is ítélkeztek, különösen főemberek és előkelő birtokos urak ügyeiben. Az alattvalók nagyrésze számára azonban a kúriai bíróság csak fellebbezési fórum volt. Az ő ügyeikben a királybírák ítélkeztek. István minden királyi vár vidékére, megyéjébe két királybírót rendelt, akiket a nép az ítélkezésnél és perbehívásnál nyakukba akasztott királyi ércpecsétről, a billogról billogosoknak nevezett. Ezek „a megyei bírák” a király képviseletében ítélkeztek s hatóságuk a körzetben lakó összes szabad és nem szabad népelemekre kiterjedt a papok kivételével, akik a püspök és a főesperes ítélőszéke elé tartoztak. A várispánoktól független udvari kiküldöttek voltak, de hivatalos működésükben ezek karhatalmi támogatását élvezték. Bizonyos mértékig bírói, de általában véve mégis inkább közigazgatási működési körük volt a falusi bíráknak, a vilicusoknak. Ők intézkedtek és ítélkeztek a falvakban egyhelyt élő és a földet jobbára földközösségben mívelő, de különböző földesúri hatóság alá tartozó szolgák, telepes vendégek és kisbirtokos szabadok mindennapi ügyes-bajos dolgaiban, apró-cseprő perlekedéseiben, kihágási s más efféle ügyekben. Ilyen bírákra vagy falunagyokra csak a szabadok falvaiban és a vegyeslakosságú falvakban volt szükség. Az egy földesúr tulajdonába és hatósága alá tartozó falvak népének elöljárói földesúri tisztek voltak. A törvénynapon, kúriáján és vidéken személyesen ítélkező király s az ő képében bíráskodó nádor és királybírák törvénykezési hatásköre kiterjedt az összes alattvalókra. Az ő közjogi működésük fogta egységbe a király magángazdaságának népeit és magánjogilag független alattvalóit.
A nádorispán, mint az udvari gazdaság főtisztje, ebben a minőségében a várispánok mellé rendelt, velük egyenrangú magánhatalmi szerv volt. Királya helyetteseként azonban a kúriában közjogi funkciókat végzett s ebben a vonatkozásban már eleve predesztinálva volt az országos kormány vezetésére. Vezére volt az udvari hadseregnek, de egyszersmind a király helyettese is az országos hadsereg élén. Míg a vármegyei terményjövedelmek jórészt helyben használtattak fel, az udvari gazdaság terményjövedelme s a vármegyék készpénzjövedelme kezdettől fogva a nádorispán kezéhez folyt be. Ő volt a királyi kincstár és a termények felhalmozására Esztergomban, Fehérvárott és másutt épített tárak legfőbb őrizője. Ebből a kincstartói hatásköréből alakult ki már a XI. század folyamán pénzügyi hatásköre, majd a XIII. század elején a külön tárnokmesteri hivatal. Törvénykezési joga még a század végén is csak az udvari gazdaság népére, az udvarnokokra terjedt ki, de mint a király helyettese, az udvarban minden alattvaló ügyében ő ítélkezett. Az udvarbíró – a későbbi országbíró hivatala csak a XII. század elején vált ki hatásköréből. A többi udvari tisztségek – a tárnokmester, lovászmester, ételhordómester, pohárnokmester tisztségei – csak a XIII. században tűnnek fel, de már István és közvetlen utódai idejében is emlegetik a király mellett különleges személyi szolgálatot teljesítő királyi lovászt, étekhordót, kardhordót.
A nádorispán ezek szerint a király magángazdasági tisztje volt, de a magánhatalmi és közhatalmi szervezet szoros kapcsolata mellett tisztsége tüstént közjogi színezetet öltött, pénzügyi, törvénykezési, hadügyi hatáskörének teljes kialakulásával pedig országos közjogi méltósággá fejlődött. Hasonló fejlődésen ment keresztül a várispáni hivatal is. Hatáskörük eredetileg csak a királyi várgazdaságok kötelékében élő népelemek igazgatására, katonai vezetésére s a felettük való bíráskodásra terjedt ki. A vármegyéjük körzetében élő szabad magyar nemesurak és királyi vitézek felett sem közigazgatási, sem bírói, sem katonai hatalmuk nem volt. Mint a királyi hatalom helyi képviselői mégis irányító és szabályozó befolyást gyakoroltak a társadalom életére. Hatáskörük korlátozottsága és minden magánjogi függőségük mellett is a közhatalom vidéki exponensei voltak. A törvények megtartása fölött őrködve s a királybírák működését támogatva, ítélőszék elé idézhették a bűnösöket. Fegyveres békebontás és más nyilvánvaló törvénysértés esetében a király képében és nevében maguk jártak el s a parancsukra mindig készenálló fegyveres erővel minden mozgalmat könnyűszerrel fojthattak el.
A nádorispán és a várispánok tekintélyének és hatalmi állásuknak emelkedését előmozdította az a körülmény is, hogy István király ispánjait a legtekintélyesebb birtokosurak, a régi nemzetségek tagjai és az új adományosok közül választotta. Nádorispánja nőtestvérének férje – Aba-nembeli Sámuel – volt. Várispánjai közül a magyar Csanád- és Szolnok- s a jövevény Ják- és Hont-Pázmány-nemzetségek őseit ismerjük. A szentistváni



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
hagyományokat híven őrző András király nádora Zách volt, a hasonlónevű nemzetség őse, várispánjai közt Ákosnembeli Ernyével, Gut-Keled-nembeli Viddel és Jak-nembeli Mártonnal találkozunk. Szent István törvénye egyhelyt „a királyi jószágok és várak élére állított szolgák” kiváltságos helyzetéről szól. Megengedi tehát, hogy a király szolgát emelhessen ily magas tisztségre. A gyakorlatban a király ezzel a jogával egészen ritka kivételképen élhetett, mert sem okleveleink, sem krónikáink nem tesznek említést ily alacsonyrendű ispánokról. Nem is volt rájuk szüksége a királynak, mert az ispáni hivatalnak és az adománybirtoknak nagy vonzóereje mellett a legelőkelőbb urak is szívesen álltak érettük a király szolgálatába. István egyébként törvénnyel tiltotta meg az ispánsághoz tartozó javak elidegenítését, örökbehagyását és szigorú büntetéseket szabott a hivatalos hatalmukkal visszaélő ispánokra. Ezeknek az előrelátó intézkedéseknek köszönhető, hogy az egykorú frank-bajor grófságok mintájára szervezett nádorispánság és várispánságok nem alakultak át hűbéres tartományokká, hanem a mintául vett intézmények későbbi alakulásától függetlenül sajátosan és jellemzően magyar közhatalmi intézményekké fejlődtek.
KŐTÖREDÉK A SZÉKESFEHÉRVÁRI BAZILIKÁBÓL
SZENTISTVÁNKORI DOMBORMŰ A GYULAFEHÉRVÁRI SZÉKESEGYHÁZBÓL
A keresztény királyság szervezetében teljes egységbe forrott közhatalmi és magánhatalmi igazgatás minden szála a központba futott össze. A kormányzat, a közigazgatás, a törvénykezés központi orgánuma azonos volt a királyi



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
magánhatalom központi szervével: a királyi udvarral. Szent István az Erkölcsi Intelmekben „a királyi palotában a harmadik helyet a főpapoknak adta” a vallás és egyház után, akik egyházi hivatásuk mellett a királynak is „tanácsurai.” Ugyanitt „a királyság negyedik ékességének a főemberek, ispánok, vitézek hűségét, erejét, buzgalmát, emberségét és bizodalmát” mondja, mert „ezek oltalmazzák az országot, védik a gyöngéket, ezek gyűrik le az ellenségét és öregbítik a birodalmat.” A királyi törvénykezés erkölcsi normáinak megállapítása után a királyi méltóság hatodik támaszának „a vendégeket és jövevényeket mondja István, akik nagyságosabbá teszik a király udvarát.” Az Intelmeknek ezekből a szavaiból a királyi kormányzat és közigazgatás, hadvezetés és törvénykezés minden ágazatát egybefogó új hatalmi szervezetnek a csúcsán álló „királyi udvar” vagy királyi palota – curia, aula, palacium – avagy mint később nevezték: a királyi ház – domus regis – és a középkori király mellett igen nagy szerepre hivatott „királyi kíséret” képe bontakozik ki, élén a király állandó helyettesével, a nádorispánnal. Törvényhozó felségjoga alapján a király hozott törvényt és adott kiváltságokat valamennyi alattvalójának. A keresztény középkor jogrendszere azonban az egyetemes erejű egyházi törvényeken és az ország békéjét, az uralkodó tekintélyét és hatalmát védő törvényes intézkedéseken kívül nem igen ismert az összes alattvalókra kötelező egyetemes érvényű törvényeket. „Míg az újkori államot és társadalmat a jogban és jog előtt való egyenlőség, a középkorit a jogban és jog előtt való egyenlőtlenség jellemzi.” A különböző származású, különböző osztályokhoz, más-más magánhatalom alá tartozó, különböző helyen lakó népcsoportok jogait és kötelességeit individuális és partikuláris jogszabályok és kiváltságok szabályozták. A király rendszerint csak a közjogi viszonylatokat és tőle magánjogilag is függő népelemeknek a jogviszonyait szabályozta törvényeiben. Többi alattvalóinak jogviszonyait általában a szokásjog s a felettük magánhatalmat gyakorló földesúr által alkotott jogszabályok határozták meg. A középkori törvényhozó nem is törekszik az élő jog vagy valamely jogterület minden részletre kiterjeszkedő kodifikációjára, sőt inkább tudatosan tartózkodik a szokás által szentesített kétségtelen jogviszonyok érintésétől. Csupán az éppen időszerű, új vagy magyarázatra szoruló kérdések tisztázására törekszik. Szívesen élt azonban kiváltságadományozási jogával. Így hívott életre az általános szabályokkal ellentétes jogviszonyokat egyesekre vagy egyes csoportokra vonatkozóan.
A király törvényhozó és kiváltságosztó működésében a királyi „senatus” tanácsával élt. A királyi tanács volt a királyi kormányzat legfőbb központi szerve. Az Intelmek szavai szerint a vallás, az egyház, a főpapok, a főemberek és vitézek, a jövevények s a törvénykezés után „a hetedik helyet igazsággal foglalja el a tanács, mert a tanács által tétetnek királyok, intéztetnek országok, védelmeztetik a haza és indíttatnak a háborúk, vétetik a győzelem, űzetnek el az ellenségek, hívatnak a barátok, rakatnak városok és rontatnak el az ellenségeknek táborai.” Ezért Szent István arra intette fiát, hogy a királyi tanácsot bölcs és alkalmas személyekből állítsa össze. „Mikor vagyon haszon – kérdezi – a tanácskozásban? Miképen én látom, a balgáknak és kérkedőknek és a középszerint valóknak általa nem egyesíthetők az erők, hanem kell, hogy a nagyobbak és jobbak, a bölcsebb és tisztesebb vének szólaljanak meg. Azért én fiam ifjakkal és kevésbbé bölcsekkel ne tanácskozzál, avagy tőlük tanácsot ne kérj, hanemha a tanácsbéliektől, kiket eme dolog illet koruknak és bölcseségüknek miatta. Ha bölcsekkel jársz, bölccsé leendesz, ha balgatagokkal tartassz, az ő társuk lész és ezenfelül ki-ki abban gyakorolja magát, mely dolog korához illő, tudniillik az ifjak a fegyverforgatásban s a tanácsbéliek a tanácsokban. Mindazáltal az ifjakat nem kell teljességgel kirekesztened a tanácsból, de valahányszor tanácsot tartandassz velük, ha alkalmas is lenne tanácsuk, vidd mégis mindiglen a tanácsbéliek elé, hogy minden cselekedeteidet a bölcseségnek mértékével mérlegelhesd.” A főemberek, vagyis a püspökök, ispánok, birtokosurak közül ily megfontolások alapján kiválasztott tanácsurak – seniores – a király mellett véleményadó és törvényelőkészítő szerepkörben működtek. A királyi tanács határozatainak, helyesebben javaslatainak a király hozzájárulása nélkül semmi ereje sem volt. Azokat a király korlátlan elhatározással utasíthatta el, vagy emelte törvényerőre. A tanács tagjait a király saját belátása és akarata szerint választotta meg, mikor püspökeit és ispánjait kinevezte s a birtokosurak közül egyeseket a tanácsba meghívott. „Országát Isten akaratából kormányozván, a régi és mostani uralkodók példájára, elmélkedve,” vagyis saját belátása szerint „szabott törvényt népének.” De „a tanácskozás hasznos lévén, hajolt az egész királyi tanács egyakaró kérelmére,” meghallgatta tanácsadóit, követte jónak vélt tanácsaikat. A törvényhozás, kiváltságosztás és a kormányzás minden ténye korlátlan királyi hatalmából következő személyes elhatározásának eredménye volt, de annak kialakításában részes volt a vallás és egyház parancsainak s a magyar nép törvényerejű jogszokásainak megtartásán buzgón őrködő királyi tanács. „Az a Freisingi Ottó, aki bámulva állt a XII. századi magyar király zsarnokinak látszó hatalma és tekintélye előtt, szükségesnek tartotta azt is feljegyezni, hogy a magyarok egyetlen fontos ügyben sem határoznak gyakori és hosszas tanácskozás nélkül és semmiképen sem mulasztják el, hogy az ország dolgát meg ne tárgyalják és vitassák.” A királyi tanács csupán az uralkodónak felelős országos kormányszerv volt s nem alkotmányos



Hóman Bálint munkái
http://mek.niif.hu/07100/07139/html/0003/0009-226.html[2021. 06. 19. 16:45:23]
törvényhozó testület. Jogértelmező s ezáltal a király akaratát korlátozó működésében mégis ott rejlik már az alkotmányosság első csírája. „Ezeréves alkotmányunk gyökerei a korai magyar kereszténység világnézeti talajába nyúlnak vissza s fejlettebb formájuk az alattvalói consensus koraközépkori értelmezéséből sarjadtak ki.”
István király nyugati mintára építette ki állama közhatalmi szervezetét s ez mégsem volt merő utánzata, még kevésbbé szolgai másolata a mintaképül vett nyugati szervezetnek. István a magyarokat „saját szokásaik” szerint kívánta kormányozni. Nyugatról új intézményeket és szervezeteket ültetett át magyar talajba, de már eleve módot adott az új és régi intézmények, az új és régi szervezet összeolvadásának. Nem rombolta le a régi intézményeket: a királyi uradalmak láncolatára felépített kormányzati rendszer és királyi magángazdasági szervezet mellett továbbélt az évszázados hagyományban gyökerező vérségi szervezet is. A magyar társadalom alapintézménye, a nemzetség, sértetlenül került ki a régi és új államrend küzdelméből s még két századon át alappillére maradt a társadalmi szervezetnek. A két különböző eredetű és természetű gazdasági és társadalmi rendszer egymás mellett állt fenn. A foglaló magyarok ivadékai közül sokan még az ősi nemzetségi szervezet keretében, ősi jogszokások szerint éltek. Mások a királyi adományban részesült jövevényurakkal és a király földesúri hatósága alatt élő népelemekkel együtt az udvari és vármegyei szervezet kötelékébe tartoztak és a Szent István törvényeiben lefektetett királyi jog szerint éltek. Ezt az egymás mellett élő két szervezetet kezdetben csupán a király személye, továbbá az egyházi és a törvénykezési szervezet kapcsolta egybe. A szabad magyar nemzetségek sok tagját a király szolgálatába állító adományozási rendszer és a nemesség területi szervezkedésének majdan keretül szolgáló vármegye megalapításával mégis maga Szent István valósította meg az egybeolvadásnak s az új egységes társadalmi és gazdasági szervezet kialakulásának előfeltételeit. Szent István újító volt, de nem forradalmár. Működésével a hagyományok és korszerű újítások összeegyeztetésén alapuló egészséges történeti evolúció útját egyengette. Keresztény királyságának magángazdasági alapokon nyugvó közhatalmi szervezete lett alapjává az immár kilencszázesztendős magyar államszervezetnek.
« 8. KERESZTÉNY MŰVELŐDÉS. KEZDŐLAP SZENT ISTVÁN
10. GAZDASÁGI ÉS TÁRSADALMI ÁTALAKULÁS. »



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
« 9. KÖZHATALMI SZERVEZET. KEZDŐLAP SZENT ISTVÁN
11. ELLENSÉGEK. »
10. GAZDASÁGI ÉS TÁRSADALMI ÁTALAKULÁS.
Az új közhatalmi szervezet kiépítésével párhuzamosan a gazdasági és társadalmi élet szervezete is átalakult. Az államegyház és a birtokszervezet, a központosított kormányzat és a királyi bíróság négy alappillérén nyugvó keresztény királyságban az állattenyésztő és zsákmányoló gazdálkodás rendszerét a földmíves termelésen alapuló mezei gazdálkodás váltotta fel. A vérségi birtokközösség és a társadalmi egyenlőség elvén épült pogány társadalom a magántulajdon és a hierarchia elvi alapján szervezkedő keresztény társadalomnak adott helyet. Ez az átalakulás logikus következménye volt az őshazában megindult s a X. században gyorsabb ütemben előrehaladott fejlődésnek. Megvalósulására a döntő lökést mégis a nép megtérése adta meg.
A megkeresztelkedés a krisztusi igazságot megismerő egyén számára lelki élmény, a gondolatvilág megújhodását és az etika megtisztulását jelenti, de az új világszemlélet eszmevilágában a materiális élet is új értelmet kap: formái megváltoznak, keretei kibővülnek, célkitűzése eszmei elemekkel gazdagodik. A megtérésnek ezek a járulékai még sokkalta nagyobb erővel jelentkeznek nagyobb közösségek, népek, nemzetek megkeresztelkedése alkalmával. A keresztség felvétele az új hitelvi és erkölcsi igazodás mellett az állami, társadalmi, gazdasági formák, keretek, célkitűzések módosulását vonja maga után. Nemcsak a pogány vallás helyébe lép új, keresztény hit, vele együtt átalakul és új értelmet kap a nép élete is, mert a kereszténység nemcsak dogma, morál, filozófia, hanem életforma is.
A keresztényi életnek a krisztusi hitelvek tiszteletén és a keresztény erkölcsiségen túl – nyugati életszemlélet szerint – a megtelepedett életmód és a békés termelő munka is feltétele volt. A barangoló nomád a középkor felfogása szerint nem lehetett jó keresztény, mert nem tehetett eleget vallási kötelezettségeinek és semmiképen sem élhetett békés életet. Nem járhatott rendszeresen templomba, nem hallgathatta papjainak oktatását, nem gyakorolhatta a keresztényi erényeket. Mindehhez végleges megtelepülésre volt szükség.
A megtelepedett életmódra való áttérés első biztos jele a falusi templomok építése volt. Szent István elrendelte, hogy minden tíz falu építsen egy templomot s a nép szigorú büntetések terhe alatt látogassa templomát. Szent László avval egészítette ki ezt a rendelkezést, hogy az egyházmegyék és vármegyék területén működő papokat helybenmaradásra kötelezte, a nomadizálásra hajlamos népnek pedig megtiltotta, hogy templomát elhagyja: „ha valamely falu népe elhagyván az ő templomát, más helyre költözik, a püspök hatalma és a királyúr parancsa kényszerítse vissza oda, ahonnét eltávozott.” E költöző falvak népe között bizonyára sok volt a pásztorember, de a földmívesek is szívesen barangoltak s ezt gazdálkodásuk rendszere nemhogy akadályozta volna, inkább előmozdította. A benedekrendi kolostorok gazdaságaiban, majd a király s az egyházi és világi nagybirtokosok központi gazdaságaiban is megkezdték már a földnek vetésforgó alapján való mívelését. De a nép még nem ismerte a vetésforgót. Nomád földközösségben mívelte földjét. Két- vagy háromévenként más-más földterületre szálltak ki sátraikkal s a földet maguk között nyílvetéssel kiosztván, ki-ki a maga „nyilasán” törte és munkálta a szűz talajt. A föld több volt, mint az ember s ezért még hosszú időre volt szükség, hogy a magyarok félnomád pásztorokból és földmívesekből valóban megtelepedett földmívesnéppé váljanak. Ottó freisingeni püspök még a XII. század derekán is csodálkozik azon, hogy a magyar nép mily előszeretettel lakik ház helyett sátrakban, s ez a független barangoló élet annyira vérévé vált, hogy a nomád kunok betelepedése után igen sok magyar úr tért vissza Kún László királlyal együtt erre az életmódra.
Szent István kereszténységének és ezen épült békepolitikájának szükségszerű következménye volt a földmívelés terjeszkedésének és megerősödésének előmozdítása. Ebben a mezőgazdaság terén saját kezük munkájával és munkáltatással is útat törő bencések voltak legjobb munkatársai. A várak szolgálatára rendelt vitézek voltak az első vérszerint is magyar birtokosok, akik maguk is földet míveltek, míg a király, az egyházi és világi adománybirtokosok a föld míveltetésével váltak a földmíves-gazdálkodás előharcosaivá. A földmívesgazdálkodási rendszernek előnyére vált a magántulajdon elvét törvénybe iktató királyi rendelkezés is.



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
Szent István „királyi hatalmánál fogva úgy rendelkezett, hogy kinek-kinek szabad legyen azt, ami az övé, felesége, fiai és leányai, vagy rokonai és az egyház közt felosztania és nekik adományoznia s az ő rendelését halála után senki bolygatni ne merészelje; s valamint másoknak adtunk hatalmat – mondja – az ő javaikat bírniuk, a mi javaink is, vitézek, szolgák és mindazok a dolgok, amik királyi méltóságunkhoz tartoznak, épségben maradjanak és senki azokból semmit el ne ragadjon vagy el ne sikkasszon.” István a magántulajdon és szabad rendelkezési jog biztosításával a királyi vagyon zavartalan birtoklását szabályozó rendelkezésének kívánt nyomatékot adni, de törvényében világosan kifejezésre jut, hogy érvényt kíván szerezni az egyéni tulajdon nyugati elvének is. Mindazonáltal nem akarta a nemzetségi vagyonjogot korlátozni s a közös birtoklás és törvényes öröklés rendszerét megszüntetni. Sőt, a szabad rendelkezés biztosításával szabad folyást engedett a nemzetségi szokásjog érvényesülésének is. Mivel törvényes rendelkezése értelmében mindenki szabadon rendelkezett azzal, ami az „övé” volt, az örökölt nemzetségi vagyon fölött is csak a nemzetség rendelkezhetett s nem annak időszerinti birtokosa. Világosan kitűnik ez Istvánnak az özvegyek haszonélvezetét szabályozó rendelkezéséből: ura halála esetén „az özvegy bírja minden javát és tegyen vele amit akar, de élete fogytával szálljanak azok vissza férje rokonaira, ha pedig ilyenek nincsenek, a király legyen az örököse.”
De kitűnik ez az örökölt vagyon elidegenítésekor követett joggyakorlatból is. A nemzetségi szokásjog értelmében ez a vagyon a törvényes öröklés rendjén szállt ágról ágra. Ezért ha belőle adományozás vagy hagyományozás történt, ennek érvényességéhez az adományozó vagy hagyományozó birtokos összes rokonainak, nemzetsége minden tagjának kifejezett hozzájárulására volt szükség. A király az adomány megerősítése előtt mindig megkérdezte a rokonokat és csak miután „ezek ellent nem mondottak, engedte meg, hogy az adományozó tetszése szerint rendelkezzék.” Az ősi szokásjog erejét jellemzi az a körülmény, hogy a XII. század közepe óta már a későbbi királyok idejében külföldről beköltözött adománybirtokosok is éltek ezzel az ősi joggal, noha kezdetben az adománybirtok csak apáról fiúra, Kálmán király ideje óta pedig ezenfelül a testvérre és ennek ivadékára, mindezek kihalta után pedig a királyra száll. Ez a szokásjog magyarázza meg, hogy a nemzetségek távoleső vidékekre szakadt s a közös birtokon már régen megosztozott ágai miért gyakorolták még a XIV. században is közösen az ősi birtok központjában épült nemzetségi egyházak kegyúri jogát s miért tartottak meg annak közelében mindannyian egy-egy részt az ősi szállásbirtokból. Ezt az ősi nemzetségi szokásjogot terjesztette ki Nagy Lajos az egész magyar nemességre, vagyis a hűbéres vitézi rendből és még alacsonyabb sorból teljes nemesi szabadságra emelkedett összes birtokosokra is, mikor az ősiséget törvénybe iktatta. A magántulajdon és szabadrendelkezés elve tehát az örökölt vagyont illetőleg István reformja után is csak a nemzetségi szokásjog korlátai között érvényesült. Örökölt birtokáról a nemes csak rokonainak hozzájárulásával rendelkezhetett. Szerzett vagyonát, vásárolt, avagy telepítéssel foglalt földjét minden korlátozás nélkül, szabadon adományozhatta és hagyományozhatta annak, akinek akarta.
A gazdasági átalakulás folyamatát a kényszerű béke és elszigeteltség éveiben az európai életre immár fogékonnyá lett népet ösztönző belső erők indították meg. Gézában tudatosultak ezek a törekvések, határozott fellépésével előmozdította az átalakulást. Az egész mű betetőzése, a magyarság új gazdasági életformájának kialakítása Szent István műve volt. Halászó, vadászó, pásztorkodó, de már földet is míveltető népét ő nevelte nyugati földmívesnéppé, a félelmes harcosokat kötelességtudó, munkás gazdává, vezéreiket nyugati értelemben vett földbirtokosokká.
Szent István vetette alapját a hivatásos kézművességnek és kereskedésnek is. A magyaroknak korábban is voltak idegenből jött és a földmívelés, pásztorkodás mellett ipari munkát is végző magyar kézműveseik. Az udvar, az egyházak, a birtokosurak szolgái és szabadosai közt később is megtaláljuk ezeket a háziipari szolgáltatásokkal tartozó földmívelő kézműveseket. A veszprémvölgyi apácáknak adományozott kilenc faluban 200–250 szolgacsalád között 3 ács, 2 kovács, l kádár, l esztergályos volt. A pannonhalmi apátság kilenc falvának foglalkozás szerinti megoszlását nem ismerjük, de 1087-ben már 138 különféle ipari szolgáltatással és szolgálattal tartozó szabadosa és szolgája volt a monostornak: sütők, szakácsok, ácsok, pintérek, kovácsok, de volt közöttük tímár, szűcs, esztergályos, kőműves és ötvös is. A királyi udvar és az egyházak finomabb ízlését és fejlettebb igényeit ezek a parasztkézművesek nem soká elégíthették ki. Szükségleteiket csak hivatásos kézművesek és kereskedők láthatták el. Mikor István király országa kapuját kitárta az idegen országokból különféle szokást és tudást hozó jövevények előtt, papok, írástudók, vitézek, lovagok mellett kézművesekre és kereskedőkre is gondolt. Mikor Esztergomot érseki székhellyé avatta és mikor Székesfehérvárott családi szentegyházat építtetett, társaskáptalant alapított s a törvénynapok megalapításával családja ősi várát fővárosává emelte, kézművesek,



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
művészek, kereskedők betelepítéséről is gondoskodott. A magyar földmíves és kézműves lakosok mellé dalmát kőfaragók, német kézművesek, olasz kereskedők, bolgár kalmárok jöttek Fehérvárra és Esztergomba s a többi püspöki városokba és királyi várakba.
Fehérvár és Esztergom lettek első központjaivá a nyugat és délnyugat felé irányuló magyar külkereskedelemnek is. Ezeknek a nyugati kereskedelmi útvonalaknak a megnyitása ismét csak a keresztény hit felvételének és a nyugati tájékozódású politikának volt a szükségszerű következménye.
PÉNZEK
1. „PENSA AURI”, II. BASILIUS ÉS II. CONSTANTINUS (976–1025) SOLIDUSA. 2–3. SZENT ISTVÁN FÉLDENÁRAI. 4–7. SZENT ISTVÁN PÉNZEINEK MINTÁJÁRA KÉSZÜLT KÜLFÖLDI UTÁNVERETEK



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
A PANNONHALMI ALAPÍTÓLEVÉL
A délkeleti kereskedelmi útvonalak a királyság megalapítása után sokat vesztettek jelentőségükből. A kisázsiai és mediterrán árukat most már a magyar királyi házzal rokon és szövetséges velencei herceg és horvát király velencei és dalmát alattvalóinak s a lombardiai olasz kereskedőknek közvetítésével szerezhették meg. Nyugat felé a bajor szövetséges fővárosának, Regensburgnak piacával kerültek szoros kapcsolatba. István pénzeihez is onnét vette a mintát: Henrik herceg regensburgi denárjainak mintájára verette a maga jóhírű és értékes féldenárosait. A magyar ezüstpénz nyomban megszületése után kedvelt fizetési eszközzé lett Észak-Európában. Vele bonyolították le a régi nyomokon haladó északi kereskedelmet. Lengyelországból Szent István pénze jóformán kiszorította az értékben fokozatosan süllyedő regensburgi denárt. De szívesen használták azt Morva- és Csehországban, Sziléziában, Szászországban, Mecklenburgban, Livlandban, a poroszok és pomeránok földjén, Dániában és Gothlandban, sőt a távoli Faröer-szigeteken is, hová csak normann kereskedők útján juthatott el. Értékük és jóhírük utánzásukra csábította a balti hercegeket, a pomeránok, poroszok, vendek törzsfőnökeit, kiknek barbár kiállítású és visszás feliratú, durva utánveretei százszámra kerülnek elő egykori tartományaik s a szomszédos országok földjéről. A német pénz értékének elhanyatlása után Lengyelországban és Kelet-Németországban is utánozták Szent István pénzét, aki kedvezőbb helyzetben volt a legtöbb nyugati pénzverő úrnál, mert ezüstszükségletét saját bányáiból elégíthette ki. A XI. századi magyarországi leletekben a bizánci aranyon kívül más külföldi pénz nem fordul elő, a nemzetközi kereskedelem forgalmi pénze tehát a magyar ezüstpénz volt. Idehaza azonban forgalma jóformán a királyi vásárokra szorítkozott, mert a magyarok még mindig ragaszkodtak régi terménypénzeikhez – a tinóhoz, prémhez, állatbőrhöz – és a bizánci aranypénzhez. Maga a király is tinóban és bizánci aranyban, törvényének szava szerint: 30 dénárt érő solidusban vagy pensában szabta ki a törvényes díjakat.
Bármily élénk volt is a külkereskedelmi forgalom, városokról a szó igazi középkori értelmében István korában még nem beszélhetünk. A szárazföldi és vízi főutak mentén egyes ipari és kereskedelmi központok már kiemelkedtek a többi falvak közül, de városi jellege legfeljebb Esztergomnak és Fehérvárnak volt. Várossá avatta őket a királyi és érseki udvartartás körül kialakult iparos- és kereskedőkolónia. Fehérvár polgárainak István nyugati példára több kiváltságot, nagyobb szabadságot adott, mint aminőt a falvak telepes népe élvezett. E kiváltságokon épült fel a fehérvári városjog, legtöbb árpádkori magyar városunknak az anyajoga.



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
A földmívelés térhódításával és a magántulajdon elvének érvényesülésével öltött végleges formát a régi hazában megindult társadalmi rétegeződés. Az ősi szervezet alapvonása a szabadok társadalmának teljes elvi egysége s a szolgák teljes jogtalansága volt. A vérségi társadalom elvben nem ismert osztálykülönbséget. Ha a származás, vagyon, hatalmi állás különbözősége nyomán be is következett a megoszlás, a szabad magyarok, vagyis a nemesek mindannyian tagjai voltak egy-egy nagy-családnak, nemzetségnek és mind részesei voltak a nemzetség gazdasági, jogvédelmi és kultuszközösségének. Az idegenek és szolgák pedig egyformán jogtalanok, sőt ez utóbbiak csak vagyontárgyak voltak; sorsuk a védelmet adó nemzetség önkényes elhatározása szerint alakult. A szabad magyarok és az adózó szolgák közt áthághatatlan választófal emelkedett; a szolgaságból nem volt továbbhaladás a szabadság felé.
A kereszténység és az új gazdasági rendszer meghonosodását nyomon követte a szabad és szolga közötti különbség enyhülése és a szabadok társadalmában megindult osztályképződés befejezése.
Krisztus tanítása szerint Isten előtt minden ember egyenlő lévén, az egyház elvben nem ismeri el a szolgaságot. A szabad és szolga közti különbség azonban nélkülözhetetlen járuléka, sőt alapja volt az ókori és a középkori gazdasági rendnek. Ezért a szolgaságnak egyelőre pótolhatatlan intézményét az egyház sem tudta megszüntetni. A szolga továbbra is jogtalan vagyontárgy maradt, de a sérelmére történt bűnös cselekmények egyházi büntetése némileg enyhítette sorsát. István törvényei értelmében a szolga gyilkosa nem fizetett engesztelési díjat, csupán árát térítette meg gazdájának. Más szolgálóját teherbeejtő szolgát, ha a leány meghalt, eladták s árán a két úr osztozott. A szolga személye ellen elkövetett bűnöket tehát a közhatalom nem büntette. Ura csak kártérítésre tarthatott igényt. De az egyház szigorú vezekléssel sújtotta a bűnöst, aki a maga vagy más szolgáját kegyetlenül bántalmazta s az egyházi büntetéstől való félelem sok urat riasztott el az embertelen bánásmódtól. A szolgával szemben méltánytalannak tetsző törvényes rendelkezések az egykorú jogfelfogásból sarjadtak. A személy elleni bűnöket mindig magánjogi szempontból ítélték meg. A saját fiát, testvérét, rokonát elpusztító gyilkos is csak egyházi



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
büntetésben részesült s a feleséggyilkos, ha asszonya ártatlan volt, csupán az áldozat családjának tartozott engesztelési díjat fizetni. Viszont a családfőnek jogában állt a bűnös családtag vagy szolga bármily szigorú megbüntetése.
A szolga sérelmére elkövetett bűnök egyházi büntetésében rejlő morális védelemnél sokkal nagyobb jelentősége volt a későbbi fejlődés szempontjából annak, hogy a keresztény hit és az egyházi szellem értelmében a szolgáknak módjuk nyilt a szabadság elnyerésére. Az egyház az emberek egyenlőségének tanából kiindulva, a keresztényi életszentségnek, a lelki tökéletesedésnek s az üdvösség megszerzésének egyik eszközét látta a szolgák felszabadításában s erre buzdította a hivőket. Szent István az idegen szolgát ura beleegyezése nélkül felszabadítót önhatalmú eljárásáért gazdasági okból súlyos pénzbüntetéssel sújtotta, de másfelől szolgáik és szolgálóik felszabadítására biztatta alattvalóit s ezeket a szabadosokat királyi oltalma alá vette. Maga is jó példával járt elől, mikor a királyi gazdaság udvarnok-szolgáit mérsékelt magánjogi szabadsággal ruházta fel, ha bűnbe estek, a szabadok enyhébb törvénye szerint ítélt fölöttük, de tanúságukat továbbra is a szolgákéval tekintette egyértékűnek. A felszabadítás nem volt egyértelmű a szolgát urához fűző magánjogi kötelék felbontásával. A szabados továbbra is ura gazdaságához volt kötve, de szolgáltatásainak terhe a szabad szolgálattevők kötelezettségének mértékéig enyhült. A szolgaáldozattal járó pogány torlás, a halotti áldozat helyébe az elhunyt lelkiüdvéért való felszabadítás szokása lépett és divatba jött az ilyen szlávosan dusnoknak is nevezett szabados „torlóknak” eladományozása a halottért imádkozó egyházak javára. Ilyen alkalommal meghatározták azokat a mérsékeltebb kötelezettségeket is, amivel a torló az egyháznak adózni fog. A felszabadítottak a szabadok társadalmának alsó határán mintegy átmenetet alkottak a szabadok és a szolgák között. Előfordult azonban, hogy ily szabadosok elöljárói tisztre emeltettek a gazdaságokban s ilyenkor a többi elöljárókkal azonos törvények hatálya alá kerülvén, teljes szabadsághoz jutottak. Végleg felszabadultak az egyházi pályára elég gyakran felajánlott és pappá szentelt szolgagyermekek is, akik azután rendszerint családjukat is kiemelték a szolgasorból. A szolgaság gazdasági intézménye még századokig tovább élt, de a szabadok és szolgák társadalmi osztálya közt húzódó erős válaszfal már Szent István korában ledőlt s romjain át mind több és több szolgasorsú ember lépett át a szabadság országába.
Az ősi társadalom homogén jellegével szemben a királyság társadalma differenciált s a királyi magánhatalom kötelékébe tartozó népelemek gazdasági, katonai, közigazgatási szerepéhez képest hierarchikus jellegű volt. A szabadság és szolgaság határán a szabadosok vagy félszabadok helyezkedtek el, akik különféle terményadókkal, úrbéresszolgáltatással és robotmunkával tartoztak. Kezdetben e szabadosok a maguk mérsékelt magánjogi szabadságával közelebb álltak a szolgákhoz, mint a szabadokhoz. Urukhoz való viszonyukban ők is jogtalan szolgáknak tekinttettek. A későbbi fejlődés során nagyobb szabadsághoz jutottak, a közszabadok közé emelkedtek s ezek módjára adót fizettek.
A közszabadok, akiket liberi, rustici, pauperes, vulgares, vagyis szabad, pór, szegény, köznép néven emlegetnek s akik közé a külföldről befogadott szabad telepesek vagy vendégek – coloni, hospites – is tartoztak, szabad parasztok voltak. A király, illetőleg a várak földjén pénzben vagy terményben fizetett évi földbér fejében, mintegy örökbérlőkként gazdálkodtak. Eredetükhöz képest, vagy személyes szabadságukért, vagy a királyi védelem fejében, avagy a hadiszolgálattól való mentesítésükért a földbéren felül fejadót fizettek a királynak, az úgynevezett szabad denárokat.
Ebből az osztályból emelkedtek ki a fallal kerített szabad községek latinul civis, németül burger, magyarul e szó átvételével polgár néven emlegetett lakosai, a későbbi városi polgárság ősei.
Az udvari és várbeli vitézek népes osztályának tagjai, a későbbi királyi serviensek és várjobbágyok ősei, katonai szolgálatra kötelezett és kisebb magángazdasági tisztségeket viselő közép- és kisbirtokos magyarok voltak. Személyükre teljesen szabadok, de szolgálati kötelezettségeik révén a király személyéhez, avagy a várgazdasághoz voltak kötve. „Akarjuk, hogy – mondotta István – a mi javaink, vitézeink, szolgáink és mindazok a dolgok, amik királyi méltóságunkhoz tartoznak, épségben maradjanak.” Ezek a vitézek jórészben királyi szolgálatba állt szabad magyarok, a régi nagy-családok kötelékéből kivált szegényebb birtokosok, másrészben felszabadított és vitézi sorba emelt jövevény telepesek és királyi szolgák voltak.
A királyi uradalmak társadalmának osztályaihoz hasonló rétegeket találunk más földesurak magángazdaságának keretében is. Először az egyházi, majd a világi adománybirtokon s végül a nemzetségi birtokon is a régi szolgák



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
jogtalanságában egységes rétegét felváltó új osztályokkal találkozunk. Az egyházi és világi birtokosoknak, kiket szolgáikkal szemben úrnak, seniornak vagy dominusnak neveztek, a királyhoz hasonlóan voltak milesnek nevezett vitézei, szabadosai, szolgái s megjelentek a magánbirtokon is a szabad telepesek vagy vendégek. Viszonyuk az úrhoz jobbára azonos volt a királyi vitézek, szabadok, szabadosok, szolgák földesurukhoz való viszonyával, de a vitézek szemben a királyi vitézekkel, túlnyomórészben maguk is földesúri szolgák vagy szabadosok voltak, akik csak lassanként érték el amazok magasabb életszínvonalát és kiváltságait. Ezeknek az alsóbb osztályoknak másmás magánhatalom alá tartozó népcsoportjai a felettük magánhatalmat gyakorló úr által alkotott vagy követett jogszabályok szerint éltek.
A királyi uradalmak keretében és magánföldesurak hatósága alatt élő vitézeknek és közszabadoknak a földhasználat ellenében teljesített katonai szolgálata és pénzbeli szolgáltatása azonos jelenség a nyugati kishűbéreseknek és az úgynevezett censualisoknak hűbéres szolgálatával és szolgáltatásával. E rendszer meghonosításával és az adománybirtokost terhelő szolgálattal a magyar társadalom és állam életébe a hűbériség kovásza került, noha felépítésük nem volt hűbéri színezetű.
A társadalom élén az új tisztviselő- és birtokosarisztokrácia, az udvari főemberek, ispánok és seniorok, vagyis az előkelőbb birtokosurak nagybirtokososztálya állt. Tagjai a Géza és István korában királyi adományban részesült vagy ispánná kinevezett magyar urak és idegen – német, olasz – lovagok voltak. A királyi szolgálatba állt nemesurak tagjai maradtak nemzetségük vérségi szervezetének, de a nemzetségi vagyonból rájukeső birtokrész mellé egyéni vagyont is szereztek. Az adományozás rendszerének kialakulása óta mindenkinek módjában állt magának és szűkebb családjának nemzetsége többi tagjaira nem tartozó egyéni vagyont s ezzel nagyobb hatalmat és tekintélyt szereznie. Az adománybirtokos és tisztet viselő birtokos úr kiemelkedett a többiek közül. Ezért szívesen léptek a király szolgálatába és így szoros személyi kapcsolatok keletkeztek a királyi és a nemesi társadalom között, holott ez továbbra is régi jogviszonyai között élt.
Az adományban nem részesült és tisztséget nem vállalt magyar birtokosurakat és ezek szolgáit pusztán az alattvalói hűség közjogi köteléke fűzte az uralkodóhoz. A király velük szemben, mint a fejedelem és a törzshadnagyok jogutóda és mint istenrendelte keresztény király gyakorolta méltóságával járó katonai, pénzügyi, igazgatási, törvénykezési és törvényhozói felségjogait. Az alattvalói kötelességeken és jogokon túlterjedő jogviszonyokat azonban továbbra is a nemzetségi jogszokás szabályozta. Az öröklési jogban késő századokig továbbélő nemzetségi birtokközösséghez hasonlóan a nemzetségek ősi kultuszközössége és jogvédelmi közössége sem enyészett el teljesen.
A pogány őstiszteletnek véget vetett a keresztény hit, de a halotti torban, emléktorban és egyéb temetési szokásokban századok multán is felbukkannak értelmüket vesztett maradványai s a XI–XII. században új keresztény nemzetségi kultuszközösségek alakultak ki. Az ősi szállásbirtokon emelt nemzetségi egyházak és kolostorok fenntartásával és megadományozásával, védőszentjének különös tiszteletével a nemzetség tagjai az ősök iránt érzett tiszteletüknek és vérségi összetartozásuknak adtak kifejezést. Ilyen nemzetségi egyházak az Abák sári, a Boórok pusztaszeri, a Kaplyonok kaplyonmonostori, az Ajtonyok ajtonymonostori, a Jákok jákmonostori bencéskolostorai és ily nemzetségi egyházat építtetett maga István király is Budán honalapító ősének, Árpádnak sírja fölé.
A nemzetségi jogvédelem rendszerének már a törzshadnagyi és fejedelmi hatalom is korlátokat szabott, de a jogvédelmi közösségek ebben a korlátozott formájukban túlélték a törzsszervezet bukását. A nemesek jogsérelem esetén nem a királyi törvények, hanem továbbra is az ősi jogszokás szerint vettek elégtételt s ezt a jogukat a közhatalom is elismerte. A vérbosszújogból levezetett engesztelési eljárás azonban királyi ellenőrzés alá került s a király, mint legfőbb bíró a sértett féllel egyenlő arányban részesült az engesztelési díjban. Maga az eljárás a régi jogszokásnak megfelelően „közbenjárók és tanácsadók,” vagyis döntőbírák előtt folyt le, de a bírót kereső nemesek gyakran kérték fel a soraikból tisztségre emelkedett és bírói gyakorlattal rendelkező nádorispánt és várispánokat erre a feladatra. A nemzetség kebelében támadt kisebb perlekedésekben is maga a nemzetségfő döntött, az elégedetlen félnek azonban jogában állt a királyi bírósághoz folyamodnia.
A főpapság a királyi udvarban, a törvényhozásban, törvénykezésben, kormányzatban és igazgatásban betöltött szerepéhez képest maga is tagja volt a tisztviselő- és birtokosarisztokráciának. Különleges helyzetük és



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
kiváltságaik azonban egész különálló osztály tagjaivá avatták őket. Élén állottak az egyházi törvények szerint élő papi társadalomnak.
A társadalmi hierarchia, az osztályok vagyoni és rangkülönbsége jutott kifejezésre a rokonoknak gyilkosság esetén fizetett engesztelési díj összegében. A királynak és bíráknak járó összegekről nem szólva, az ispán és főember díja 50, a vitézé 10, a közszabadé 5 arany vagy ugyanannyi tinó volt. A szolgáknak nem volt díja, érettük csupán kártérítés járt gazdájuknak.
Szent István korában a királyi társadalom és a nemesi társadalom még elkülönülve élt egymás mellett. Csupán a király személye s a törvénykezési és egyházi hatóság közössége fogta őket egybe. De már megindult a folyamat, melynek során a honfoglaló magyarok és az adománybirtokos jövevények ivadékai majdan az egységes birtokos nemesi osztályba olvadtak össze s a rendi államnak vérségi és perszonális kapcsolatok helyett immár osztályköteléken és földbirtokon alapuló társadalmi és gazdasági szervezetét kiépítették. A nemzetségek földesúri hatósága alá tartozó népelemek a királyi népek módjára szerveztettek meg. A származási nemesség tisztségre és adományra igyekezett szert tenni. A tisztviselő és adománybirtokos a született nemesek függetlenségére, minden kötelezettségtől mentes birtok szerzésére vágyott. Ezek a törekvések lassanként a különbségek elhalványodására s a magyar társadalom egységes szervezetének kialakítására vezettek.
Régebbi történetírásunk a szellemi és anyagi élet minden ágazatában és minden vonatkozásában végbement nagy átalakulás előkészítésének összes érdemét Gézának és Istvánnak tulajdonítja. Ma nem így látjuk szerepüket. Géza és István még az őshazában megindult százados fejlődésből vonták le a tanulságokat s érdemük éppen abban van, hogy a fejlődés irányát felismerve és a kor intőszavát megértve, a régi nyomokon továbbhaladva tudták az új fejlődés irányát kijelölni és útját megalapozni. István király apja félkereszténysége, a régi és új rend kiegyeztetését megkísérlő hatalomszervezése s a földmívesgazdálkodás bevezetésére irányuló kezdeményezése nyomán tért a hagyományokkal számoló, de mégis teljes és gyökeres újjászervezés útjára. Ezért vallhatjuk meggyőződéssel, hogy bár a gazdasági és társadalmi átalakulás a korábbi fejlődésből következett, megvalósítása mégis Szent István személyes érdeme, aki „rendelkezéseivel teljesen új viszonyokat hozott létre. Az országban minden jog és minden újítás valóban azokon az alapokon nyugodott, amelyeket ő vetett meg s ily módon a szentkirály nemcsak az ország függetlenségének, az állam szuverenitásának alapítója és fenntartója, hanem a nemzeti társadalom kialakulásának is kútfeje. Mai országgyűlésünk, ha származását kutatná, szentkirályunkhoz fordulhatna s ugyanígy legfelsőbb törvényszékünk, a királyi kúria is, amely a király székesfehérvári személyes bíráskodásából fejlődött ki.” A szentistváni alapokon később kialakult társadalmi osztályok és csoportok is joggal hirdethették, hogy régi, jó, kipróbált jogaik – még ha későbbi időből származtak is – Szent István rendelkezésein alapulnak.
A kor három nagy nemzetpolitikai problémájának a kereszténység és Nyugat, a nemzeti függetlenség és állami szuverenitás, a monarchia és politikai egység irányában történt megoldásával Szent István megoldotta a hozzájuk kapcsolódó negyedik alapvető és sorsfordító nemzetpolitikai kérdést is. Ez a kérdés a magyar fajiságban gyökerező sajátos magyar népegyéniség tartós fennmaradásának és európai elhelyezkedésének problémája. A magyarság jövője attól függött, be tud-e illeszkedni a nyugati nemzetek társaságába olyképen, hogy a maga egyéniségét megőrizze? A feleletet erre a kérdésre István király társadalomszervezése adta meg: a magyar társadalom nyugati mintára szervezkedett és idegen elemeket vett fel magába, de mégis magyar maradt.
A nemesi társadalom, a birtokos urak és vitézek osztálya, igen rövid idő alatt teljesen felszívta magába az életszintjén elhelyezkedett nyugati és keleti jövevényeket. Ez a birtokos vezetőréteg s a magyarságnak paraszti sorba hanyatlott rétege ellenállhatatlan erővel vonzotta magához a honfoglaláskor meghódolt és később betelepedett szolganépséget. A szolgák és szabadosok társadalma az ország északnyugati részén zárt tömegben lakó szlovák és fehér horvát népcsoportnak – a mai nyugati tótok vagy szlovákok őseinek – kivételével természetes úton, minden hatalmi eszköz alkalmazása nélkül magyarrá lett. Ugyanígy indult meg a királyság korában bevándorolt jövevények elmagyarosodása is. Szent István utódai a telepes vendégek – hospesek nagyobb csoportjainak, így az erdélyi és szepesi szász közösségeknek, a besenyőknek és kunoknak, a keleti és délkeleti határvidékre betelepített és beszivárgott románoknak vagy oláhoknak, sőt egyes szabad községeket alapító kisebb nyugati népcsoportoknak is külön kiváltságok adományozásával tették lehetővé, hogy továbbra is saját életformáik közt éljenek a magyar földön. „De tévedés volna ebből arra következtetni, mintha Szent István valamiféle kisebbségvédelmi szervezetet ajánlott volna fiának figyelmébe, olyan rendszabályok és törvények



Hóman Bálint munkái
http://mek.niif.hu/07100/07139/html/0003/0010-227.html[2021. 06. 19. 16:45:36]
hozását, amelyek a beköltözött idegeneknek lehetővé tegyék külön nemzetiségük fenntartását. Amikor István jó bánásmódot, jóakaratú táplálást és tisztességes tartást kíván az Intelmekben a vendégek számára jövendő utódától, ezzel nem kisebbségi jogokat, hanem azon általános keresztény emberi jogokat követeli, amelyekre az egyházjog szerint is igényük volt a jövevényeknek. Szent Istvánnak ez a rendelkezése magyar földön való megvalósítását jelenti a középkori keresztény gondolatnak, de eszébe sem juthatott azon törnie a fejét: megmaradhat-e a bevándorolt német németnek, az olasz olasznak, a szláv szlávnak? Ez a korszak nem ismerte a nemzetiségi problematikát. Szent István megemlíti ugyan a nyelvi különbséget a jövevényeket megkülönböztető eltérések között, de benne egyáltalában nem lát jellemző nemzetiségi vonást. Ellenkezőleg, felfogása éppenséggel nem zárta ki azt a természetes asszimilációt, amely a különféle bevándoroltaknak a magyarsággal való együttéléséből erőszak nélkül adódik. Birtokadományaival és magyar tisztségek adományozásával jövevényurak számára kétségtelenül ő indította el őket a megmagyarosodás természetes útján.”
A keresztény magyar művelődéshez és az új állami szervezethez hasonlóan idegen elemeket, más törzsről szakadt egyéneket és csoportokat magábaolvasztó magyar társadalom – a hasonló keveredési folyamaton keresztülment nyugati nagy népekhez, az olaszhoz, spanyolhoz, franciához, angolhoz, némethez hasonlóan – hamarosan kitermelte magából az ősi faji sajátosságait híven őrző, de a keveredés nyomán új sajátosságokkal is gyarapodott „európai magyar” típusát, melynek első képviselője maga István király volt. Az idegenek beszüremkedése után is ízig-vérig magyarnak maradt európai magyarok megsokasodásával alakult ki a mai európai magyar faj és nép. Ez a nyugati életformák közt élő magyar nép, a magyar királyság keretében politikai egységgé formálódott keresztény magyar nemzettel, a szentistváni királyságból sarjadt független és szuverén magyar állammal, a birodalmi egyháztól független magyar egyházzal és a magyar élet összes európai formáival együtt Szent István állam- és társadalomszervező munkásságának eredménye.
« 9. KÖZHATALMI SZERVEZET. KEZDŐLAP SZENT ISTVÁN
11. ELLENSÉGEK. »



Hóman Bálint munkái
http://mek.niif.hu/07100/07139/html/0003/0011-228.html[2021. 06. 19. 16:45:48]
« 10. GAZDASÁGI ÉS TÁRSADALMI ÁTALAKULÁS.
KEZDŐLAP SZENT ISTVÁN
12. AZ ÖRÖKÖSÖK. »
11. ELLENSÉGEK.
A Kárpátmedence természettől egységes és mind gazdasági, mind pedig katonai szempontból önálló és zárt egészet alkotó területe ősidők óta vándorló népek és hódító nemzetek harcának volt a színtere. A föld méhéből előkerült régészeti leletek és írott történeti emlékek tanúsága szerint Ázsia és Európa sok-sok népe és fajtája – kelta és trák, illyr és dák, szkíta és szarmata, gót és herul, gepida és longobárd, hún és avar, bolgár és szláv – talált hosszabb, avagy rövidebb időn át hazára. Kelet és Nyugat, Észak és Dél kultúrái itt adtak egymásnak találkozót. Költöző népek és terjeszkedő hatalmak itt vívták meg népeket pusztító és nemzeteket felemelő élet-halálharcukat. A Kárpátmedencét és annak népeit politikai és művelődési egységbe foglalniuk azonban nem sikerült. Róma és a frank-római birodalom csak a Duna vonaláig, a bolgár hatalom délkelet felől ugyancsak a Dunáig, a Törökbirodalom csak a sík területre tudta hatóságát kiterjeszteni. A többiek az országnak csupán egy-egy részét szállották meg. A hunok és avarok birtokukba vették ugyan az egész területet, de a hatóságuk alatt itt élő népeket – azok a germánokat, ezek a szlávokat – nem tudták szervesen beilleszteni a maguk politikai rendszerébe és művelődési közösségébe. Az avar katonai hatalom az egység látszatát erőhatalommal két századon át biztosítani tudta, de a belső összefogás megvalósítására nem volt meg a képessége és az ereje. A kétfelől ellene irányuló első komoly támadás alatt összeomlott, mert a hatalmi viszonyokat félreismerve elszigetelte magát a szomszédos kultúráktól és ellenségként állt nála hatalmasabb nyugati és délkeleti erők útjába. Ugyanezen az úton járt a magyarság is, mikor a lechmezei vereség után magát szomszédaitól elszigetelte s a hatalom csúcspontjára érkezett német imperializmus és az új emelkedésnek indult görög hatalom terjeszkedését tétlenül tűrte.
Géza és István az önemésztő elszigeteltségnek ebből az állapotából emelték ki a magyar nemzetet s ezzel biztosították a Kárpátmedence egész területére kiterjedő uralmát. A Kárpátok erős védőövezete és a Duna folyamrendszerének centripetális ereje ezt az országot zárt földrajzi és természeti, gazdasági és stratégiai egységgé avatja. A politikai és művelődési egységet azonban csak az a nép teremthette meg rajta, amelyik nem kívülről, avagy e terület valamelyik határvidékéről, hanem a középdunai központból tört annak megvalósítására. Állandó uralmát csak az a nép biztosíthatta ezen a természettől egységes területen, amelyik ösztönösen felismerte annak a Nyugathoz tartozását és az egység fenntartásában hivatását látta: a magyar. Uralmának alapját a honfoglalók vetették meg, teljes kifejtése Szent László és Kálmán műve volt, biztosítása és állandósítása Szent István történeti érdeme. István király az egység megteremtésével, az európai életre felvértezett magyar nemzetállam megalapításával és hatalmi rendszerének kiépítésével századokra kijelölte a magyar nemzetpolitika útját s ezt az eredményt a belső erőgyarapítás és külső béke politikájával érte el.
Történetünknek Taksony fejedelem halálától Szent László király trónraléptéig lefolyt százada a külpolitikában a békés törekvések és defenzív háborúk korszaka volt. A magyarság ebben a korban is következetesen kitartott keleti irányban már a honfoglaláskor, nyugat felé a lechmezei vereség, déli irányban pedig az árkádiopoliszi kudarc után elfoglalt védelmi állása mellett, de szakított az elszigeteltségnek öngyilkos politikájával. Politikai élete a belső gyepűvonalon belül, a magyar nemzetségeknek foglaláskori és X. századi szállásterületén folyt. Visszautasított minden külső támadást, de támadó hadjáratra vagy éppen hódításra maga nem gondolt. Még az egykori gyepűelvén kialakuló új állapotok sem tudták fegyveres fellépésre ingerelni. Békén tűrték az új osztrák és morva őrgrófságoknak kiterjesztését a Lajtáig és a Morváig s a horvát királyoknak a dráva-szávaközi vízválasztó hegység felé irányuló térfoglalását.
Az állam- és társadalomszervezés munkája és a külpolitikai helyzet alakulása egyaránt békére hívta a magyarokat s a két császárság imperiális törekvéseinek központjában szinte vérükké vált a hatalmas szomszédokkal megegyezést kereső őszinte békepolitika. Gézánál ez a békepolitika még az erőviszonyok helyes ismeretén alapuló reálpolitikai megfontolás eredménye volt. Szolgálatában új szövetségi rendszert dolgozott ki; a közvetlen szomszédokkal, bolgárral, lengyellel, bajorral igyekezett szoros kapcsolatot teremteni. István békeakarata már a keresztény népek egységéről és békéjéről vallott világnézeti meggyőződésében gyökerezett. Az egyetemes kereszténység nagy birodalmába kívánta népét bevezetni s ehhez képest tágabb perspektívában gondolkozott, a kis



Hóman Bálint munkái
http://mek.niif.hu/07100/07139/html/0003/0011-228.html[2021. 06. 19. 16:45:48]
népek helyett a nagyhatalmak közt keresett barátokat: a görög és német császársággal és a velencei olasz hatalommal teremtett összeköttetést. Az ő barátságukat megszerezvén, akkor is tartózkodott a háborús politikától, mikor a belső egység és a királyi hatalom teljes kiépítése után már módjában lett volna a békét megszegnie. Békén élt hatalmas császári szomszédaival és békét keresett a magyar határ felé közeledő horvát királynál s a nyugati hódító útjában a Morva és Vág folyók völgyén már magyar területre hatoló lengyel hercegnél is. Csupán akkor fogott fegyvert, mikor a függetlenség és a magyar nép életérdekei forogtak kockán. Uralkodása mégsem volt zavartalanul békés, belső és külső ellenségei minduntalan háborúra kényszerítették.
István király méltán panaszolta, hogy sokat kellett harcolnia. „Nem volt részed – írta fiához – hadba indulásoknak semminemű fáradalmaiban és a különb-különbféle nemzeteknek támadásaikban, amikben én majd egész életemet töltöttem.” S valóban, uralkodása első lusztrumát szinte teljesen kitöltik a fejedelmi hatalomra törő vetélytársakkal – Koppánnyal, Gyulával, Ajtonnyal – vívott küzdelmei. Legyőzésük után már mint az ország egyedüluralkodó s az egész nép által elismert királyának ezeknek szövetségeseivel – a bolgár és lengyel fejedelmekkel – kellett megvívnia.
Az egykorú írók – sajnos – keveset mondanak ezekről a háborúkról. A bolgár háborúról egész mellékesen emlékezik csak meg egy belga forrás a namuri származású Leodvin bihari püspök elbeszélése alapján, de ez a szűkszavú értesítés is értékesen egészíti ki a későbbi magyar krónikásnak István és Keán bolgár fejedelem, vagyis a bolgár kán – Sámuel cár – háborújáról adott leírását. A lengyel-magyar háborúról XII–XIII. századi lengyel történetírók valóságos hőskölteményt írtak. Szerintük Vitéz Boleszláv lengyel herceg egész Felső-Magyarországot meghódította s hatalmát a Duna és Tisza vonaláig terjesztette volna ki. Mindez azonban későbbi események hatása alatt a történeti időrendet teljesen felforgató írók képzeletében megszületett mese. Alapja az a tény, hogy I. Béla két fia lengyel nagybátyjuk, II. Boleszláv király, támogatásával foglalták vissza felsőmagyarországi hercegségüket Salamontól s hogy ennek következtében Boleszláv szerette őket védenceinek, quasi hűbéreseinek nevezni. A másik Boleszláv idejében ilyesmiről szó sem volt. A hiteles forrásokból mindössze annyi állapítható meg, hogy Boleszláv, miután a cseh hercegfiak közt dúló viszályt kihasználva Csehországot és Morvaországot elfoglalta, hatalmát a Morva és Vág völgyére is kiterjesztette s állítólag a Dunáig hatolt. Tudjuk továbbá, hogy az egyik végvár – Trencsén, avagy talán Pozsony? – parancsnokává István elűzött nagybátyját, a Procuj néven említett gyulát tette.
Mindezeket s a bolgár-görög és lengyel-német háborúság ismert eseményeit egybevetve, megállapíthatjuk, hogy Szent István 1003 és 1018 közt, de minden valószínűség szerint ennek az időszaknak első felében keveredett háborúba két szomszédjával, kik előbb apjának szövetségesei, sőt rokonai voltak. Géza két leányát Boleszláv és Sámuel fia Gábor Radomir vették nőül, de később mindketten elűzték hitveseiket. A két hercegasszony kis fiaikkal – a lengyel Beszprém Ottóval és a bolgár Delján Péterrel – István udvarában találtak menedékre. Az ellenségeskedésnek ilyképen megvolt a családi alapja s ez magyarázza meg, miért menekült a tartományából kiűzött Gyula a lengyel herceghez. Ő is nagybátyja volt Beszprém Ottónak, akit Boleszláv ezidőtájt fogadott vissza udvarába. A politikai okot a bolgár fejedelemnek Baziliosz császárral, a lengyel hercegnek II. Szent Henrik császárral, István sógorával folytatott háborúja szolgáltatta.
Ajtony és Gyula legyőzetése s a marosvölgyi tartomány hódoltatása után István a Mórava völgyén bolgár földre nyomult és császári szövetségesével együtt résztvett egy város, minden valószínűség szerint Üszküb ostromában s onnét gazdag zsákmánnyal és Szent György ottan őrzött ereklyéivel tért haza. Az Ajtonyt és Gyulát támogató Sámuel cár ellen viselt háborúról egyebet nem tudunk. Emlékét csupán a csanádi Szent György tiszteletére szentelt székesegyházban őrzött szent ereklyék őrizték meg. Ezek kapcsán szólt a háborúról Leodvin bihari püspök is.
Lengyel Boleszlávval ennek Henrik császárral vívott küzdelme idején többször is összemérte fegyverét István. Kezdetben a szerencse a lengyel hercegnek kedvezett, de 1018 táján ki kellett vonulnia a magyar határvidékről, miután előbb már Csehországból is visszavonult. Lengyelországgal ezidőóta századokon át nem volt sem Istvánnak, sem utódainak összeütközése. Ez egy összecsapás alkalmával is voltaképen Cseh- és Morvaország ura s nem a lengyel herceg került ellenséges viszonyba a magyar királlyal.
A bolgár és lengyel háborún kívül Szent István életírói megemlékeznek a besenyőknek erdélyi becsapásáról is. „A



Hóman Bálint munkái
http://mek.niif.hu/07100/07139/html/0003/0011-228.html[2021. 06. 19. 16:45:48]
besenyőknek – mondják – közel baromi oktalanságú és értelem nélkül való nemzetsége, távol a néki idegen hittől, hozzáfogott, hogy az ő országának végeit rontsa.” A betörést azonban az erdőelvi hadnagy visszaverte.
Mindezeknek a háborúságoknak nem sok politikai jelentősége volt. Annál nagyobb volt a súlya és fontossága a német-római birodalom császárjával 1030 táján támadt összeütközésnek. Géza és István békekoncepciója a császári hatalommal kötött barátság és szövetség gondolatán épült s ezt a barátságot nem is zavarta meg semmi a szász császárok idejében. Nagy Ottó utódai kifejezetten szakítottak elődeik hódító és központosító politikájával. Nemcsak a független magyar királyság megalapítását és megerősödését, hanem a korábban hűbéres fejedelmek államszervező munkáját s hatalmuknak megnövekedését is szívesen látták. A cseh és lengyel fejedelmek császári uruk beleegyezésével és támogatásával vetették meg alapját növekvő hatalmuknak s II. Henrik csak akkor fordult Boleszláv lengyel herceg ellen, mikor ez hűségesküjét megszegve, független királyság alapítására tört és a császár cseh tartományát uralma alá hajtotta. Rokonszenvvel nézték Ottó és Henrik a velencei hercegség élére került Orseolo család nagykoncepciójú adriai hatalmi törekvéseit is. Orseolo Péter a horvátokkal és a narentavölgyi szerb kalózokkal vívott kemény harcok árán uralmát a dalmát szigetekre és parti városokra is kiterjesztette. Az összeütközések régikeletűek voltak. Már a IX. században állandóak a panaszok Velencében a horvátok és narentánok kalózkodásai miatt s a dogek nem egyszer fegyverrel voltak kénytelenek elégtételt venni. De a helyzet csak a XI. század elején élesedett ki, mikor a független uralkodói hatalom alapítására törekvő Orseolo Péter a horvát trónviszályt kihasználva, mindkét császár – II. Baziliosz és III. Ottó – felhatalmazásával vette védelmébe a dalmát városokat és döntő erővel avatkozott be a horvát ügyekbe is. Velence és Dalmácia hercegének címét felvéve, alapját vetette Velence tengeri hatalmának. Szvetoszláv horvát királyt megfosztotta trónjától, testvéreit, III. Kresimirt és Gojszlávot segítette mint társuralkodókat trónra s előbbinek fiát leánya vőlegényeként vitte magával Velencébe. István horvát herceg 1008-ban vette nőül Orseolo Jocelát. Ottó doge – Péter fia és utóda pedig István magyar király nővérével kelt egybe, akitől 1012 táján született Péter fia, a későbbi magyar király. Ezt a viszonyt még szorosabbra fűzte Imre magyar herceg házassága, aki – ha hihetünk a kései horvát hagyományoknak – Kresimir leányát vette nőül. Ottó a testvére, Orso grádói pátriárka útján magához ragadta a Velencét környező és tápláló szárazföldi területek, a terra ferma egyházi főhatóságát. Az Orseolók ügyes diplomáciájukkal gyorsan közeledtek az örökös hercegség megalapítása felé, mikor hatalmas pártfogóik halála egyszeriben végetvetett nagyszabású terveiknek.
Szent Henrik császárral 1024-ben kihalt a szász ház férfiága s a német fejedelmek Nagy Ottó leányának és a Lechmezőn elesett Vörös Konrád lotharingiai hercegnek szépunokáját választották királylyá. A frank Konrád trónraléptével egyidőben halt meg VIII. Benedek pápa, az Orseolók olaszérdekű egyházpolitikai törekvéseinek nagy pártfogója. Helyébe XIX. János lépett, aki Orsóval szemben a grádói patriarkátus felett joghatóságra igényt tartó Poppo aquilejai érsek mellett állt kettőjük küzdelmében. Nem sokkal utóbb hunyt el II. Baziliosz keletrómai császár is, akit rokoni kötelékek fűztek Ottó dogéhoz. Trónja gyenge fivérének rövid uralma után a zilálterkölcsű Zoe és Theodora császárnők martalékává lett. Poppo érsek az Orseolók uralmával elégedetlen velencei ellenzék segítségével lázadást szított Velencében, fegyverrel támadta meg ellenségeit s mikor híre jött Konrád itáliai útjának, a velencések 1026-ban elűzték Ottót.
Ottó doge Konstantinápolyba menekült. Felesége és gyermekei, Péter és Froila, Szent István udvarában találtak új otthonra. Jocela és férje, István horvát trónörökös, hazamentek apjukhoz. Az új német politika teljes diadalt aratott Velencében, de az Orseolók hívei a császárnak teljesen behódoló Barbolano Péter doge ellen szították a nép hangulatát. Orso pátriárka Gradóból készítette elő öccse visszatérésének útját. István magyar és Kresimir horvát királyok pedig sógorukért bosszút veendő, a dalmát városokra küldték seregeiket. 1027-ben vagy 1028-ban sikerült is nekik Traut és Spalatót Barbolano uralma alól felszabadítaniuk. A magyar-horvát-velencei szövetség, ha a száműzött Ottó útján a bizánci császár támogatását megnyerhette volna, nemcsak Velencében, hanem a szomszédos Karintiában is veszedelmessé válhatott s ezt Konrád nem nézhette tétlenül.



Hóman Bálint munkái
http://mek.niif.hu/07100/07139/html/0003/0011-228.html[2021. 06. 19. 16:45:48]
II. Orseolo Péter doge 991–1009; János doge 1002–1008 f. bizánci Mária; Baziliosz † 1008; Jocela f. I. István horvát király; Orso gradói patriárka; Ottó doge 1009–1026 f. Szent István nővére; Froila f. Adalbert osztrák őrgróf; Péter magyar király; Vitale torcellói püspök.
II. Konrád lelkétől távol álltak III. Ottó emelkedett világbirodalmi ábrándjai és II. Henrik megalkuvásra hajló keresztény kegyessége. Annál nagyobb bámulattal csüngött Nagy Ottó és Nagy Károly hagyományain, a német világhatalom gondolatán. Ottó és Henrik német létükre is vérbeli római császárok, az univerzális keresztény világbirodalom világi fejei voltak. A frank Konrád római császár létére is minden ízében német király, aki mindent egyedül a német hatalom szempontjából ítélt meg. Hűbéreseinek függetlenségi törekvéseit minden erővel elfojtani igyekezett. Miciszláv lengyel király ellen két büntetőhadjáratot vezetett s 1031-ben a kétes szerepet játszó Ulrik cseh herceggel együtt megfosztotta tartományától. Egy évvel előbb ugyanezt a sorsot szánta a Karolingok egykori pannóniai tartományán uralkodó magyar királynak is. A háború előzményei a dalmáciai magyar-horvát hadjárat idejébe nyúlnak vissza. Ezzel egyidőben vette tervbe Konrád a német-görög szövetség megvalósítását. A megüresedett bajor hercegi székre már 1026-ban saját tízéves fiát, a későbbi III. Henrik császárt ültette, akit már előbb német trónja örökösévé tett. Ugyanekkor Verner strassburgi püspököt követségbe küldte IX. Konstantinosz császárhoz, hogy kisfia számára nőül kérje a nála közel negyven esztendővel idősebb Zoe hercegnőt. A tervbevett szövetség éle Magyarország és Velence ellen irányult. Ez magyarázza meg az idegeneket s különösen a konstantinápolyi és szentföldi utasokat mindig szívesen fogadó István királynak e követséggel szemben tanúsított meglepően barátságtalan eljárását. A magyar király nem engedte át országán a zarándok hamis köntösében jelentkező Verner püspököt. A követség ezért csak 1028 elején ért kerülőúton céljához, de útja ekkor már nem járhatott sikerrel. Zoe a követek ottidőzése alatt ment férjhez a korán elhunyt Orseolo János sógorához, III. Romanosz császárhoz, aki feleségével együtt apósa trónját is megkapta s a német követeket hosszú halogatás után szép igéretekkel és gazdag ajándékokkal bocsátotta útjukra.
Nem igen lehet semmi kétségünk a felől, hogy a Konstantinápolyban időző volt dogénak és a magyar királynak része volt a németek bizánci kudarcának előkészítésében. Verner késedelmével éppen elég időt nyertek arra, hogy az amúgyis barátságos császári udvart végleg megnyerjék a maguk részére s a keleti birodalom szempontjából egyébként sem nagyértékű német szövetség tervét meghiúsítsák. István, ha egyebet nem is tett volna, a császári követ átutazásának megtiltásával, mindenesetre elősegítette a diplomáciai vereséget. Ezt Konrád nem bocsáthatta meg. A belviszályok és a lengyel ügyek miatt nem került sor tüstént ellenségeskedésre, de a barátságos érintkezés teljesen megszakadt a két udvar között.
Orso pátriárka ezalatt serényen dolgozott Velencében családja hatalmának mielőbbi helyreállításán. Hívei 1029ben vagy a rákövetkező évben elűzték Konrád védencét. Orso magáhozragadta a hatalmat és követeket küldött öccséért Bizáncba. De Ottó doge már a végét járta. Egy évvel utóbb meg is halt. Konrád követeitől értesült volt Ottó betegségéről s – úgylátszik – megijedt, hogy helyette az ifjú Pétert viszik haza, kit nagybátyja, a magyar király sikerrel támogathatott. Nyilván ezt a vereséget megakadályozandó, határozta el magát a már régebben tervezett magyarországi hadjáratra. Német írók azonban azt is tudni vélik, hogy István sógorának halála után Gizella királyné örökösödési joga címén Imre herceg számára igényelte volna az osztrák tartományt.
A hadüzenetre a közvetlen okot ezek az események szolgáltatták, de a császár végső célja a magyar király hódoltatása volt. Konrád az összes Karoling-tartományok urának vallotta magát. Udvarában az egész régi Frankbirodalom – Itália, Németország, Franciaország – egyesítésének gondolatával is komolyan foglalkoztak. Kétségtelen, hogy mint később a fia Pétert és Andrást, ő is hűbéresének tartotta a frank tartományt „bitorló” magyar királyt. Miként a cseh és lengyel hercegekkel tette, hűségesküre akarta kényszeríteni. István



Hóman Bálint munkái
http://mek.niif.hu/07100/07139/html/0003/0011-228.html[2021. 06. 19. 16:45:48]
békepolitikájában a gyengeség jelét vélte felismerni s két erős sereget vezetett ellene. Az ellenségeskedést Henrik herceg bajor csapatai kezdték meg s a császárhoz közelálló Wipo szerint is „a bajorok hibájából” kitört határvillongások után szállt hadba maga Konrád 1030 nyarán. A hadjáraton hűbéresei sorában Ulrik cseh herceg harcias fia is résztvett. Bretiszláv nemrégen foglalta el a lengyelektől Morvaországot, mely ezidő óta része a Németbirodalom cseh tartományának. Most a Vág völgyén tört Magyarországba s ellenállásra nem találván, a Komárommal és Esztergommal szemközt eső dunabalparti vidékig portyázott. Ekkor jártak először csehek Felsőmagyarországon. Maga Konrád a fősereggel Hainburg felől a jobbparton közeledett, de István nem bocsátkozott nyilt ütközetbe. Az ősi magyar harcmodornak megfelelően visszavonult a rábamenti gyepűvonal mögé s a természetes akadályokat mesterségesekkel tetézve, mindent elpusztított és felégetett az ellenség előtt. A Fertő-tónak s a Rába és Rábca mocsarainak nehezen járható, ezer veszedelemmel fenyegető vidékére csalogatott német nehéz lovasság nagyrésze a mocsarakban és erdőkben pusztult el. Mások az élelem teljes hiánya miatt éhenvesztek s mialatt a császár egyre pusztuló hadával megkezdte a csúfos visszavonulást, a magyarok Kapuvárnál kitörtek, hátába kerültek és Ausztriát kezdték pusztítani. István seregei a Traisen-folyóig vagy még azon is túl hatoltak s közben elfoglalták a történet lapjain ez alkalommal először feltűnő Bécs városát.
Konrád császár – az altaichi kolostor bajor szerzetese szerint – „hadsereg és minden eredmény nélkül tért vissza Magyarországból.” A magyar hadak előtt újra nyitva állt Bajorország. Más e sikertől elkábulva, bosszuló hadjáratra és az Ennsig terjedő, korábban magyar hatóság alatt álló vidék visszafoglalására gondolt volna. István igaza és ereje tudatában békejobbot nyújtott legyőzött ellenségének. A császár a szégyenletes kudarc után maga nem akart tárgyalásba bocsátkozni. A békekötést tizenhároméves fiára bízta. Henrik bajor herceg hosszas előzetes tárgyalások után 1031 tavaszán jött el Esztergomba – az egykorú német író szavát idézem – „az igazságtalanul megbántott magyar királyhoz,” aki nagy mérsékletet tanúsított. Csupán a Lajta és Fischa közének s a Morvamező csatlakozó vidékének átengedését követelte. A békét ez alapon meg is kötötték.
Szóbakerültek-e vajjon az esztergomi béketárgyaláson a velencei és lengyel ügyek? nem tudjuk, de a következményekből ítélve bizonyosnak kell tartanunk. Orseolo Péter, akinek István a magyar hadsereg vezetésében már ekkor előkelő vezérszerepet adott s utóbb trónjának is örökösévé tett, ezidő óta nem támasztott igényt apja velencei hercegségére. Ezért Orso pátriárka még 1032-ben kénytelen volt a hatalmat az ellenpárt élén álló Flabenigo Domokosnak átengedni. Viszont a lengyel hercegi székbe Konrád császár támogatásával ugyanebben az évben Vitéz Boleszlávnak a magyar király Judit nővérétől született elsőszülött fia, Beszprém-Ottó került, aki gyermekkorát Magyarországon töltötte, de később visszakerült apja udvarába. Nyilván az ő kíséretéhez tartozott a lengyel seregben már 1018-ban orosz földön hadakozó ötszáz magyar lovas. Mikor helyzete az ő mellőzésével trónrakerült öccsének, II. Miciszlávnak udvarában tarthatatlanná vált, Kievbe menekült Nagy Jaroszlávhoz s ennek seregeivel vonult be 1031-ben Lengyelországba, hol az uralmat a császár támogatásával mint hűbéres herceg vette át és gyakorolta egy esztendeig, amikor öccse hívei megmérgezték. A császári kegy Beszprémmel szemben éppen a magyar-német békekötés után nyilvánult meg s ezért feltehetjük, hogy a velencei és lengyel ügyek, valamint a két herceg sorsának alakulására döntő befolyással volt magyar nagybátyjuknak a császár követeivel folytatott tárgyalása. A fiatal magyar királyság sértetlenül, sőt területben és tekintélyben meggyarapodva került ki a német világhatalommal vívott első küzdelemből. A megalázott császár uralkodása hátralevő idejében messze elkerülte a magyar határt. Másutt vaskövetkezetességgel szerzett érvényt akaratának. Sorra hódolásra kényszerítette belső ellenségeit, vele merészen szembeszálló olasz, lengyel, cseh hűbéreseit. De óvakodott harcbaszállni a veszedelmes magyar szomszéddal, ki a hosszú béke idején sem feledte régi harcos erényeit.
A szentistváni királyság nyugati mintára életrehívott, de minden ízükben magyarrá átalakult intézményei s a magyar és nyugati művelődési elemeket szerves egységbe olvasztó történeti fejlődés ragyogó bizonyítékai annak, hogy István király, ez a hatalmas magyar elme mily nagy bölcseséggel és mily csodálatos intuicióval tudta összehangolni a maga idegen nyomokon járó korszerű reformtörekvéseit az ősi hagyományokkal. Ez a bölcseség jellemzi Szent István nyugati tájékozódású, de mindig csak magyarérdekű külpolitikáját is. Senki határozottabban nem foglalhatott állást a nyugati politika s ennek univerzális keretében a németbarátság és olaszbarátság gondolata mellett, de senki világosabban nem nyilatkozhatott meg nála a magyar nemzeti szuverenitás és állami függetlenség eszméje mellett sem. Kereste és megbecsülte a császárok barátságát és szövetségét, de mikor egyikük hűbérúri igénnyel lépett fel vele szemben s a nagykárolyi hagyományokra hivatkozva megtámadta, fegyverrel kezében tanította meg királysága jogainak tiszteletére.



Hóman Bálint munkái
http://mek.niif.hu/07100/07139/html/0003/0011-228.html[2021. 06. 19. 16:45:48]
Szent István a magyar népben rejlő fajfenntartó és nemzetépítő erőt, államalkotó és művelődő készségét teljesen kiaknázva, a magyarság és kereszténység szintézisének életrehívásával, a belső egység és külső béke princípiuma alapján megoldotta a honfoglalás óta időszerű s a történet folyamán később is sokszor felmerült alapvető nemzetpolitikai kérdéseket. Békés célkitűzéssel, de ha kellett, harcos eszközökkel megoldotta a belső egység, a nyugati tájékozódás, a függetlenség nagy problémáit és megoldotta a magyar nemzet biztonságos elhelyezkedésének és európai tekintélyének sorsdöntő kérdését. Eszményeket adott népének és célokat tűzött ki a magyar nemzetpolitika elé s ezzel a Kárpátmedence magyar népének világtörténeti hivatását is meghatározta. A magyar nemzetnek ez az immár közel ezeresztendős világtörténeti hivatása: a Kárpátmedence földrajzi, gazdasági, stratégiai egységének megfelelő politikai és művelődési egységnek a fenntartása s a magyar határon találkozó külső erők folytonos egyensúlyozása, kapcsolatban a keresztény kultúra és a nyugati civilizáció állandó védelmével és terjesztésével. Ez a hivatás egyértelmű az európai béke és egyensúly harcos és munkás szolgálatával. A Kárpát-medence területének és népének a középdunai központból irányított és megszervezett egysége s az egység eszméjét hordozó magyar nemzet biztonsága évszázadokon át biztosítéka volt és mindenkor biztosítéka lesz a környező népek békés együttélésének s a nyugati kultúra zavartalan fejlődésének. Ez egységnek a megbontása, a magyar nemzet biztonságának veszélyeztetése, függetlenségének korlátozása – bármely világtáj felől induljon is ki – végeszakadatlan súrlódások, harcok, küzdelmek forrása volt a múltban és lesz a jövőben is Kelet és Nyugat művelődése és hatalmi erői között. A szent-istváni politikát ez a világtörténeti vonatkozása teszi örökké időszerűvé nemcsak a mi számunkra, nyugati szomszédaink és minden európai nemzet számára is.
« 10. GAZDASÁGI ÉS TÁRSADALMI ÁTALAKULÁS.
KEZDŐLAP SZENT ISTVÁN
12. AZ ÖRÖKÖSÖK. »



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
« 11. ELLENSÉGEK. KEZDŐLAP SZENT ISTVÁN
13. SZENTKIRÁLY ÉS SZENTKORONA. »
12. AZ ÖRÖKÖSÖK.
A fiatal magyar királyság a német császári hatalommal vívott küzdelemben kiállta a tűzpróbát, területben és tekintélyben meggyarapodva került ki az első nagy küzdelemből. István hatalma tetőpontján állt. Főgondja és törekvése most már az volt, hogy méltó utódot keressen, akire bízvást ráhagyhatja országa kormányát és ,,a kereszténység magyarországi zsenge palántáját.” A helyzet ugyanaz, mint Géza idejében: Árpád idősebb fiainak leszármazói ugyan elpusztultak vagy új családokat alapítva szakadtak ki a fejedelmi nemzetségből, de éltek Géza öccsének, Mihálynak ivadékai. Közülük – a többiek kiskorú gyermekek lévén – Mihály fia Vászoly tartott igényt a trónra, mint a nemzetség legidősebb férfitagja. De Vászoly époly kevéssé volt alkalmas keresztény ország kormányzására, mint Koppány. A Tátony-nemzetségből vett feleségével pogány módra kötött házasságban, keresztény felfogás szerint ágyasságban élt. Fiait pogány hitben nevelte; Andrást orosz, a fejét pogány szokás szerint beretváló „Szár” Bélát lengyel feleségeik később térítették meg, Levente – a legidősebb – holtáig hű maradt ősei hitéhez. István ezért az alkalmatosság keresztény elve értelmében apjához hasonlóan saját fiát jelölte ki utódjául, aki eredetileg – minden jel szerint – egyházi pályára készült.
Istvánnak és bajor Gizellának házasságából több gyermek született, kik 1002-ben már életben voltak. Az elsőszülött fiú a szentkeresztségben Ottó nevet kapott. Szülei nyilván a magyar egyház és királyság szervezését rokoni jóindulattal támogató III. Ottó császárt hívták meg keresztapának első gyermekükhöz. A második fiúnak akkor „lőn születése, mikoron Krisztus Urfiú születtetnék utána ezer esztendővel, mint az nagy krónikából kivehetitek.” Őt nagyapjáról – Henrik bajor hercegről – Henricus-Emericusnak, vagyis Imrének keresztelték. Imre 13–15 éves fiú volt, mikor testvérei „ártatlan,” de már serdültebb gyermekkorukban elhaltak. Ekkor fordult István – a legendaíró szavai szerint – „immár egyetlen fia” felé, „Krisztus és a Szűz Mária oltalmába ajánlva őt, hogy majdan országa felett őrködjék és hogy a nehéz kormány terhének viselésére igazhitű férfiak oktatása által alkalmatosabbá lehessen, azok tanításait vele naponként figyelmesen hallgattatá.” Ekkor iratta – a legendaíró szerint: írta – számára az uralkodói kötelességekre tanító Erkölcsi Intelmeket. „Immár itt az idő – úgymond mikoron is Néked nem kell mindéglen lágy párnáknak közepette élned, melyek Téged puhává és kényessé tesznek s mi is a férfiasságnak eltékozlása, a vétkeknek táplálója és sok parancsolatnak megutálása. Néha vessző és keménység is adassék Néked, hogy elmédet figyelmessé tegyék azokra, amiket meghagyok. Gyermek vagy, sok nagy gazdagságoknak közötte élő kis cselédkém, ápolva és nevelve minden szép gyönyörűségekben. Nem volt részed még hadbaindulásoknak semminemű fáradalmaiban és a különb-különb nemzeteknek támadásaikban, amikben én majd egész életemet töltöttem. Illik ezért Néked szorgalmatosan figyelmezvén, az isteni bölcseségnek intelmei szerint atyádnak parancsolatait megtartanod, ki is Salamon szájának általa mondotta: hallgasd én fiam a Te atyádnak tanítását és a Te anyádnak törvényét el ne hagyjad, hogy fejedre szálljon a kegyelem és megsokasodjanak a Te életednek évei. Engedelmeskedjél hát énnekem én fiam.” Az oktatásra nagy szükség volt, mert az ifjú herceg nem készült az uralkodásra, minden jel szerint az egyházi pálya iránt vonzódott.
A források szűkszavú értesítéséből is nyilvánvaló, hogy Imre herceg szent remeték és szerzetesek szűzi életére vágyódó, a világtól teljesen elvonatkozó kontemplatív lélek, szinte már emberfeletti erényekkel ékeskedő aszkéta volt. De az égi jelenséggé finomult hitvalló-szent légies alakjának hátterében ugyane források halovány világítása mellett is felismerhetők az uralkodásra gondosan előkészített, vitézi örömökben is kedvét lelő, királyi házból nősülő és királyi trónra hivatott fejedelmi ifjú húsból és vérből való alakjának körvonalai. Egyéniségének, lelki alkatának ez a sajátos kettőssége, az életszentség és királyi erények, szüntelen zsolozsmázás és férfias vadászat, szerzetesi buzgóság és vitézi kedvtelés, az apai örökség átvételére való lelkiismeretes készülés és az apai törzs virágzását akadályozó szűzházasság, mind-mind érthetetlen és szinte áthidalhatatlan ellentmondásnak tűnnek fel a középkor életeszményétől messzire szakadt korunkban. A középkor gondolatvilágába illeszkedve, más eredményhez jutunk; az ellentmondás a szűzházasság problémájára zsugorodik össze.
Az egész világot felrázó keresztény megújhodás korának aszkétikus életeszménye nem állt ellentétben ugyane kornak az önmegtagadásig erkölcsös, szentéletű s mégis vitéz, uralomratermett keresztény fejedelemről alkotott



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
ideáljával. A kor legkiválóbb fejedelmeinek lelkében teljes összhangban tűnnek elénk az uralkodói erények és az aszkétikus hajlandóság; keresztény életszentség és aktív kormányzókészség szinte egymást kiegészítő jellemvonásai a jó király egyéniségének. Szent István királynak minden gyakorlatiassága mellett is a komorságig vallásos egyénisége, a zárda békéjére vágyó Gizella királynénak és testvéreinek – Brunó augsburgi püspöknek, Brigitta apácafejedelemasszonynak és a szűzházasságban élő Szent Henrik császárnak – tiszteletreméltó alakjai s az első tanítómester, velencei Gellért szigorú életelvei szükségképen vonzották az ifjút a diadala felé közeledő keresztény renaissance aszkétikus életeszménye, sőt a trónrakészülő fejedelmi sarj természetes családalapító vágyával ellentétes szűzházasság nekünk idegen gondolata felé. Az önmegtartóztatásnak ez a formája a középkor e szakaszában és Imre családjában is elég gyakori jelenség, a realitások iránt oly nagy érzékkel bíró és családja felvirágoztatására már nagy művének sikere érdekében is igen nagy súlyt vető István királyról mégsem tehető fel, hogy trónja örökösének módot és alkalmat adott volna életfelfogásának merőben monasztikus irányú fejlesztésére. Viszont – a királyi anya és testvérei jellemét is figyelembevéve – valószínűnek látszik, hogy maga István is örömmel látta fiatalabb fiának szűzies hajlandóságát. Valószínű, hogy Gellérttel egyenesen a szerzetesi pályára neveltette és csupán bátyjának korai halála után kezdett világi neveléséről gondoskodni. Ezt a feltevést az egykorú források időrendi adatai is megerősítik, ha az Imre születési évéről és Gellért püspök magyarországi szerepléséről indokolatlanul hozzájuk fűzött feltevéseket elvetjük.
Taksony; Géza f. Sarolt; Judit f. vitéz Boleszláv; Beszprém Ottó lengyel herceg † 1032; Leány f. Gábor Radonir; † Delján Péter; Szent István f. bajor Gizella; Imre † 1031; Leány f. Orseolo Ottó; Froila Péter; Leány f. Aba Sámuel; Mihály; Vászoly f. Tatunnembeli leány; Levente, András, Béla; Szár László † 1031 előtt f. Premiszláva; Bonuszló.
Idősebb fiának halála után István trónja örökösévé tette Imrét s benne látta családja fenntartóját. Az ifjú herceg megértette apja szándékát. Nem rontotta örömét ellenszegülésével; nőül vette a számára kiválasztott leányt, de felesége beleegyezésével hű maradt Istennek korábban tett fogadalmához: nem érintette ifjú hitvesét. A gondos királyi nevelésben részesült fejedelmi férfinak – számításunk szerint harminc éves volt halálakor – tudnia kellett, hogy magtalansága esetén öröksége a pogány oldalág kezére kerül s maga a keresztény gondolat is veszedelembe juthat. Éppen ideáljai érdekében észszerű lett volna a szűzi életről lemondania, amint egykor anyja is a magyar nép térítésében való részvétel szándékával mondott le a zárda csendje után vágyakozó leányálmairól. Imre mégsem így tett s ezt csak korábbi fogadalma magyarázhatja meg. Trónörökösségének ideje előtt – úgy látszik teljes elszánással készült a szerzetesi életre s mikor trónörökös lett, lelke mélyén akkor is szerzetes maradt. A fiatal magyar katolikus egyház jövője érdekében vállalta az uralkodást, apja utasítása szerint serényen készült a kormányzásra, de zsenge gyermekkora óta tisztelt és teljesen átérzett életeszményével házassága után sem tudott szakítani. Úgy vélte, nem is lesz rá szükség, hiszen a pogány Vászoly kisfiait majdan jó keresztényekké nevelheti és királyságát ilyképen méltó örökösökre bízhatja. Ez a remény indokolt is volt. András és Béla keresztény környezetben valóban megtértek és Béla fiai már a keresztény fejedelem példaképeivé lettek.
A legnehezebb problémát, szüzességi fogadalmának a keresztény Magyarország érdekeivel való egyeztetését ilyképen megoldván, királyi hivatását könnyen összhangba hozhatta életeszményével. A buzgólkodásra, egyházi tanulmányokra kevesebb idő jutott; apja és új tanítómesterei útmutatása nyomán készülnie kellett az uralkodásra, tanulnia kellett a kormányzás művészetét, részt kellett vennie a tanácsban, a háború előiskolájának tartott vadászatokon s ha komolyra fordult a helyzet, a fegyveres harcban is. De ez a komoly és a kor felfogása szerint is Istennek tetsző munka nem érintette szigorú életelveit. Életmódján is vajmi keveset kellett változtatnia. A XI. század udvari élete sokkal kevésbbé különbözött a kolostori élettől, mint a későbbi századok fényes udvartartását



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
ismerve gondolhatnók. István király a szigorú életű szerzetes-főpapok tanításának szellemében egyszerű udvart tartott, mértékletesen élt, sokat imádkozott s az ünnepeket valamelyik kolostorban vagy püspöki székhelyen buzgólkodva töltötte. Ha szórakozást keresett, azt játszi örömök helyett a harcos vitézek testedző, komoly szórakozásában, a nemes nagyvadak űzésében találta meg. Gizella királyné legszívesebben apácái körében töltötte idejét s a vallásos buzgólkodás mellett a templomok díszítésében, egyházi ruhák készítésében lelte legnagyobb örömét. Mulatozás helyett a keresztény karitás gyakorlásában talált szórakozást. Pazarló jótékonysága miatt került ellentétbe férje királyi utódával is. A XII. század pompás lovagi udvarának, fényűző szórakozásainak, a lakomázásnak, dőzsölésnek, pajzán mulatozásnak nyoma sem volt még s az ifjú herceg szüleinél, avagy Soltvidéki szállásán époly egyszerűségben élhetett, mint korábban Gellért és többi szerzetes-barátai társaságában.
Imre herceg szűzházassága ilyképen nem állt ellentétben a trónra való készülésének történetileg ismert tényével. Arról azonban, hogy az „igazhitű mesterek” figyelmes oktatása milyen eredményekkel járt, minők voltak a herceg képességei, milyen szerep jutott neki apja életében a kormányzatban, a politikában, forrásaink vajmi keveset tudnak. Nem tájékoztatnak Imre feleségéről sem.
Ez a házasság kétségkívül politikai értékű összeköttetés volt, de a legendaíró csak annyit mond, hogy Imre felesége királyi vérből származott. A Margit-legendának XIII. századi hagyományban gyökerező elbeszélésében görög császárleányról esik szó, de ez Margit kortársainak IV. Béla görög császári házasságából vont önkényes következtetése. Nincs több értéke a lengyel szentkereszti évkönyv 1270 táján feljegyzett adatának sem, mely szerint Imre I. Miciszláv lengyel király leányát vette volna nőül. Történt pedig ez az író szerint 966-ban, mintegy harmincöt évvel a herceg születése előtt, mikor más lengyel krónikák hasonló hitelű feljegyzése szerint Miciszláv leánya Géza fejedelemhez, Imre nagyapjához ment nőül! A régebbi lengyel krónikák mitsem tudnak Imre házasságáról; kétségtelen, hogy ez a hír Géza lengyel házasságának hírével együtt a XIII. századi lengyel-magyar érintkezések hatása alatt keletkezett. Géza házasságáról először a zavaros Lengyel-Magyar Krónikában esett szó, onnét került a század második felében IV. Béla Lengyelországba férjhezment két leányának – Jolánnak és Szent Kingának – környezete révén a többi krónikákba. Imre házasságáról pedig éppen csak egy író beszél az egymással szűzházasságban élő Szemérmes Boleszláv és Szent Kinga idejében. Nyilvánvaló, hogy ez a házasság a lengyel fejedelmi széken ülő ájtatos magyar királykisasszony Szent Imre-kultuszából sarjadt jámbor fikció. Szent István politikai koncepciójába legjobban beillik a XVII. századi horvát íróknak régi hagyományra hivatkozó értesítése, mely szerint Imre herceg III. Kresimir horvát király leányát vette volna nőül. Kresimir fia, István horvát király 1010 óta sógorságban volt Szent Istvánnal. Felesége, Orseolo Jocela testvére volt Ottó dogénak, aki István magyar király testvérét vette nőül s apja lett Péter magyar királynak. A magyar-horvát-velencés szövetség mindenesetre indokolta, sőt kívánatossá tette a magyar és horvát uralkodóházak szorosabb összekapcsolását. A horvát házasságot mégsem tekinthetjük bebizonyított ténynek, csupán nagy valószínűséggel bíró feltevésnek.
Későbbi német írók tudni vélik, hogy az 1030. évi német-magyar háború oka Gizella királynénak Szent Henrik halála után a bajor tartományra támasztott örökösödési igénye lett volna s mivel az egykorú német évkönyvíró Imrét a ruizok hercegének mondja, ezt némelyek osztrák hercegségére magyarázzák. Ő lett volna a békekötéssel 1030-ban újra magyar uralom alá került Lajta-Fischa-közi tartomány hercege. Ha megáll az a feltevés, hogy e népnév alatt Ausztria, az egykori Rugiland, régi lakóinak rugi neve lappang s nem a másolásban eltorzult ungri név, a következtetés is valószínűnek látszik. Mindenesetre nagy valószínűsége van annak, hogy István örökösének mind a katonai vállalkozásban, mind pedig az új tartomány kormányzatában szerepet adott. De épily valószínűsége van a horvát írók azon állításának is, mintha a horvát királyleánnyal egybekelő herceg Szlavónia hercege lett volna. Az osztrák és szlavón hercegségről szóló s egymással akár egyidejűség, akár időbeli egymásután feltevésével könnyen összeegyeztethető adatokból arra következtethetünk, hogy Imre egyik vagy másik tartomány élén valóban résztvett a kormányzatban, de az adatok homályossága – sajnos – megakadályozza ezeknek a kérdéseknek teljes tisztázását.
Imre uralkodói kvalitásai, politikai felfogása és katonai tehetsége tekintetében mindössze annyit állapíthatunk meg, hogy apja mily irányban, mily szellemben nevelte és minő kötelességeket szabott eléje. Az Erkölcsi Intelmekben István „atyai szerelmének lángolásától serkentve az intés beszédeivel lelkéből szólott hozzá, tanítván őt, miképen kell mindeneknek előtte a katholikus hitre vigyáznia, az egyházi rendet megerősítenie, a püspökök méltóságának tisztességét megadnia, a főembereket és vitézeket szeretnie, a törvénytevésre gondot tartania, mind az ő cselekedeteiben türelmesnek lennie, a jövevényeket nyájasan befogadnia és szeretettel megsegítenie, tanács nélkül



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
mitsem cselekednie, eleit szüntelenül szeme előtt tartania és maga elé például állítania, az imádkozás kötelességét gyakorolnia és a jámborságot, könyörületességet egyéb jóságos cselekedetekkel együtt cselekednie.” Ezek a kormányzati elvek és erkölcsi szabályok azonban nem az ifjú herceg, hanem az államszervező király szellemét és egyéniségét tükrözik vissza. A fiúról legfeljebb csak feltehetjük, hogy a szent dolgokban tanúsított páratlan kötelességtudásával bizonyára híven igyekezett követni jó apja tanácsait s hogy életbenmaradása esetén az ő nyomdokain haladó komoly és lelkiismeretes uralkodó vált volna belőle. De mindez csak feltevés. Az Erkölcsi Intelmek könyvét az utódok kegyeletesen megőrizték, a magyar törvények összegyűjtői mint István első törvénykönyvét vették fel a hivatalos törvénytárba, ma belőle rekonstruálhatjuk István munkájának szellemi hátterét, de akinek okulására írták, nem vehette hasznát. Imre herceg 1031-ben vadászaton mulatva, egy felbőszült vadkan támadásának esett áldozatul: „a jeles ifjú az örök Gondviselés intésére, melynek mindenki engedelmeskedve hódol, e múlandó életet az örök élettel cserélte fel s a mennyei lakósok társaságába iktattatott.”
Egyéniségének földi vonásai hamarosan szétfoszlottak a távoli idők homályos ködében, de életszentsége és erényei, lemondása és alázata alig két emberöltő multán megszerezték számára a hitvalló szentek égi koronáját. Halálának és felmagasztaltatásának napja, szeptember 2-ika és november 5-ike századokon át ünnepe volt és ma is ünnepe a magyar katolikus egyháznak. Székesfehérvárott és Esztergomban őrzött ereklyéi, a tiszteletére szentelt fehérvári várkápolna, a nagyváradi Imre-oltár, a solti szálláshelyén épített szentimrei templom búcsújáróhelyei lettek a vigasztalásra vágyó hívőknek. Eufrozina királyné káptalant és több templomot alapított emlékére, III. Béla pedig anyjától örökölt tiszteletének kifejezéseképen az ő nevéről kereszteltette Imrének elsőszülött fiát. A királyi család fokozódó Imre-kultuszának bizonyára része volt a szentéletű Árpád-ivadékok – Szent Erzsébet, Boldog Margit s a hitvestársukkal szűzházasságban élő Kálmán halicsi király és Kinga lengyel fejedelemasszony – lelki alkatának kialakításában. Az uralkodóház körén túlterjedő, állandó és bensőséges kultuszáról tiszteletére emelt templomok és azokról Szent Imrének nevezett községek hosszú sora, a középkori egyházi könyvekből ismert sok hymnus, sequencia, oficium és szent beszéd tanúskodnak. A magyarság köztudatában és a szomszédos Lengyelországban is Szent Imre lett a földi javakat megvető és a testi vágyakon győzedelmeskedő ártatlanságnak a szimbóluma. Emléke ily alakban élt a legutóbbi századfordulóig, mikor tisztelete új erőre kapott s a régi kép színeinek felélénkítésével a tökéletes magyar ifjú szimbólumává lett. A mi korunk szemében Szent Imre a harmadik nemzedék megszemélyesítője, amelynek – Géza nemzedékének félkereszténysége és belátásos valláspolitikája, István kortársainak már benső élményen alapuló megtérése, de mégis világi eszközökkel végrehajtott egyházépítő munkája után – már vérévé vált a küzdelmek tisztítótüzében megacélosodott keresztény gondolat. Megszemélyesítője az ifjú magyarok nemzedékének, mely korának uralkodóeszméit, törekvéseit megértve és életeszményét teljesen átérezve, tudatosan és elszánt akarattal tört azok teljes megvalósítására. Megszemélyesítője az emberi életteljesítmény értékmérőjét a megalkuvást nem ismerő kötelességtudásban, a tisztult erkölcsi felfogásban, az élethivatás teljes betöltésére és a választott életeszmény tökéletes megvalósítására irányuló törekvésben látó etikai életszemléletnek. Ebben a szimbolikus alakjában Imre herceg útmutatójává lett a nemzet fiatalságának a keresztény erkölcsön épülő korszerű magyar életeszmény megvalósítása felé vezető úton. De nem lehetett a királyok eszményképévé, mert apja koronája nem érinthette homlokát.
„Siratá is Szent István király és egész Magyarország vigasztalhatatlanul nagy zokogással” és „az elhagyatott apa” akin először teljesedett be nagy királyaink azóta annyiszor megismétlődött tragédiája – „keservesen sóhajtozott, mert utódok nélkül magára maradva lelkében gyászola. Nagy szomorúság és keserűség gyötörte, mert atyjafiai közül egy sem látszék alkalmasnak, hogy halála után országát a kereszténységben megtartsa.”
Árpád nemzetségének egyedüli teljeskorú férfitagja Vászoly volt, akit a király kénytelen volt „fiatalos kicsapongásai és balgasága miatt, hogy megjavítsa, elzáratni.” Benne látta mindenki a trón jogos örökösét s maga a király is – súlyos betegségbe esvén – elhatározta, hogy „kiengedi nyitrai börtönéből és halála előtt királlyá teszi.” Ekkor olyasmi történt, ami Vászolyt végleg méltatlanná tette a trónra s az ő megvakítását, három kiskorú fiának száműzetését vonta maga után.
Szent István jellemét, a külföldi kortársak által különösképen kiemelt igazságszeretetét, bocsánatra mindig hajlandó kegyességét s a méltányosság és irgalmasság fejedelmi erényéről nyíltan megvallott felfogását ismerve, nem kételkedhetünk afelől, hogy e szörnyű büntetést hasonló szörnyű bűnnek kellett megelőznie, amit a későbbi írók elhallgattak. Az Altaichi Évkönyvek írója, ki magyar hírei nagyrészét egy nemzedék multán Vászoly fia András környezetéből kapta, a vakítás okát Vászolynak Péter királlyá jelölése ellen történt fellépésében látja.



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
Szent László udvari történetírója viszont saját királya pogány nagyapját óhajtván a szent király ítéletének terhe alól mentesíteni, a megvakítást Gizella és Péter terhére írja s hogy ezt megtehesse, Pétert, Szent István nővérének fiát, Gizella rokonának mondja. Evvel szemben Szent István kisebbik legendájának írója – a herceg nevének elhallgatásával ugyan – világosan megmondja, mi volt Vászoly bűne: „Látván négy igen előkelő udvari ember, hogy Szent István király hosszasan és súlyosan betegeskedik, minthogy még szívük hitetlenségében tévelyegtek, gonosz tervet koholának és alkalmat törekedének keresni megölésére. Midőn már sötétedett, egyikük vakmerően belopózkodott a házba s a király meggyilkolására ruhája alatt csupasz tőrt rejtegetett. Midőn azonban lábujjhegyen odalopakodott, ahol a király feküdt, a tőr kiesett kezéből s a földre dobbanva megcsendült. A király ezt hallva, kérdé: mi dolog ez? Az ember pedig megdöbbenve leborult, bősz szándékát bevallá s a király térdeit átölelve bocsánatért esedezék. A király a bocsánatért könyörgőt nem ítélte el s vétkét könnyen megbocsátotta, mire ez parancsára bűne társait kivallá. Másnap a király parancsára fölkeresték és elébevezették a cinkosokat, kik fölött ítéletet téve, szemüket kitolatta, bűnös kezüket levágatta.”
A hitetlenségre célzó szavakból arra következtethetünk, hogy a beteg király megöletése a pogány kazároknál és a magyaroknál is szokásos királyölés pogány ritusának felelevenítése kívánt lenni. Ez a körülmény a pogány hajlandóságú magyarok szemében mindenesetre enyhítette Vászoly bűnét, a keresztények szemében még gyűlöletesebbé tette, mert ilyképen a gyilkosság szándékával a pogányság visszaállításának gondolata párosult. A bűntársak Istvánnak a hűtelenségről szóló törvénye értelmében kezüket vesztették, mert „ha a tehetősebbek közül hitetlen, romlottszívű, eskütörő, hitszegő ember találkozik, keze vesztésével fizet hűtlenségéért.” A főbűnös, aki gyilkos szándékkal saját vére és törvényes királya ellen támadt, szeme világának és füle hallásának elvesztésével bűnhődött. Az ítéletet – a hagyomány szerint – István udvari emberének, Budának fia, Sebös határszéli ispán hajtotta végre. A vakítás és csonkítás a X–XI. században a törvényes uralkodó ellen pártot ütő, hitszegő és vértagadó fejedelmi rokonok európaszerte megszokott büntetése volt. Az uralomra magát méltatlanná tevő családtagot így tették testileg is képtelenné a kormányzatra. A kor felfogása szerint a király és az ország ellen való lázadás volt a legnagyobb bűn s elkövetőjét halálbüntetés illette meg. Az ilyennek még „a templom sem volt menedéke,” ahova menekülve még a legelvetemedettebb gyilkos is elkerülhette a büntetést. Szemével vagy más tagjával a fejedelmi bűnös így voltaképen életét váltotta meg, mert a királyi család tisztelete útját állta a királyi vér törvényes kiontásának. A törvényes ítélettel végrehajtott csonkítások s az akkori Oroszországban napirenden levő, Cseh- és Lengyelországban is elég gyakori testvérgyilkosságok korában a bűnös rokon megvakítása szinte kegyelmi ténynek tűnt fel. Boris bolgár cár saját, pogányság felé hajló Oldamur fiát, Henrik bajor herceg feleségének a magyarokkal cimboráló és királya ellen lázadó unokafivérét, Herolt salzburgi érseket, Vitéz Boleszláv lengyel herceg Odilien és Pribivoj rokonait, Ulrik cseh herceg előbb már kasztrált fivérét és uralkodótársát, az öreg Jaromirt ítélte vakításra, nem is szólva IX. Konstantin keletrómai császárról, aki 1028-ban vakítással fenyegette meg egyik rokonát, midőn ez vonakodott feleségétől elválni és a császár leányát nőül venni. Ezt az európaszerte megszokott súlyos büntetést alkalmazta István király, midőn lázadó és élete ellen esküvő rokonát megvakíttatta, de nem követte kortársait az ártatlan gyermekek megcsonkításának vétkes útján, mert saját törvénye szerint annak, „aki a király életére tör vagy országárulást követ el, vagy idegen földre szökik, a királyra szálljanak javai s őt magát ítéljék meg, de ártatlan fiainak semminő bántásuk ne legyen.” Vászolyt elítélte, megbüntette, vagyonától is megfosztotta, de három kis fia életét megkímélte s őket idegenbe száműzte.
Vászoly királygyilkos terve és borzalmas bűnhődése új helyzetet teremtett a trónöröklés kérdésében is. Száműzött fiai apjuk súlyos vétke, pogányságuk és ifjú koruk miatt nem jöhettek számításba. Rajtuk kívül az ugyancsak pogány Szár László fián, a kis Bonuszlón kívül Géza nemzetségéből nem volt más férfi életben. István tekintete ezért a leányág felé fordult, hiszen nemrégen a német fejedelmek is Nagy Ottó leányának ivadékát, a frank Konrádot emelték trónra. Három nővére közül a legidősebbnek fia, Beszprém-Ottó lengyel herceg egy évvel Imre halála után esett áldozatául féltestvére méregkeverő híveinek. Aba Sámuel nádor feleségének nem volt még felnőtt fia. Csupán a középső testvér fia jöhetett számításba: Orseolo Péter.
Péter 1026 óta István udvarában élt. Jó nevelésben részesült s nagybátyja elöregedése óta a királyi sereg vezére volt. Froila nővérének Adalbert osztrák őrgróffal kötött házassága révén értékes külpolitikai összeköttetése is volt. Az ifjú olasz herceget a magyar krónikás hagyomány elvetemedett, gonoszhajlamú, kegyetlen zsarnoknak festi, aki „az ország javait kevély szemmel és telhetetlen szívvel falta a fenevadak módjára ordító németekkel és fecskemódra csácsogó olaszokkal.” Ez a jellemzése másodszori uralkodása idejére talál, amikor a trónjától megfosztott s azt német hűbéres királyként visszaszerző Pétert a keserű tapasztalatok elfordították híveitől és



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
elődje hagyományaitól, amikor már mindenkire gyanakodott, senkiben sem bízott és idegenből hozott tanácsosainak biztatására valósággal rémuralmat folytatott. Korábban ezek a hajlandóságai még nem ütköztek ki. Híjával volt nagyapái – Péter doge és Géza fejedelem – reálpolitikai érzékének és diplomata ravaszságának, Szent István önzetlenségének és mértéktartásának. Nem tudott uralkodni olasz lobbanékonyságán és bosszúvágyán, magyar nagyszüleitől örökölt erőszakos hajlamán. Nem tudta megérteni magyarjai lelkét, nem tudott összeforrni nemzetével. Mégis vitéz ember volt és trónralépve, jószándékkal iparkodott nagy előde nyomdokán haladni. A Szent István hívására hazánkba jött montecassinói bencéseket szívesen látta vendégül és gazdag ajándékokkal bocsátotta haza. Pécsett fényes bazilikát építtetett Szent Péter tiszteletére. Géza és István hagyományait követve, udvarába fogadta a menekülő Kázmér lengyel herceget s mikor Bretiszláv ennek kiadatását kérte, büszke felháborodással válaszolta, hogy „ha lesz törvény, mely úgy rendelkezik, hogy a magyar király a cseh herceg porkolábja legyen, majd teljesíteni fogom kívánságodat.” Udvarában István régi híveivel vette magát körül. A kormányzatban erélyes volt, a tisztüknek megfelelni nem tudó püspököket megfosztotta méltóságuktól és másokat állított helyükbe s ez ítéletét a szentszék is igazságosnak találta és helybenhagyta. Gizella királynét, ki ájtatos lelkének jótékony szenvedelmével pazar adományokat tett az özvegyi tartására rendelt királyi javakból, takarékosságra szorította, sőt e javak egy részétől is megfosztotta. Intézkedésében a magyarság István emlékének durva megsértését látta, holott ő István törvényének kívánt érvényt szerezni: „a királyi méltósághoz tartozó javak épségben maradjanak s azokból senki se merészeljen a maga számára kedvezést keresni.” A külpolitikában is Szent Istvánt követte. Osztrák sógora útján továbbfűzte a magyar-bajor barátság fonalát és fenntartotta István horvát királlyal is a szövetségi viszonyt. Csak mikor az udvarában kitört palotaforradalom megfosztotta trónjától és Aba Sámuelt ültette helyébe, akkor ütköztek ki rossz hajlamai. István ezekről még mitsem tudhatott s ezért „amidőn nem kételkedhetett többé, hogy elköltözésének napja közelget, hívatta a püspököket és udvarának Krisztus nevével dicsekvő előkelőit; tanácsot tartott velük a maga helyébe állítandó király, tudni illik huga Velencében született fia, Péter felől, akit már régebben hadai fővezérévé tett s azután inté őket, hogy az igaz hitet tartsák meg, szeressék az igazságot és különösen őrködjenek a kereszténység új ültetvénye felett.” Utódának e tanácson történt kijelölése után 1038 augusztus havának 15. napján, a Magyarok Nagyasszonyának ünnepén, élete hetvenedik, uralkodása negyvenkettedik évében meghalt.
„Egész Magyarország kobza siralomra fordult – mondja Szent László udvari történetírója – s az ország egész népe, nemesek és nemhez nem tartozók, gazdagok és szegények együtt és egyaránt sűrű könnyhullatással és jajgatással siránkozának a szent király, az árvák legkegyesebb atyja halálán, s vala nagy és vigasztalhatatlan szomorúság.” A nagy temetésre „Pannónia minden részéből Fehérvárra sereglett a nép,” hol a Boldogságos Szűz székesfehérvári temploma éppen befejezés és felszentelés előtt állt, mikor alapítójának földi maradványai megérkeztek. A főpapság sietve szentelte föl a nagyszerű bazilikát s a szent épületben búcsúzott el a magyarok első és legnagyobb királyától. Tetemét később a szentegyház mellett épített sírkápolnába vitték át, melynek romjai a székesegyház romjaival együtt éppen most, halálának kilencszázadik évfordulóján kerültek elő és adattak át újra a magyar nemzetnek.
Szent István halálával véget ért a közel hét évtizedes béke korszaka. Véres bonyodalmak, fegyveres trónviszályok, pusztító háborúk minden nyomorúsága szakadt az országra és a népre. Újra felmerültek a Szent István trónraléptekor végleg megoldottnak látszó nagy belső és külső problémák. Egymással küszködő politikai irányzatok és hatalmi törekvések küzdelme majdnem végső veszedelembe sodorta Szent István alkotását: a keresztény magyar államot.
Még le sem hunyta szemét, mikor két oldalról is megindult ellene a támadás. Idehaza magában a királyi családban ütötte fel fejét a keleti hagyományokhoz ragaszkodó pogány reakció. Túl a határon a maguk hatalmi érdekét mindenek fölé helyező frank császárok imperiális politikája készült szárnyát szegni az első magyar király magasan szárnyaló politikai elgondolásának. Vászoly egy kardcsapással akarta szétvágni, Konrád császár rablánccal kívánta helyettesíteni a magyarságot immár félszázad óta a nyugathoz fűző erős kötelékeket.
István vaskézzel vágta útját e merényletek sikerének, de nem tudta megakadályozni megismétlődésüket. Halála után alig néhány évvel mindkét oldalról megindult a támadás. A pogány reakció keletre akarta visszavinni a nemzetet. A császári hatalom Nagy Károly dunai hatalmának helyreállítására tett kísérletet. Amannak a támadása önmagában omlott össze, emez a magyar királyság belső ellenálló erején tört meg. István király ugyan rosszul választotta meg Péter személyében utódát és egykori nádorispánja, Aba Sámuel, sem bizonyult annál különb



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
uralkodónak, de a pogány Vászoly jó keresztény ivadéka diadalra vitte a szentistváni gondolatot. András és Béla a szent király vérszerinti örököseként léptek trónra és gondolkodás nélkül szegődtek a szentistváni politika szolgálatába. Szent László pedig már nem is harcosa, avagy vezére, hanem legendás hőse és szimbóluma lett a szentistváni Magyarországért vívott százados harcoknak és Kálmán királlyal együtt betetézője István államszervező művének.
A X. és XI. század fordulóján bekövetkezett nagy változás alapfeltételei adva voltak a X. századi fejlődésben. Az ellentétes irányok és felfogások – Kelet és Nyugat, pogányság és kereszténység, görög és latin egyház, központi hatalom és törzsi partikularizmus – fejlődésirányító küzdelmét mégis Géza okos belátása és erős akarata, Szent István erélyes harckészséggel párosult békeszándéka és bámulatos szervezőtehetsége döntötte el. A fejlődést az ő személyes elhatározásuk terelte a nép nagy tömegeitől, sőt akkor még a vezetők egyrészétől is idegen irányba. Alapvető és irányító munkásságuk nélkül a nemzet könnyen más irányba fordulhatott volna s ez esetben aligha tud megküzdeni az ősi szervezetben rejlő centrifugális erővel és az ellene támadt idegen hatalmakkal. Hozzájuk hasonló gondviselésszerű egyéniségek Szent László és Kálmán. Négy évtized véres küzdelmei és pusztító harcai után az ő bölcs és körültekintő uralmuk hozta meg a békét, a rendet, a közbiztonságot, a királyi hatalom tekintélyét és a szentistváni koncepció végső diadalát. Mindketten egyaránt kiváló uralkodók, egy szellem képviselői, egy műveltség hordozói voltak s mindketten át voltak hatva koruk eszmei törekvéseitől. Mindketten örökölték az Árpádokat jellemző kormányzókészséget, politikai és katonai tehetséget, legkiválóbb elődeik uralkodóképességeit. László többet örökölt a harcos ősök katonai erényeiből és anyja családjának benső hitéből. Kálmánnak nagyobb osztályrész jutott a békefejedelmek alkotóerejéből és diplomáciai érzékéből. Lászlóban több a konzerváló, Kálmánban az újító hajlam. László kiegészítette István törvényhozását, pótolta a gyakorlatban nehézségeket okozó hiányait, érvényt szerzett a törvényes rend követelményeinek, befejezte István egyház- és államszervező munkáját. Kálmán továbbépített és tudatosan újított. Alapul vette elődei rendelkezéseit, de azokat saját kora felfogásának és szükségletének megfelelően módosította, újakkal helyettesítette. László a Szent István hagyományait híven őrző apjára, Bélára s a régi harcok legendás vezéreire emlékeztet, Kálmán szinte mása Istvánnak. László tán egy árnyalattal magyarabb, Kálmán jobban megértette a nyugati eszmét. László a szív és érzelmek, a hősi fellobbanások embere, Kálmán csupa ész és számítás. Lászlót nemes lelki tulajdonságai és benső vallásossága, Kálmánt magas műveltsége és egyházias gondolkodása emelte a kortársak színvonalát messze meghaladó magaslatra. A nép Lászlót szerette és csodálta, Kálmánt tisztelte és félte. Lászlót kegyessége és lovagi erényei a keresztény magyarság eszményi hősévé avatták, Kálmánban a magyar tudás testesült meg. Kettejük sokban különböző egyénisége és munkássága szerencsésen egészítette ki egymást és a legszerencsésebb időpontban lett a nemzet történeti fejlődésének irányító tényezőjévé, mikor az ő tehetségükre, energiájukra és szervezőképességükre volt szükség az egészséges fejlődés biztosítékának megszerzéséhez. Rendkívüli képességeiknek köszönhető, hogy az ország politikai és területi egységének kiépítésével és bölcs törvényhozásukkal európai értelemben is számottevő hatalmi tényezővé avatták s – egy kiváló osztrák tudós megállapítása szerint – ,,a kornak tán legrendezettebb államává” fejlesztették Szent István magyar királyságát.
A pogányság ideje betelt. A nyugati veszedelem réme szétfoszlott. A keresztény magyar állam sértetlenül került ki a mult és jövő küszködő erőinek küzdelméből s a harcok tüzében megacélosodott akarattal készülhetett új küzdelmekre. Éppen jókor dőlt el a harc, mert a keleti láthatáron új felhők tűntek fel. A jövő századok történetének sorsdöntő problémája, a nemzet létét alapjában támadó keleti veszedelem vetette előre árnyékát. Az ázsiai törökség úz és kún előhadának első támadásait Szent László verte vissza s azóta a magyar nemzet folytonosan őrt áll a keleti világgal szemben nyugat határán. A maga életét és a nyugati műveltséget védelmezve, vérével számtalanszor megpecsételte első nagy királyunknak a keresztény nyugati világgal kötött örökös szövetségét. Küzdelme mindig eredményes és dicsőséges volt, amikor Szent István és Szent László hagyományaihoz igazodott s amikor a nyugati hatalmak is tiszteletben tartották Szilveszter pápa és Ottó császár hagyományait. Elbukott, mikor Koppány és Vászoly keletre néző ivadékai, Péter megalkuvó utódai tettek szert hatalomra s mikor a nyugati hatalmak a magyarok megigázására törekedtek vagy pillanatnyi érdekekért a keleti ellenségekkel léptek természetellenes szövetségre.
A XI. század küzdelmeiben kialakult irányok és törekvések összeütközése nyomán kelt nagy nemzeti katasztrófák – Mohi, Mohács, Budavár, Majtény, Világos, Trianon – parancsoló erővel intik és buzdítják a magyar nemzetet Szent István hagyományainak tiszteletére, politikájának folytatására.



Hóman Bálint munkái
http://mek.niif.hu/07100/07139/html/0003/0012-229.html[2021. 06. 19. 16:46:00]
« 11. ELLENSÉGEK. KEZDŐLAP SZENT ISTVÁN
13. SZENTKIRÁLY ÉS SZENTKORONA. »



Hóman Bálint munkái
http://mek.niif.hu/07100/07139/html/0003/0013-22a.html[2021. 06. 19. 16:46:12]
« 12. AZ ÖRÖKÖSÖK. KEZDŐLAP SZENT ISTVÁN
13. SZENTKIRÁLY ÉS SZENTKORONA.
Szent István király súlyos és komor történeti egyénisége nem tudott a magyar szívekhez oly közel férkőzni, mint „kegyes” László és világhódító Nagy Lajos, a két nagy lovagkirály nemes egyénisége, avagy a szabadságért önmagát áldozó Rákóczi Ferenc eszményi alakja. Nem tudta népünk képzeletét oly erővel megragadni, mint honfoglaló Árpád és újjáépítő Béla király, avagy a törökverő Hunyadi János és igazságos Mátyás romantikus fénnyel övezett személyisége. Neve nem került Bethlen Gáboréhoz és Pázmány Péteréhez, Kossuth Lajoséhoz és Deák Ferencéhez hasonlóan világnézeti és nemzetpolitikai irányzatok zászlajára. Tisztelete sohasem volt oly lelkes és lobogó, oly hangos és kitörő erejű, mint ezeké a népszerű nemzeti hősöké, de mélyebb és átfogóbb, általánosabb és állandóbb, mert – a vele rokonlelkű Zrinyi Miklós és Széchenyi István kultuszához hasonlóan – a magyar értelemből táplálkozott, a jobbak, a bölcsebbek, a gondolkodók, a nemzet sorsán tépelődők lelkében fogant s az ő útmutatásuk nyomán talált termőtalajra a magyar nép széles rétegeinek lelkében.
Ezt a kultuszt Szent László hívta elsőnek életre, mikor István király testét az egyház hozzájárulásával 1083 augusztusának 20. napján nagy ünnepélyességgel felemeltette és nagy elődjét szentté avattatta. Királyi utódai táplálták és növelték nagyra, mikor évről-évre eljártak Székesfehérvárra István király napján törvényt ülni és törvényeket hozni s egész népükkel együtt áldozni Szent István emlékének. A törvénynap patriarkális intézménye századok multán elvesztette közjogi jelentőségét, a törvénynapi országos gyülekezet helyébe a rendi országgyűlés lépett. A király személyes törvénynapi bíráskodását a kúrián való ítélkezés rendszere váltotta fel. De a király és nemzet Szent-István napján ezután is eljárt tiszteletadásra a szentkirály fehérvári sírjához: Istvánnapja nemzeti ünnep maradt és ünnepe minden magyarnak e mai napig. Ennek az országos Szent István kultusznak kialakulása a nagy király történeti egyéniségének megítélésében a belső küzdelmek és pártharcok véres korszakában bekövetkezett változásnak befejező mozzanata volt.
Szent Gellért az uralomra való alkalmatosság keresztény elvére hivatkozva fordult a trónra magukat méltatlanná tevő „zsarnok” Péter és Aba Sámuel ellen. Az elégedetlen magyar urak viszont a két király trónfoglalásakor figyelmen kívül hagyott pogány vérségi elvre támaszkodva szálltak harcba a „bitorlókkal.” Mindkét irányzat Vászoly számkivetett fiaihoz fordult, bennük keresték István király uralkodásra hitük és vérségük szerint egyaránt alkalmatos utódját. Egy kis pogány töredék Vata úr vezetésével a pogány Vászoly ivadékát, a régi pogány ősök leszármazóit várta a trónra. A többség már „Szent István vérét” látta Andrásban és Bélában s nem a pogány rend, hanem a szentkirály keresztény rendjének helyreállítását kívánta tőlük. Trónra lépve ők maguk is István király utódaiként éltek hatalmukkal, a szentistváni királyságban látták a nemzeti függetlenség és a nyugalmas belső fejlődés egyedüli biztosítékát. Népük megértette őket, mert a zsarnoki tobzódások és véres forrongások, a pusztító háborúk és megaláztatások rémségeit átélt nemzedék sóvárogva gondolt vissza István korának isteni békéjére, a nagy király bölcs és igazságos, szigorú és mégis méltányos kormányzatára, életében annyira félt erős és mégis jótevő kezére. István alakjáról a köztudatban lefoszlott minden emberi gyengeség; csak erényei maradtak épen. A Vászoly-ivadékok udvarában kialakult kegyes hagyomány még a borzalmasan bűnhődött lázadó rokon szellemével is kibékítette emlékét, magát Istvánt tette meg a vesztükre törő idegenekkel szemben pogány öccsei pártfogójává. Nem is lehetett máskép, mert e korban, alig félszázaddal halála után már teljes harmóniában forrott össze legendás alakjában a pogány ős és a keresztény király egyénisége. Kultuszának életrehívói maguk a királyok, pogány Vászoly jó keresztény fiai és unokái voltak s László korában István király tisztelete az egyházi renaissance nyomán európaszerte fellángoló szentkultuszba is bekapcsolódott.
A XI. századi keresztény renaissance nagy szellemi mozgalma a század közepére az egész kereszténység lelkét átható eszmeáramlattá erősbödött. A vallásos érzés és a hitélet megtisztult és elmélyült, valóságos szent láz fogta el a krisztusi birodalom békéje után vágyakozó emberiség jobbjait. Új egyházak és kolostorok épültek és európaszerte fellángolt a Megváltó, a Boldogságos Szűz, a hitvalló és vértanú szentek tisztelete. A kereszténnyé lett népek a maguk hősei közt is keresve-keresik az ideált, akit nemzeti szentjükké avathatnának s igaz bensőséggel tisztelhetnének és követhetnének. Ez a vágy fogta el a magyar nép kegyesszívű hős királyát, az



Hóman Bálint munkái
http://mek.niif.hu/07100/07139/html/0003/0013-22a.html[2021. 06. 19. 16:46:12]
ország püspökeit és „jobbjait” – optimateseit – s velük az egész népet is: magyar szenteket kerestek, kiknek példáját buzgón követhetnék.
A vértanú Gellért püspök tetemét András király engedelmével még 1053-ban Csanádra szállították a pesti egyházból – a mai belvárosi plébániatemplomból – s ott nagy ünnepségek közepette helyezték nyugalomra a Boldogságos Szűz tiszteletére alapított templomban. Most a nagy királyt és hitvalló fiát is szentként kezdik tisztelni. A nép csodákról suttog, az udvarban legendák járnak szájról-szájra. A boldogasszonynapi törvénylátásra mindenünnét Fehérvárra sereglő magyarok tömegesen járulnak sírjukhoz, ahol – úgy beszélték – súlyos betegek keltek lábra s az Úr kegyelme más csodás jelekben is megnyilatkozott. László király a szentszéktől felhatalmazást kért az ünnepélyes felavatásra is. VII. Gergely készséggel hozzájárult, hogy „azok teste, akik Pannóniában elvetették a keresztény hit magvát és szentbeszédeikkel, oktatásukkal azt az Úrhoz térítették, felemeltessék.”
László a felhatalmazás birtokában 1083 augusztusának 15. napjára, István halálának 45. évfordulójára országos zsinatot hívott össze Székesfehérvárra. A törvénynapra idegyülekezett püspökök, apátok, előkelők részvételével megtartott szent zsinat a bizonyító jelekből megértvén István király, Imre herceg, Gellért püspök életszentségét és csodatételeit, őket és a zoborhegyi remetéket – Hitvalló Szent Zoerard-Andrást és Vértanú Szent Benedeket szentekké nyilvánította és elrendelte testük felemelését. A felemeltetés három-három napi országos böjt után megtörténvén, Szent István 1083. évi augusztus hó 20-án, Szent Imre november hó 5-én Fehérvárott, Szent Gellért pedig a következő év februárjának 24. napján Csanádon végleges nyugalomra helyeztettek. A szentkirály teste annyi idő után is csodálatos épségben találtatott s az ájtatos hívők közül nem egy szeretett volna abból drága ereklyét. A szentéletű Katapán-nembeli Mérk-urnak sikerült is a jobb kéz birtokába jutnia s azt bihari birtokára, a mai Szentjobb-faluba vitte. Évekbe került, míg Szent László rejtekét felfedezhette és Fehérvárra vissza vitethette. A feltalálás helyén László király bencés kolostort alapított s annak apátjává magát Mérk-urat tette meg. Szentjobb díszes kőegyházát és kolostorát azután Álmos herceg építtette fel s 1098 május 30-án a szentjobbi egyház oltárán helyezték el István király dicsőséges jobbját. Később újra visszavitték Fehérvárra, honnét a török elől menekülő szerzetesek mentették Raguzába. 1771-ben került vissza Magyarország fővárosába, hol Szent István utódainak palotájában, Szent István koronájának szomszédságában őrzik.
Szent István, Imre, Gellért napját az 1092. évi szabolcsi zsinaton a magyar egyház felvette s a király törvényes intézkedéssel iktatta a kötelező ünnepek sorába s László a szentkirály emlékének méltó megünneplése végett Szent István napjára helyezte át az addig Nagyboldogasszonynapján tartott törvénylátó széket.
István királyt maga a magyar nép avatta szentté, mert a király útmutatása nyomán benne vélte feltalálni követésreméltó vallásos és nemzeti eszményét. A felavatást pápai engedéllyel elrendelő országos zsinat csak végrehajtója volt a népi akaratnak, kifejezője a magyar lélekben félszázad alatt végbement nagy átalakulásnak, az új korszak szellemének.
A szenttéavatás hangulatában elmerült ájtatos legendaírók és jámbor krónikások a középkori legendairodalom megszokott színeivel elmélkedő és szemlélődő hitvallónak, a szó erejével és a hit biztosságával térítő apostolnak, idegen felesége és gonosz udvaroncai tehetetlen eszközének, az ármánykodásokon siránkozó és panaszolkodó jólelkű aggastyánnak festik Szent Istvánt. De a legendás szent vértelen irodalmi alakja mögött már az ő elbeszélésük hátteréből kibontakozik a magyar középkor „szentkirályának” misztikus magasságokba emelkedő eszményi alakja. Az Árpádkor és az Anjoukor a magyarság legendás héroszát, a dinasztia családalapító és névadó ősét, a magyar nép szentséges apostolát, a nemzet mithikus törvényhozóját látta az első királyban. Utódaiban Szent István vérét tisztelik, az utolsó árpádházi királyban és Anjou Máriában „a szentkirály mindkét ágon utolsó ivadékait” siratják. A magyar királyok egyházjogi hatalmát István apostoli kiváltságából vezetik le s a katolikus egyház fejétől kapott apostoli keresztjét a magyar királyság címerjelvényévé avatják. Királyok, egyházak, városok, birtokosurak, kisnemes vitézek, várjobbágyok, szolgálónépek az ő adományából származtatják a maguk jogait és kiváltságait. Istvánban keresik a rendi jogok és a vármegyei önkormányzat, a nemesi szabadság és az alkotmány jogforrását is. A magyar középkor jogfelfogása szerint minden egyházi és állami jogosítvány, minden közjog és magánjog, minden tulajdon és kiváltság Szent István adományában gyökerezik. Az ő örökségéből száll át koronájával együtt utódaira, az ősi uralkodóház kihalta után pedig szent ereklyeként tisztelt koronájára a jogszerző és törvényhozó szentkirály misztikus tekintélye.



Hóman Bálint munkái
http://mek.niif.hu/07100/07139/html/0003/0013-22a.html[2021. 06. 19. 16:46:12]
A szentkorona kezdetben vallásos szimbólum, viselője isteni rendelésen alapuló méltóságának, királyi jogainak, szuverén hatalmának egyházi jelképe volt. Szent István nemzetségének a kihalta után tüstént közjogi jelentéshez jutott. „Egész Magyarország siratva-siratja Szent István első magyar király nemzetségének, vérének, törzsökének atyai ágon sarjadt utolsó aranyágacskáját,” „a szentkirály vére nincs többé, de népének megmaradt az ő vigasztalásaként a korona, amely valamikor a szentkirály fején volt és amely az esztergomi első koronázáskor először érintvén István homlokát a magyar keresztény államot is megalapította” s amelyik korona immár a nemzeti akaratnyilvánítás szimbolikus eszközévé lett.
A szentkoronának ez a közjogi tekintélye a XIII. század végén kezdett kialakulni s a XV. század első felében jutott teljes kifejléshez. A történet folyamán többször megtörtént, hogy a király helyett az ország főurai és nemesei vitték hosszabb-rövidebb ideig a kormányt. IV. László kiskorúsága idején, az utolsó árpádházi király halála után, Nagy Lajos feleségének és leányának fogsága alkalmával és a Zsigmond király ellen kelt lázadás korszakában maguk az országlakosok, illetőleg az egyházi és világi főméltóságok gyakorolták az uralkodói hatalmat és jogokat. Ezekben a királynélküli időkben alakult ki és szilárdult meg az az elmélet, mely szerint a közhatalom eredeti birtokosa és ősforrása maga a nemzet, vagyis a teljesjogú nemesek közössége s a király, akit saját vagy őse személyében ez a nemesi közösség emelt trónra, csupán a reá átruházott hatáskörben birtokosa az uralkodói jogoknak és a teljes uralkodói hatalomnak. E közjogi tanítás első csíráival Kézai Simon mester krónikájában találkozunk. Alig negyedszázad múlva már kialakul a szentkorona szimbolikus közjogi jelentősége is: a király csak a szentkoronán keresztül szerezheti meg a teljes hatalmat. Mikor Károly Róbertet 1300-ban és 1309-ben az ellenpárt kezén levő szentkorona helyett ez alkalomra készült díszes koronával koronázták meg, a közvélemény nem ismerte el a szertartás jogi érvényét. Teljes egyhangúsággal követelte és erőszakolta ki, hogy az anyai ágon Szent István véréből sarjadt új királyt az ő szentkoronájával harmadszor is felavassák.
„A szentkorona az állam szimbóluma is lett, nemcsak a királyé, mint korábban, mikor természetesen Szent István leszármazottjának nem volt szüksége ily szimbólumra, mert hiszen vérénél fogva ő maga volt a szimbólum. Nagy Lajos 1381-iki torinói békeokmányában már világosan megkülönbözteti a királyt és a koronát. A XV. század elejétől kezdve pedig a szentkorona teljességgel egyedüli szimbólum lesz: a rendek 1401-ben Zsigmondot elzárva, auctoritate jurisdictionis Sacrae Coronae regni adnak ki rendeleteket, azaz a szentkorona tartalmából pillanatnyilag kizárták a királyt s önmagukat, a rendeket, az országot helyettesítették belé.”
Négy évtizeddel később már szabatos és világos kifejtésével találkozunk a szentkoronaelméletnek az I. Ulászló koronázása alkalmával hozott országgyűlési határozatban. A rendek 1440. július 17-én érvénytelennek nyilvánították Utószülött Lászlónak a szentkoronával, de a többi megszentelt királyi jelvény – a kard, jogar, országalma, apostoli kereszt – használata és a rendek hozzájárulása nélkül végrehajtott kormányzását, mert „a királyok koronázása mindig az országlakosok akaratától függ s a korona hatálya és ereje az ő helybenhagyásukban rejlik.” Mivel pedig Szent István koronája a jog és törvény nyilvánvaló sérelmével avatatlan kézbe került s ilyképen nem szolgálhatott a nemzeti akarat kifejezésére, a szentkirály székesfehérvári ereklyetartó szobráról leemelt koronára ruházták át „a régi korona minden tisztességét és hatályát, mindennemű jelentését, misztériumát és erejét,” hogy amazt, míg elő nem kerül s ha – ne adja Isten – többé sohasem kerülne haza, mindörökké helyettesítse. Nehogy pedig az elidegenített szentkorona országos tekintélye miatt bárminő félreértés támadjon, a rendek az új koronával megkoronázott királyt e koronázás hatálya által „egyértelmű akarattal és határozattal megadományozták és felruházták” a teljes hatalommal, a kegyelmezés, birtokadományozás, adománymegerősítés, tisztségadományozás, tisztviselőelmozdítás, egyházi javadalomadományozás, jutalmazás és igazságszolgáltatás jogával és mindazokkal a királyi felségjogokkal, melyek elődeit, a magyar királyokat a szokás vagy törvény értelmében megilleték, „mintha csak a régi, de most elveszett koronával lett volna – a szokás szerint megkoronázva.” Ulászló megválasztása és trónraemelése, miként egykor Szent István és közvetlen utódai trónfoglalása és Szent László kikiáltása, az alkalmatosság elvének diadala volt a Habsburg Erzsébettől és V. Lászlótól védelmezett örökletesség elvén. De míg a XI. században ez az elv egyházjogi értelemben jelentkezett, Ulászló esetében a nemzeti szempontból való alkalmatosság gondolata és a nemzeti közösség akaratának a királyi jogok adományozására is kiterjedő hatálya jutott kifejezésre. Ebben a koronázási törvényben jelentkezett először világosan a nemzet szabadkirályválasztójogát és a királyi hatalom átruházott természetét valló rendi közfelfogás. E törvényben tűnt fel először teljes tisztaságában a szentkorona-tan, minek értelmében a közhatalom ősforrása és tulajdonképeni birtokosa a nemzet, mely a maga hatalmát önként ruházta át a királyi hatalom közjogi jelvényeként tisztelt szentkoronára s ezen keresztül a homlokán e koronával érintett királyra. Ezt a közjogi elméletet kodifikálta



Hóman Bálint munkái
http://mek.niif.hu/07100/07139/html/0003/0013-22a.html[2021. 06. 19. 16:46:12]
később birtokjogi és törvénykezési vonatkozásaiban Verbőczi István a Hármaskönyvben. Az ő elgondolásában tűnik fel újra Kézai Simonnak a pogány nemesi közösség, a communitas, hatalomosztó és hatalomtól fosztó jogkörét hirdető elmélete, mert Verbőczi szerint a Szent Istvánt királlyá választó utolsó pogány nemesi gyűlés ruházta át saját hatalmát a szentkoronára s általa a keresztény királyokra. E felfogás szerint a szentkorona az egész nemzettest – király és rendek – foglalata s minden jog és kiváltság, tulajdon és méltóság ősforrása, tehát az Árpádkor szentkirályának egyenes örököse.
A szentkorona tisztelete az újkorban sem vesztett erejéből, sőt egyre inkább elmélyült. A szentkorona lett és maradt mindmáig a közjogi nemzet és a közösségi akarat misztikus erejű szimbóluma. Kultusza teljesen abszorbeálta a középkori szentkirály kultuszát is. Verbőczi a nemzet szabadkirályválasztójogát vezette le a szentkorona-tanból, a Habsburg-királyok törvényes öröklési jogukat. A fejedelmi omnipotencia közjogászai az Isten kegyelméből uralkodó király koronájában az abszolút királyi hatalom jelképét igyekeztek feltalálni. A rendek a szentkorona testének tagjaként szálltak szembe a nemzet önkormányzati jogait csorbító abszolutisztikus törekvésekkel. A császári méltóság díszét nélkülöző Mária Terézia a szentkirály kultuszának felelevenítésével, a Szentjobb hazaszállításával, a Szent István-Rend alapításával öregbíti királyi méltósága tekintélyét s a szentkorona jogára építi galiciai és dalmáciai hatalmi igényeit. Utódai már annyira elismerik a szentkorona közjogi értelmét, hogy mikor szembehelyezkednek a nemzeti önkormányzattal, inkább koronázatlanul gyakorolják hatalmukat, semhogy e szent szimbólumot megsértsék: így tett II. József és Ferenc József is uralkodása első korszakában.
A szentkorona kultusza mellett azonban Szent István személyes tisztelete sem szűnt meg. Benne minden korszak eszményét keresi. A felekezetileg megoszlott országban a hitegység helyreállítására vágyakozó katolikusok a Regnum Marianum alapítójához fohászkodva énekelték: „Hol vagy István király? Téged szívünk kíván!” A protestánsok „az evangéliumi romlatlan egyház” híveként követelik maguknak első keresztény királyunkat. A legújabb korban pedig Szent István sokoldalú és színekben gazdag egyéniségéből minden irányzat a maga ízlésének és törekvéseinek megfelelő vonásokat ragadja ki és avatja tisztelete tárgyává, nem egyszer hamis képet alkotva és rajzolva róla. A romantikus és liberális történetszemlélet tükrében Szent István kora az osztrák-magyar államközösség nyomán keletkezett magyar-német ellentét időszerű szempontjainak megvilágításába került; ő maga a keleti és nyugati világtájak között ingadozó, lelkileg meghasonlott hős képében tűnik fel. A forradalmi történetszemlélet a törzsökös magyarsággal szembeszálló s az ősi hagyományokat tűzzel-vassal irtó forradalmi újítóvá avatja. A nemzetiségi történetfelfogás korunk problémáinak multbavetítésével valami soknyelvű kisebbségi állam alapítóját véli felismerni a magyar faj és nemzet dunavölgyi szupremáciájának megalapítójában. Búsmagyar álmodozók nemzetünk történeti életének elveit és jelenségeit teljesen félreismerve a magyar vért, Koppányt, Vászolyt, Tanuszabát siratják és átkot szórnak a legmagyarabb magyar királyra. A küszködő eszmeáramlatok forgatagában tradicionálisták és reformerek, evolucionisták és forradalmárok, legitimisták és szabadkirályválasztók, konzervatívek és liberálisok, alkotmányvédők és tekintélyuralomért sóvárgók, mind egytől-egyig magukénak vallják s a legnagyobb szubjektivitással és minden történeti érzék hiján sajátítják ki maguknak az egyetemes magyarság kilencszázéves szellemi örökségét: a szentistváni gondolatot.
A maga korából kiragadott nagy király történeti egyéniségét a mi korunk nemzetpolitikai problémáinak nézőpontjából értékelő szubjektív méltatásokkal szemben nem lehet elégszer és eléggé nyomatékosan kiemelnünk, hogy Szent István nem egy eszmény vagy irányzat, egy eszme vagy törekvés, egy erő vagy cselekvés, hanem az egyetemes magyar gondolat és korszerű haladáseszme legnagyobb megszemélyesítőjeként került a magyar nemzet évszázados tiszteletének központjába. Kilencszázesztendő távlatában sem halványuló hatalmas egyénisége a Kelet és Nyugat határán mindegyre nehéz próbát álló „örök magyar” szimbóluma. A szentistváni gondolat a magyarság nemzetpolitikai célkitűzésének és történeti hivatásának első teljes és mindmáig legszabatosabb megfogalmazása, ő maga minden idők legnagyobb magyarja.
Ezt a nagy magyart siratta halála napján egész Magyarország apraja és nagyja, fiatalja és vénje, gazdagja és szegénye. Ezt a nagy magyart ünnepelte halála kilencszázadik évfordulóján az egész magyar nemzet.
Szent István életrajzának megírásával réges-régi adósságomat róttam le. Éppen most lesz harminc esztendeje, hogy néhai Dézsi Lajos, a Magyar Történelmi Életrajzok buzgó szerkesztője, felszólított Szent István és Szent László életrajzának megírására. A megtisztelő felhívásnak eleget teendő, tüstént hozzá is fogtam a munkához, de



Hóman Bálint munkái
http://mek.niif.hu/07100/07139/html/0003/0013-22a.html[2021. 06. 19. 16:46:12]
az eredmény életrajz helyett egy sor kisebb tanulmány s néhány nagyobb monográfia lett, mert az előtanulmányok fogyatékossága miatt erőimet az alapvető forráskritikai kérdések és gazdaságtörténeti problémák tisztázására kellett fordítanom. Később a Magyar Történet munkálatai, majd meg kormányzati teendőim akadályoztak; csak most, a jubileumi év utolsó napjaiban kerülhetett sor ígéretem beváltására.
Mikor kutatásaimat megkezdettem, Pauler Gyula árpádkori történetén felül mindössze Erdélyi László, Fraknói Vilmos, Karácsonyi János, Tagányi Károly néhány alapvető értekezésére támaszkodhattam. Karácsonyi szűkszavú kis biográfiája volt egyetlen módszeres Szent István-életrajzunk. A Magyar Történelmi Társulat mindössze egy sovány, kétszázlapos emlékfüzettel tudott áldozni koronázása kilencszázadik évfordulóján a nagy király emlékének. Azóta egész könyvtárra nőtt a szentistváni korszak és az ősi történet irodalma (v. ö. Csapody Csaba: A Szent István korára és a korai magyar kereszténységre vonatkozó irodalmi feldolgozások. A M. Tud. Akadémia Emlékkönyvének III. kötetében. 1938. 649–685. lap és Hóman–Szekfű: Magyar Történet I. 4. kiadás. 1935. 627646. lap.) A magam dolgozatait nem említve, Szekfű Gyula és Domanovszky Sándor összefoglaló történeti művei, Gerevich Tibor művészettörténete és Horváth János irodalomtörténete, Gombocz Zoltán és Németh Gyula nyelvtudományi eredményei, Melich János és Kniezsa István helynévvizsgálatai, Zichy István és Fehér Géza őstörténeti tanulmányai, Alföldi András és Fettich Nándor régészeti megállapításai, Bartoniek Emma és Mályusz Elemér középkori kutatásai, Darkó Jenő és Moravcsik Gyula bizantinológiai értekezései, Békefi Remig és Varjú Elemér forráselemzései, Závodszky Levente és Madzsar Imre szövegkritikai magyarázatai, Domanovszky Sándor és Gombos Albin kútfőtanulmányai, Balogh József és Ibrányi Ferenc forrásinterpretációi, Jakubovich Emil és Pais Dezső Anonymus-tanulmányai, Szentpétery Imre alapvető oklevélkritikai eredményei, Galla Ferenc és Váczy Péter monográfiái, Deér József új szintézise s a legfiatalabb történetírógárda szorgalmas kutatásai, nem is szólva a jubileumi évben itt is, ott is megjelent értekezések, cikkek és ünnepi beszédek hosszú sorozatáról, sok új ismerettel és merőben új szempontokkal gyarapították tudásunkat. Mihályi Ernő ezidén már két vaskos kötetben foglalhatta össze azokat az ismereteket, amelyeket a kutatás három évtized alatt napvilágra hozott, a Magyar Jogászegylet külön kis emlékkötetben áldozhatott a törvényhozó szentkirály emlékének, a Magyar Tudományos Akadémia pedig imént megjelent háromkötetes jubileumi Emlékkönyvében kétezer lapon bocsáthatta közre félszáz kiváló kutató és tudós jeles tanulmányait.
Könyvem háromévtizedes kutatásom és tanulmányaim eredményeinek foglalata; új, bővített és átdolgozott kiadása annak, amit a Magyar Történet első kötetében Szent István koráról s annak történeti előzményeiről írtam. Ehhez képest sokhelyt idéznem, néhol lapokon át ismételnem kellett önmagamat. Amit mástól vettem át, „idézőjellel” jelöltem. Ha ez idézeteken felül szószerinti egyezések találhatók könyvemben mások műveivel, a forrás minden esetben valamelyik régebbi munkám, melyeknek szövegéből az utóbbi időben sok ment át, s gyakorta reám való hivatkozás nélkül, más írók könyveibe.
Forrásaimról és a felhasznált irodalomról bő tájékoztatást adtam a Magyar Történet I. kötetében, azt megismételnem felesleges volna. Az ott említett műveken felül nagy hasznát vettem kedves volt tanítványom, Deér József „Pogány magyarság – keresztény magyarság” (Budapest, 1938.) c. kiváló művének, melynek eredményeit s nem egyszer szavait is felhasználtam a nomád állami és társadalmi rend és a keresztény királyság jellemzéséhez. A 2. fejezetben a normann kultúrkapcsolatokról és az ősi művészetről mondottak Fettich Nándor eredményein alapulnak, az idézetek is tőle válók. A 8. fejezetben a szentistvánkori művészetet Gerevich Tibor, Szent Gellért művét Ibrányi Ferenc, az irodalom kezdeteit Horváth János szavaival jellemeztem. A 10. és 13. fejezetben, a jövevényekről és a szentkorona-tanról szólva, Szekfű Gyula, a 6. fejezetben Váczy Péter, a 8. fejezetben Hekler Antal, a 9. fejezetben Illés József egy-egy mondatát idéztem. A forrásidézetek Tasnádi Nagy Gyula törvényforditásából és Tormay Cecil Magyar Legendáriumából valók.
Befejezésül hálás köszönetemet fejezem ki Gerevich Tibor barátomnak, hogy szíves volt a könyv illusztrációit kiválasztani és összeállítani, Gergely Endre barátomnak a térképek szakszerű kidolgozásáért, az Egyetemi Nyomdának a kiadvány szeretetteljes gondozásáért.
« 12. AZ ÖRÖKÖSÖK. KEZDŐLAP SZENT ISTVÁN