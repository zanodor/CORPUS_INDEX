---
master_file: "[[@DrJuhaszIstvanad]]"
---
# Index for Dr. Juhász István – Szabad-e adót fizetni a császárnak.pdf

Szabad-e adót fizetni a császárnak?
Jézus példázatai közül az egyik legismertebb a címben feltett kérdéshez kapcsolódik. Az már kevésbé ismert,
hogy a példázat, illetve különösen annak Szent Pál által kifejtett magyarázata majd másfél évezreden
keresztül meghatározták a keresztény uralkodók hatalomgyakorlásának alapját.
Adjátok meg a császárnak, ami a császáré, és az Istennek, ami az Istené!
(Máté evangéliuma 22,21)
Jézus Jerikóban töltötte utolsó napjait, mielőtt Jeruzsálembe ment volna végzetét betölteni. Jerikói működése
alatt csodát tett, visszaadta látását a vak koldusnak, Zákeust, a bűnös főadószedőt megtérítette
(https://ado.hu/rovatok/ado/zakeus-foadoszedo-peldazata), illetve elmondta a minákról (talentumokról) szóló
példabeszédét.
Jeruzsálem mindössze egynapi járóföldre van Jerikótól, tanítványaival, népes kíséretével a húsvét előtti
vasárnapon (virágvasárnap) érkezett meg Jeruzsálembe. Híre már messze megelőzte, sokan akarták látni, hallani
tanításait, vártak tőle csodákat, gyógyulást. Voltak ugyanakkor sokan olyanok is, akik ellenszenvvel fogadták az
érkezését.
Mielőtt a jeruzsálemi működésről szólnánk, egy kis kitérőt kell tennünk a zsidóságon belül működő vallási,
filozófiai, politikai irányzatokról.
Vallási, filozófiai, politikai irányzatok a zsidóságon belül
Az I. században Júdea már a Római Birodalom része, provinciája volt. A római császárok sokszor meghagyták a
provinciákon a korábbi vezetőket (ha hajlandóak voltak behódolni), bár ettől kezdve már csak korlátozott
jogkörökkel rendelkezhettek, illetve Róma saját képviselőit is elküldte a provinciák irányítására. A vallási
kérdésekben is meglehetősen toleránsak voltak a római császárok, megpróbálták az idegen népek vallását
integrálni a római vallásba, isteneiket is sajátjukká tették. Ez viszont nem működhetett az egyistenhiten nyugvó
vallásokkal, így a zsidó, majd később a keresztény vallással, hiszen az egyistenhit kizárja más istenek elfogadását.
„



”
Az adógaras (Peter Paul Rubens, 1612, Legion of Honor, San Francisco)
A zsidóság nem volt egységes Jézus korában (sem), attól függően, hogy hogyan viszonyultak az ószövetségi
tanításokhoz, Mózes törvényeihez, a papsághoz; a világi hatalomhoz egymástól nagyon is különböző csoportok
alakultak ki. A világi hatalom alatt a saját vezetőikhez, főleg I. (Nagy) Heródes leszármazottaihoz, illetve a római
hatalomhoz való viszonyukat kell értenünk. Nagy Heródes leszármazottainak a követőit, híveit nevezzük
heródiánusoknak.
A heródiánusok alapvetően politikai irányzatot képviseltek, elfogadták Róma fennhatóságát, nem kis részben
azért, mert saját hatalmuk megtartása, gyakorlása alapvetően Rómától függött.
Egy másik politikai irányzatot képviseltek a zelóták. Ők elfogadhatatlannak tartották Róma fennhatóságát, sőt
mindenfajta világi hatalmat (így Heródesét is), a fegyveres felkelést szorgalmazták, fontosnak tartották a zsidó
nép függetlenségének megszerzését.
Két jelentős felkelés mögött is a zelóták tevékenysége állt. Így a zsidó háborúként ismertté lett 66-70 közötti
cselekmények mögött, amelynek befejezéseként a rómaiak lerombolták a jeruzsálemi Templomot (a mai napig
nem épült újjá), illetve a Masadára visszavonultak reménytelen helyzetükben 73-ban csoportos öngyilkosságot
követtek el, mielőtt a rómaiak bevették volna a hegy tetején lévő erődítményt (a római táborok nyomai a mai
napig jól láthatóak a hegy tetejéről). A másik nevezetes felkelés a Bar Kohbáról elnevezett lázadás volt, 132 és 135
között. Ez a felkelés is totális vereséggel végződött, a rómaiak szervezett ereje vérbe fojtotta a lázadást.
A vallási irányzatok közül a legismertebb a farizeusoké. Jézus korában mintegy hatezer farizeusról beszélhetünk,
de hatásuk messze meghaladta a létszámukat. Különösen sok követőjük volt a nők között. Vallási kérdésekben
kérlelhetetlenek voltak, az ószövetségi tanításoknak, Mózes törvényeinek teljes érvényesülését hirdették,



jelentősek voltak a törvényekkel kapcsolatos magyarázataik is. Olyannyira, hogy még Jézus is követendőnek
tartotta ezeket a tanításokat:
Jézus ekkor a néphez és a tanítványokhoz fordult, ezekkel a szavakkal: „Az írástudók és a farizeusok Mózes tanítói
székében ülnek. Tegyetek meg és tartsatok meg ezért mindent, amit mondanak nektek, de tetteikben ne
kövessétek őket, mert bár tanítják, de tetté nem váltják.” (Mt 23,1-3) (Az idézet utolsó fordulata már a farizeusok
visszás magatartására is utal.)
A farizeusok a római hatalmat nem fogadták el, de békésen tudomásul vették, az ellene való felkelést
értelmetlennek tartották.
A szaddokeusok tulajdonképpen a zsidó főpapságot képviselték (ennél kicsit bonyolultabb a dolog, de itt most
nem térünk ki a részletekre). Vallási szempontból az Ószövetséget tartották követendőnek, a római hatalomhoz
való viszonyuk viszont sokkal elfogadóbb volt, mint a farizeusoké, nem kis részben azért, mert egyházi hatalmi
helyzetük függött Rómától, illetve a zsidóság vagyonos rétegéhez tartoztak, tehát lett volna veszteni valójuk, ha
zűrzavaros helyzet alakulna ki.
Viszonylag új irányzat volt a zsidóságon belül az esszénusok mozgalma. Az Ószövetség tanításait ugyan nem
tagadták meg, de annak számos törvényét már nem tartották követendőnek. Az esszénus szó szír-arámi, héber
szavak görögös változatából ered, és jámbort, kegyeset jelent. Az esszénusok nem házasodtak, a házasságot pedig
minden viszálykodás forrásának tartották, nem tartottak rabszolgákat, mert azt igazságtalanságnak gondolták, így
külön-külön éltek és szolgáltak egymásnak. A római világi hatalmat elfogadták, mint isten akaratát. Ebből a
mozgalomból táplálkozott az alakuló kereszténység.
Térjünk vissza Jézus történetéhez.
A farizeusok cselvetése és megszégyenülése
Jézus tehát a húsvét előtti vasárnap megérkezett Jeruzsálembe. Itt érvényesíthette igazán tanítói hatalmát, sok
hallgatója, követője akadt. Elszörnyedve látta, hogy a legszentebb helyen, a Templomban kereskedők, pénzváltók
űzik tevékenységüket. Őket kiűzte a Templomból (https://ado.hu/rovatok/ado/a-templomado-osi-kotelezettseg).
Több csodát is tett, illetve híres példabeszédek szólnak a gyilkos szőlőművesekről, a királyi menyegzőről.
Jézus tevékenységét nem nézték jó szemmel a farizeusok, mivel az új eszméket nem tudták elfogadni, illetve saját
követőik megfogyatkozását látták a Jézust körülvevőkben, de a Heródes-pártiak és féltek tőle, mert a zavaros
helyzet saját világi hatalmukat veszélyeztette. A szaddokeusok vallási és hatalmi szempontból is
elfogadhatatlannak tartották Jézus tevékenységét.
„



”
Az adógaras (Bernardo Strozzi, 1630-35, Szépművészeti Múzeum, Budapest)
Nem csoda, ha ilyen körülmények között megpróbálták Jézust ellehetetleníteni. Az adófizetésről (adógarasról)
szóló rövid történet mindhárom szinoptikus evangéliumban (Máté, Márk, Lukács) megtalálható, ennek rövidsége,
tömörsége okán mindháromból beidézzük az adófizetésre vonatkozó részt:



Az adófizetés (Mt 22,15-22)
A farizeusok erre félrevonultak és megtárgyalták, hogyan tudnának szavaiba belekötni. Odaküldték hozzá
tanítványaikat, a Heródes-pártiakkal együtt. Ezek így beszéltek: „Mester, tudjuk, hogy igazat mondasz, az Isten
útját az igazsághoz híven tanítod, nem vagy tekintettel senki személyére, mert nem igazodol emberi
tekintélyhez. Mondd meg hát nekünk, mi a véleményed: Szabad adót fizetni a császárnak, vagy nem szabad?”
Jézus átlátott álnokságukon, ezért így válaszolt: „Mit kísértetek, képmutatók? Mutassátok az adópénzt!”
Odanyújtottak neki egy dénárt.
Ekkor megkérdezte tőlük: „Kinek a képe és a felirata ez?” „A császáré” – felelték.
Erre azt mondta nekik: „Adjátok meg a császárnak, ami a császáré, és az Istennek, ami az Istené!”
Ezt hallva annyira meglepődtek, hogy otthagyták és eloldalogtak.
Az adópénz (Mk 12,13-17)
A farizeusok és a Heródes-pártiak közül odaküldtek hozzá néhány embert, hogy a szavaiba belekössenek. Ezek
odamentek hozzá és megkérdezték: „Mester, tudjuk, hogy igazat mondasz, és nem veszed tekintetbe az
emberek személyét, hanem az igazsághoz híven tanítod az Isten útját. Szabad adót fizetni a császárnak, vagy
nem? Fizessünk, vagy ne fizessünk?”
De ő tisztában volt képmutatásukkal, és így szólt: „Miért kísértetek engem? Hozzatok ide egy dénárt, hadd
lássam!”
Mikor odavitték, megkérdezte tőlük: „Kinek a képe ez, és kinek a felirata?” „A császáré” – felelték.
Jézus folytatta: „Adjátok hát meg a császárnak, ami a császáré, és Istennek, ami az Istené!” Azok igen
elcsodálkoztak rajta.
Az adópénz (Lk 20,20-26)
Szemmel tartották és cselvetőket küldtek ki. Ezek jószándékú embernek tetették magukat, hogy szaván fogják,
s aztán kiszolgáltassák a hatóságnak és a helytartó hatalmának.
„Mester – kezdték –, tudjuk, hogy az igazságot hirdeted és tanítod, nem nézed az emberek személyét, hanem az
igazsághoz híven tanítod az Isten útját. Szabad adót fizetnünk a császárnak, vagy nem szabad?”
De ő észrevette a csapdát, ezért így felelt nekik: „Mutassatok egy dénárt! Kinek a képe és felirata van rajta?” „A
császáré” – válaszolták.
„Adjátok hát meg a császárnak, ami a császáré, és az Istennek, ami az Istené” – mondta nekik.
Így egyetlen szavába sem tudtak belekötni, amit a nép előtt kiejtett. Meglepődésükben, hogy így felelt,
elhallgattak.
A három történet lényege ugyanaz, a történetek indítása, illetve a befejezések minimálisan eltérnek egymástól
(meglepődtek, eloldalogtak, elcsodálkoztak, elhallgattak).



A farizeusok maguk már nem merik Jézust megközelíteni (volt már összeütközésük Jézussal még Galileában,
amelyből vesztesen kerültek ki), maguk helyett a tanítványaikat küldik el, akik nyilván farizeus elveket vallanak.
Hogy mit kell kérdezni, azt előre megtárgyalták, tehát szándékosan kelepcét szeretnének állítani Jézusnak. A
kérdésfeltevés módszere Jézus legerőteljesebb tevékenységét, a tanítást akarja kikezdeni. Adó alatt itt a
személyekre és vagyontárgyaikra kivetett adót kell érteni (census), és nem az áruk kereskedelmi forgalmára
kivetett vámot (https://ado.hu/rovatok/ado/zakeus-foadoszedo-peldazata) (telos).
A zsidóság legnagyobb adószedője egyébként maga Heródes, aki Róma részére (is) gyűjti az adót (pénzsóvársága,
durva adóbehajtási módszerei a későbbiekben Róma elégedetlenségét is kiváltották).
„
”
Adózni a császárnak (Antonio Fernández Arias, 1646, Museo del Prado)
Ha a feltett kérdésre – Szabad adót fizetni a császárnak, vagy nem szabad? – Jézus igennel válaszol, akkor elveszíti
követői, a nép bizalmát, ha nemmel válaszol, akkor bizton számíthat a római hatóságok szigorú – nagy
valószínűséggel halálos – ítéletére, hiszen az adómegtagadás főbenjáró bűn volt akkoriban. A farizeusok rejtett
szándéka éppen ennek a halálos ítéletnek a körmönfont kiprovokálása, ők maguk ugyan békés elveket vallanak,
de a más általi kivégzés kedvükre való lenne (ezt egyébként néhány nap múlva el is érik).
Jézus látja a kérdés mögött a cselvetést, ezért válaszával képes elhárítani a csapdát. A kérdés feltétele után
rögtön rávilágít annak álságos tartalmára, de kihasználja az alkalmat arra is, hogy tanítson, ezért kéri az
adófizetés tárgyát, a Tiberius-dénárt. Válaszában kijelenti, hogy a világi pénzzel – amely római pénz volt, és azt a
farizeusok is elfogadták, hiszen volt is ilyen az erszényükben, és ezzel kinyilvánítják a farizeusok is a római
hatalom elfogadását – meg kell fizetni az adót a világi hatalomnak, a császárnak. A zsidóknak az Isten felé is



teljesíteni kell a kötelezettségüket (templomadó stb.), a vallási-, egyházi törvények betartása sem mellőzhető; a
templomadót egyébként másfajta pénznemben kellett teljesíteni (https://ado.hu/rovatok/ado/a-templomado
osi-kotelezettseg).
„
”
Tiberius császár dénárja a császár képével
A római pénz felmutatása, és a hozzá kapcsolódó intelem visszájára fordítja a kérdezők reményeit, maguk
szégyenülnek meg, miközben Jézus erkölcsi tanulsággal és világi iránymutatással is szolgál. A római pénz létéből
vezeti le a világi hatalom elfogadásának szükségességét, Isten döntésének tartja a Római Birodalom létét és
hatalmát, erkölcsi kötelezettségnek tartja a világi hatalom elfogadását, és a feléje való adófizetést. A császár
pénzével való adófizetés ilyen módon csak részbeni „visszaszolgáltatása” annak, amit az alattvaló a hatalomtól
kap.
Jézus intése viszont emlékeztetés arra, hogy az ember egész életével Istennek adós, viszont az Isten iránti hálás
engedelmesség kötelezi az embereket az Istentől rendelt adósság lerovására a földi hatalmak iránt is, amely
hatalmak a földi léthez szükséges anyagi javakról gondoskodnak.
Pál apostol és a világi hatalom
Pál apostoli nem tartozott Jézus tanítványai közé. Abban a korban élt ugyan (kb. 5-67), de élete első három
évtizedében farizeus elveket vallott, míg valószínűleg 34-ben a damaszkuszi úton megvilágosodott (így lett
Saulból Pál, illetve nevezik ezt pálfordukásnak is), és ettől kezdve „13. apostolként” a kereszténység tanítójává,
utazó nagykövetévé vált, tevékenységét mintegy három évtizeden át folytatta. Végül emiatt letartóztatták és
halálra ítélték. Mivel római polgár volt, ezért nem alkalmazhatták nála a kegyetlen kivégzési módokat (keresztre
feszítés, megnyúzás, olajban megfőzés stb.), helyette kíméletesen „csak” lefejezték.
„



”
Szent Pál megtérése (Michelangelo Buonarroti, 1542-45)
Az Újszövetség számos írását neki tulajdonítják (levelei különböző városok lakóihoz, népeihez). Az adófizetésről
szóló példázatra reflektál a Rómaiakhoz írott levelének 13. fejezetében:
Engedelmesség a felsőbbség iránt (Róm 13,1-7)
Mindenki vesse alá magát a fölöttes hatalomnak. Mert nincs hatalom, csak az Istentől, ami van, azt Isten
rendelte. Ezért aki a hatósággal szembeszáll, Isten rendelésének szegül ellene. Az ellenszegülő pedig magára
vonja az ítéletet.
A felsőbbség nem arra való, hogy a jótettől ijesszen el, hanem a rossztól. Azt szeretnéd tehát, hogy ne kelljen a
hatalomtól tartanod? Tedd a jót és megdicsér: Mert az Isten eszköze a javadra. De ha gonoszságot művelsz,
rettegj, mert nem hiába viseli a kardot. Isten eszköze, hogy a gonosztevőt megbüntesse. Alá kell tehát magadat
vetned neki, nemcsak a megtorlás miatt, hanem a lelkiismeret szerint is. Ezért fizettek adót is, hiszen akik
behajtják, Isten szolgái. Adjátok meg mindenkinek, ami jár neki: akinek adó, annak az adót, akinek vám, annak
a vámot, akinek hódolat, annak a hódolatot, akinek tisztelet, annak a tiszteletet.
Pál apostol túlmegy Jézus példabeszédén és értelmezésén.



A földi hatalom minden ember fölött áll, az Isten akaratából jön létre, az uralkodók Isten akaratából uralkodnak,
és Isten intézkedése az is, hogy földi élet sokrétűen összefonódik ezzel. Az egyéni boldogulás és a világ rendje
egyaránt megkívánja ezt, ezért a hatalom elleni támadás az Isten elleni lázadásnak minősül, és aki ezt elköveti,
azt a földi és isteni ítélet is jogosan sújtja. Az Isten rendelte felsőség, bármilyen formát is öltsön az a
történelemben, célja a gonosz elleni harc, így a „jónak”, a „jót” cselekvőnek ettől nem kell tartania,
engedelmességéért jutalmát meg fogja kapni (ha nem itt a földön, a másvilágon bizonnyal).
Az emberek között szeretetnek kell lenni, ami a bosszúállásról való lemondást is eredményezi, mert az ítélkezés
és büntetés joga egyedül Istené. A „rossznak” is isteni célja van, azt el kell fogadni.
Az adó- és vámfizetés kötelezettsége, a hatalommal rendelkezők iránti tisztelet és hódolat csak jelképei az isteni
akarat elfogadásának, ezekkel csak az Isten felé való adósságot törleszti az ember.
Ezt a fajta értelmezést magukévá tették a keresztény egyházak, magyarázatukkal támogatták az uralkodókat, az
arisztokráciát, és természetesen az egyházi hatalmat, annak képviselőit is. Akkor is, ha ezek nyilvánvalóan rosszat
cselekedtek, rosszul működtek.
A XVI. században kezdett megbomlani ez a fajta értelmezés, a reformáció követői már nem fogadták el a feltételen
engedelmességet, sőt alig száz évvel később már egy királyt (I. Károly angol király) is halálra lehetett ítélni, sőt ki
is lehetett végezni. És ez csak a kezdet volt, mert a következő évszázadokban jó néhány uralkodót ítéltek halálra,
vagy követtek el ellenük halálos merényletet (XVI. Lajos francia király, I. Miksa mexikói császár, II. Sándor orosz
cár, II. Miklós orosz cár stb.).
„
”
Szent Pál Timóteussal és Titusszal (12. századi mozaik a monrealei katedrálisban)
Az Istentől eredeztetett hatalom elve mára már a pápaságot, az egyházi államot is kikezdte. Kénytelenek voltak
bocsánatot kérni az egyház(ak) és szolgálóik által korábban elkövetett bűnökért (keresztes háborúk, erőszakos
hittérítés, inkvizíció stb.), sőt egyes esetekben saját eljárásokat is indítottak (pl. a papi pedofíliában érintettek
ellen). II. János Pál pápa és Ferenc pápa ezzel kapcsolatos üzenetei példaértékűek!



Irodalom:
A Szentírás magyarázata: jubileumi kommentár (Kálvin Kiadó, 1998, Budapest)
Biblia (Szent István Társulat, az Apostoli Szentszék Könyvkiadója, 1976, Budapest)
Grüll Tibor: Áruló vagy megmentő? Flavius Josephus élete és művei – A három zsidó filozófiai iskola
(http://www.romaikor.hu/roma_tortenelmet_irt_(a_romaiak_tortenete)/a_zsido_haboru_es_torteneti_hattere/a_kez
Haag, Herbert: Bibliai lexikon (Szent István Társulat, az Apostoli Szentszék Könyvkiadója, 1989, Budapest)
Keresztyén bibliai lexikon (Kálvin Kiadó, 2000, 2004, Budapest)