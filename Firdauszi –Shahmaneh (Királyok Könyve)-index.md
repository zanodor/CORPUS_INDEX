---
master_file: "[[@FirdausziShahmanehKiralyok]]"
---
# Index for Firdauszi –Shahmaneh (Királyok Könyve).pdf

Firdauszí KIRÁLYOK KÖNYVE Devecseri Gábor fordítása (Honti Rezső válogatása és prózai átültetése alapján, a fordítást ellenőrizte Telegdi Zsigmond) Európa Könyvkiadó, 1959 Elektronikus kiadás:Terebess Ázsia E-tár Tartalom Sáhnáme (Devecseri Gábor) I. ELŐHANG II.AZ ELSŐ KIRÁLYOK 1. Gajómarsz, a perzsák első királya 2. Gajómarsz és Hósang harca a fekete Dévvel 3. Hósang 4.A tűz ünnepének megalapítása 5.Tahmúrasz 6. Dzsamséd III. DAHÁK 1. Dahák és apja 2. Iblísz szakács képében jelenik meg 3. Dzsamséd halála 4. Dahák Irán királya 5. Dahák és Káve, a kovács IV. FIRÉDÚN HARCA DAHÁK ELLEN *
ZÁL SZÁM FIA 1. Zál születése 2. Zál az Alburz hegyén 3. Szám elmegy Zál keresésére az Alburz helyére 4. Szímurgh átadja Zált Számnak . ZÁL ÉS RÚDÁBE 1. Zál beleszeret Rúdábéba 2. Rúdábe beleszeret Zálba 3. Rúdábe szolgálói találkoznak Zállal 4.A lányok visszatérnek Rúdábéhoz 5. Zál elmegy Rúdábéhoz és eljegyzik egymást 6. Zál házassága RUSZTEM SZÜLETÉSE RUSZTEM ELSŐ HŐSTETTEI



RUSZTEM PARIPÁT VÁLASZT A MÁZENDERÁNI KALAND 1. Káósz király meg akarja hódítani Mázenderánt 2. Káósz kudarca 3. Rusztem mázenderáni útjának hét állomása I. Rakhs és az oroszlán II.A forrás III.A sárkány IV.A boszorkány V. Úlád VI. Arzsang VII.A Fehér Dév 4. Káósz megszabadítása RUSZTEM ÉS SZUHRÁB 1. ....................... 2. Rakhsot elviszik 3.Tahmíne 4. Szuhráb 5.A Fehér Erőd és Gurdáfaríd 6. Káósz Rusztemet küldi a turáni had ellen 7.A hadjárat megindul Turán ellen 8. Rusztem és Szuhráb párbaja 9. Szuhráb megsiratása 10. Szuhráb anyja RUSZTEM ÉS AKVÁN DÉMON 1.A titokzatos gór 2.Akván a tengerbe dobja Rusztemet 3. Rusztem Afrászijáb és Akván ellen BÉZSAN ÉS MANÉZSE 1 ............................... 2.Az örmény követség 3. Bézsan elmegy megküzdeni a vadkanokkal 4. Gurgín ármánya 5. Manézse 6. Bézsan a király fogságába esik 7. Bézsan bűnhődése 8. Gurgín büntetése 9. Bézsan nyomában 10. Bézsan kiszabadulása



11.A megtorlás 12. Khuszrau udvarában ISZFANDIJÁR ÉS RUSZTEM 1. Iszfandijár szembeszáll apjával 2. Iszfandijár Zábulisztánba megy 3. Rusztem és Iszfandijár összetűzése 4. Rusztem és Iszfandijár párbaja 5. Iszfandijár fiait megölik 6. Rusztem otthon 7. Iszfandijár halála RUSZTEM HALÁLA 1. Sagád 2.A csapda 3. Gyász és megtorlás ISZKANDAR 1. Dáráb 2. Náhid 3. Iszkandar és Dárá 4. Iszkandar mint követ 5. Dárá veresége és halála 6. Iszkandar, Irán királya 7. Kaid négy ajándéka 8. Iszkandar hadjáratai a) A nyugati tenger b) A sárkány c) A nők városa d) Góg és Magóg e) A beszélő fa 9. Iszkandar megbetegszik Babilonban 10. Iszkandar levele édesanyjához ISZKANDAR HALÁLA BAHRÁM GÓR 1. ................................ 2. Bahrám Gór szerelmei VÉGSZÓ Betűrendes név- és tárgymutató
SÁHNÁME Devecseri Gábor előszava



1.A mulandóság jegyében Életemnek egy szép délutánján, melyből észrevétlen este lett, dombon, padon ültem, fölöttem az ég világoskék anyagtalan anyaga, csupa áttetszőség, csupa könnyű, testetlen ívelés, előttem s lejjebb apró kis ösvények, bokros-ligetes rész, s még lejjebb a város, nem azt néztem. Hanem volt egy, a padtól néhány lépésnyire fölzsendült bokor, ennek egy tavaszi ágacskája mutatott kettős - még leveletlen ujjal a halványkékség felé, mintha csak esküre emelte volna ezt a két kis ujjat, hogy mindez örökké így lesz: ég világoskék, táj zöld és galambszürke, levegő mozdulatlan, bokor változatlan. Erre az esküintő kézre néztem olykor s véletlenül s egymástól egyre távolibb időközökben. S íme, egyszerre csak azt láttam, hogy a kettős ág nem esküvő két ujj, hanem valamibe belebök: az égnek egyáltalán nem anyagtalan s nem fehéres-kék, hanem mélykék szövetébe, s hogy e selymes szövet alatt nem zöldek csillognak, hanem ő maga fényeskedik, alatta bokrok sötétzöldek, sugártalanok, majdnem feketék. S mikor megint odanéztem: halavány hold mutatkozott sötétkék égboltozaton, a kettős ágacska csaknem odáig nyúlt, lent pedig nem volt város, semmi nem látszott, a táj csak az ág volt, csak a lég, csak a hold; s mikor megint: gyémánt-hold szikrázott szépséges fekete erdő s a csak sejtett ág fölött, a város pedig villanyfényekkel jelezte, hogy van. S ezeknek a most felsorakoztattam állóképeknek mindegyike oly végleges volt: mindegyikről azt hihettem volna, öröktől fogva épp ilyen s mindig ilyen is marad; csak éppen időről időre más és más képet, más és más örök-változatlan képet mutatott ugyanaz a táj - s oly gyorsan következtek egymás után e változatlan képek, magát a változást nem lehetett észrevenni, minden mozdulatlan volt, mint - látszólag - az óramutató, s minden újra mást és mást mutatott, mint az óramutató a valóságban, s az az ág sem volt más, úgy látszik: óramutató, forogván körötte észrevétlenül, de megállíthatatlanul a napszakok számlapja. S ekkor eszembe jutott Firdauszí költeménye, és láttam, éreztem: épp ilyesmi történik benne; pontosabban: épp így veszi észre a történéseket; mert nem a történésre figyel, nem az foglalkoztatja, hanem az élet árama, de ha oda-odanéz tájra, eseményre, mindennap dolgaira vagy ünnepek ragyogására, ilyen külön-külön állandó s örök és egymásnak észrevétlenül helyet adó képekben veszi tudomásul a világot, halhatatlanítja részeit. Tugral, a Bahrám Gór sáh sólyma nagyon szép volt; ilyen volt: Az éjszín madárnak Tugral volt neve, mint vérrel telt két serleg, égett szeme. Erre a sólyomra mutat ez a sorpár, de mintha mást már nem is akarna megmutatni, egész és lezárt önmagában. az utána következő sor arról szól, hogy a madár a kínai nagykán ajándéka volt, s már a kánra kell figyelnünk, aki mindenféle más ajándékot is ad vele, trónt, láncot, koronát, drágakövet



és kínai kincset háromszáz tevén, háromszáz rubingyűrűt hozzátevén. S mire megszoknók az ajándékozó kínai nagykán képét, már a vadászatra vonuló Bahrám Gór sáh menetét látjuk.Tugralról nincs szó, nyilván a solymász kezén ül. Méghozzá türelmetlenül, mint később megtudjuk. De ekkora már új kép gyönyörködtetett bennünket: a folyópart s madarak a parton: Folyóparthoz érvén a vadászcsapat, a sáh lát a víz színén madárhadat.
A dob hangja dörrent s Tugral felrepült, a solymász kezén hisz türelmetlen ült. S ezt másik kép váltja, ezúttal a múltból: De gémnél különb célra vágyódhatott; ha kellett, a párducra is rácsapott. S ezt ismét a jelené:Tugral eltűnik a légben, gémet fog, elsuhog.A következő sorpár - s ez nem ritkaság e költeményben - két külön-külön teljes és körülhatárolt képet ad: Mint húrról ha nyíl pattan, úgy elsuhant. (Itt a solymász még csak figyelheti a földről Tugral röptét.) A solymász a sólyom nyomában rohant. (Itt föltétlenül újra látjuk a szálló, de most már távolabb szálló madarat, s újra a solymászt is, már nyugtalan, új cselekedetében. Ha szőnyegre szőnék e sorpár tartalmát:Tugralt is, a solymászt is kétszer kellene rászőni.) A sáh is a sólyom után száguld. S most egy kert villan fel, szép kastély a kertben. S ismét két képet adó sorpár következik: A sáhnak nyomán néhány csatlós haladt; vadásznépe ment űzni, messzebb, vadat. Most egy darabig a kert képei sorakoznak: ékességei, virágos medencéje, az okos öreg háziúr, amint három szép lányával borozgat a medence mellett, a lányok szépsége, végül a kertben maga a sáh, aki egyszerre csak ott van, és aki elámulva szemlélte szép arcukat, de éj ült a lelkére Tugral miatt. S most olyan sorok következnek, amelyekből kitűnik, hogy Firdauszí nemcsak a történések felületén járatja szemét, hanem a lélekállapotok, a hatalmi, társadalmi háttér számára is van pillantása, közös riadalma, törvényszerű és a maga rendjében mindenki által követett viselkedés számára is: A dús földesúr rátekintett legott, az orcája fűszínre halványodott. Bölcs vén volt a kert-gazda, Barzín nevű.



A sáh jöttén lelkére nem szállt derű; De szélként rohant, hogy köszönthesse őt, a földet megcsókolta lába előtt... Kisvártatva azonban ismét a sólymot látjuk: éppen ebben a kertben van, egy diófán ül, s ismét olyan érzés tölthet el, hogy a világ ebből áll és semmi másból: csodálatos kert közepén dióágon sólyom ül, körülvéve okos aggtól, szép lányoktól, vadásznéptől. Mint Barzín mondja: A kertembe röppent, diófámon ül, szerencsésen immár kezedhez kerül. De nemcsak szerencsésen, hanem természetesen is, izgalom nélkül, lágy egymáshelyébe-lépésével a képeknek, gyöngéd festésével a külön-külön örökérvényű zárt helyzeteknek. Ha arra figyelek, mit mond el Firdauszí, sokminden történik; de ha arra figyelek - s varázsos versének olvasása közben lehetetlen nem arra figyelnem - hogyan mondja el, akkor bizony nem történik semmi - minden csak van, látszik, s mindennek helyében később, ám igen hamar valami más látszik.Tugral a solymász kezén,Tugral a levegőégben, aztán Tugral, amint gémet fog,Tugral a diófán, s aztán Tugral, amint könnyedén megfogják - vajon melyik kép érvényes? Mindegyik és egyik sem, mert állandóan cserélődnek, s a költemény a maga keserédes gyönyörűséget szerző bánatos zenéjével mintha folyton arra figyelmeztetne: e cserélődés mögött csak maga a változás az, ami állandó. Mert ez a vers-zene még inkább megerősíti az egymás helyét gyöngéd-makacsul el-elfoglaló állóképek által fölkeltett érzést: a lét van és nincs, s az elmúlás csak másodsorban rémületes, elsősorban természetes. Nem mozaikszerűen egymás mellé, s még csak nem is mozgóképszerűen sorakoznak a képek, hanem egymás helyén ülnek, újra meg újra, mint valami konok diavetítő képei.Az őket összekötő (s az általuk elmondott) történetek ellenére is csak igen lazán következnek egymásból; függetlenek, külön-külön mozdulatlanok. S a költő, mikor észreveszi őket, a villamosságot nem belőlük kapja, hanem nekik ajándékozza, s azután megmutatásukkal érzékelteti. Mert nem e képek töltik el őt, hanem az élet áramába szerelmesen, az élettel foglalkozva s általa eltelítetten, időnként odaodapillant rájuk, s látva, hogy mindig mások és mások, szomorú-boldogan rögzíti őket. S úgyszólván mindegyikük után elmondhatná - mint ahogyan igen sokuk után el is mondja - az ilyen lázongó-megnyugvó, sóhajos szentenciákat: Világunk csaló kép, nem oszt, nem szoroz, hisz egyként elillan, mi jó és mi rossz. S másutt: Ó sors, mért növesztesz, ha aratni vágysz? Mi volt haszna szülnöd, mit egyszer levágsz? Az embert az égig magasztalgatod,



sötét földnek aztán megint átadod. S ismét másutt: Ha házunk az égboltig ér s dús, csodás, nekünk szemfedő lesz csak és semmi más. -------------------------------------------egy ajtón jövünk, másik ajtón megyünk, a sors meg kiszámítja lélegzetünk. S ismétlem: nemcsak a nagyjelentőségű történések zárószakaszaiként búhat s búvik elő az elbeszélés mögül az ilyen fájdalmas-gyönyörűséges szentenciázás bárhonnan előléphet, sőt elő sem kell lépnie, hiszen a képek ilyetén váltakozásában amúgy is állandóan jelen van, a sajátos, ringató - minden képet oda- és el-ringató vers-zenében amúgy is szünet nélkül felhangzik. Hiszen ezért is választottam megmutatására csatákat-leíró, sáhok születését és elmúlását tárgyaló részek helyett egy ilyen látszólag jelentéktelen-történésű példát, egy vadászsólyom gyors eltűnésének és sima megkerülésének példáját. Mert a költő előadásmódjából kiderül - s az ilyen, nem kiemelkedő eseményt a többinél semmivel sem kisebb komolysággal vagy kedvvel tárgyaló részből a leginkább -, hogy e költemény hősei nem egyszerű-röptű sólymok és nem bonyolult-jellemű sáhok, nem szívszorító szerelemmel vergődő ifjak és nem riadalmas harcokat vívó hősök, nem ciprustermetű nők és okosszívű, édesszájú bölcsek - hanem mindezek együtt, s hogy az igazi főhős, akinek lépteit Firdauszí szorongó figyelemmel, megadó szomorúsággal, gyötrődve is mosollyal kíséri, maga az Idő.Az Idő, mindnyájunk barátja és ellensége, kétségbeejtője és vigasztalója. Tugral megkerülése után a sáh vigadozik, s tudja, mi az illendőség: Barzínnak mindhárom lányát feleségül veszi. Bahrám Gór szerelmeinek e története leheli magából azt az illatot, amelyet az egész keleti költészetnek a szerelemről egyidőben jelképesen és nem jelképesen szóló szakaszai árasztanak. Mint az Énekek Éneke - s valamivel még többet is lehel magából: azt, amit Gellért Oszkár az Énekek Énekét tovább-álmodva igen finom érzékkel sejtett és sejtetett meg, mikor az ottani történést mintegy színpadra víve, így kezdte a versét: Színhely: Zöldellő nyoszolya. Idő:A tavaszég mosolya. S a költő, majd a prédikátor Salamon király fölléptetése után így fejezi be: Új szín: Elsárgult nyoszolya. Idő:Többé soha, soha. Bahrám Gór is vigadozhat, lányok nyílhatnak, virágok tündökölhetnek, Rusztem karja erős lehet, mint az elefánt lába, Dahák zsarnokoskodhat, Bézsan és Manézse átölelhetik egymást, Iszfandijár lázadhat, Szuhráb eleshet, tündérek, emberek és vadállatok nyüzsgő áradata örülhet, verekedhet, ronthatja és áldhatja egymást - az



Idő megjelenik bennük, és az Idő elfújja őket.Az Idő táncol és hömpölyög. Táncának porondján, medrének peremén pedig ott áll a költő, és jegyzi a változatlannak tűnő és mégis tovatűnő dolgok egymást-váltását, bánkódva érettük s örülve az író-nádjára toluló, alkotásába-simuló színeknek. Szomorú-vidáman. a mulandóság - a részleteiben megörökített, tehát meg-megcáfolt - mulandóság jegyében.
2.A forma is e jegyben született-alakult. Szomorú-vidám és nem vidám-szomorú, mint például az európai eposz egyik ősi formája, a daktilikus hexaméter. Ez utóbbi a legbánatosabb eseményeket is úgy zengi el, hogy élénk tárgynak-rohanásával az élet eleven erejét kölcsönzi nekik; ennélfogva az Odüsszeiában a holtak beszéde is oly élettelien hangzik, mint a többi hősé, bolyongóé, küzdőé, lakodalmat ülőé, a Sáhnáméban az élők is egy kicsit már mintha a létezés túlsó partjáról szólnának hozzánk, de nagyon erősen hozzánk, nagyon személyhez-szólóan, lankadt legyintéssel, mosolyos bölcsességgel adva át egy életen-túli élet párába-illó tapasztalatait. Nem véletlen, hogy az iráni eposz mértéke a mutakárib lett, ez az ötöd-feles bakkheioszokból álló verspár. De az sem véletlen, hanem nagyonis következik e sorok jellegzetes, melankolikus hömpölygéséből, hogy az eposz minden mondandót oly bölcs-bánatosan ringat magával. a véghetetlen sok korszak formai örökségéül kialakuló versmérték és a véghetetlen sok kor történetét mítosszá emelő, mondakincsét történelmi hatóerővé váltó költői szándék vonzotta egymást.Az ókori görög eposz - általunk ismert kezdetétől - s nyomán a római is, mindig arra törekedett, hogy egy bizonyos középpont, esemény vagy éppen személy köré sorakoztassa föl egész világát, s hogy ezt a világot megépítse, szimmetrikusan, vagy legalábbis a részek egymáshoz-tartozását kezdettől végig igen komolyan véve és érzékeltetve, olykor éppen megteremtve is. Ha magába foglalta is a költő egész világát, ez a világ már aszerint helyezkedett el a műben, ahogyan a szerkezet kívánta.Az Íliász a trójai háborút foglalta magába, sőt még inkább ezen belül Akhilleusz haragjának történetét: ha a világ e történetbe mindenestül belefért, múlttal-jövővel, távoli területekkel, istenvilággal és túlvilággal együtt - ám jó, akkor belekerülhetett, bele is került. De csak úgy, olyan rendben és arányban, ahogyan az eposz központi terve ezt megengedte, sőt meg is követelte. Az Odüsszeiában ugyanígy. Ha Odüsszeusz hazája, harctere, hajója, tutaja vagy tengerben úszó személye elbírta, hordozni tudta említésüket - akkor az eposzban mindenki és minden megjelenhetett, de szolgálnia kellett, de szolgálta is természetesen a feszült, a központi mondanivalót, a főhős hazatérésének és otthoni győzelmének problémáját, kifejtését, véghezvitelét. Nem így a Sáhnáméban! A Sáhnáme nem másnak kapcsán óhajt mindent magába foglalni,



mint magának a mindennek kapcsán. Ilyenformán nincs is szüksége elrendező egyetlen szerkezetre. Csapongásai nem látszat-csapongások, nem kitérők, mint Homéroszéi, vagy akár a Hérodotosz történeti munkáéi, hanem valóságos csapongások: aki mindent el akar mondani, bármennyi ideig tart is, az nyugodtan, egyenletes kényelmességgel kanyaroghat erre-arra, anélkül, hogy bárhová is visszatérni kényszerülne még; annak semmit nem kell kihagynia, mert nem a mindenséget igázza tervébe, hanem a mindenségtől kapja tervét; az bármit kihagyhat, mert bármikor szabadságában áll amúgy is fölkeresnie, megemlítenie; az mindenre ráér, mert tárgya véghetetlen lévén, bármit érint is, tárgyánál marad; mehet, jöhet, pihenhet, nekirugaszkodhat: a fontos az, hogy a végtelen időben egyszer majd céljához ér.
3.Akkor hát nincs is szerkezete? Dehogy nincs. Csak éppen sajátos szerkezet ez, amely talán éppen azért nehezebben észrevehető, mert nagyonis egyszerű és természetes: a természettel, a mindenséggel való együttlélegzés határozza meg. S ez már megint csak azt jelenti, hogy minden előfordulhat benne, semmi ki nem zökkentheti. Mert hová is zökkentené ki? Csak a mindenségbe. De hiszen azt választotta otthonául. Nem egyetlen történetet mond el, hanem a világ folyását: s abba minden beletartozik.Vonalszerűen halad hát, mindig előre: a születés, a tettek, a szerelem, a harcok, az elfáradások, a boldogság, az elmúlás felé. De az elmúlás is elmúlik.A történet bárhol előlről kezdődik: csak éppen más szereplővel.Aki elmúlt, nincs szerepe többé: példaként hat tovább; siratják s emlékeznek rá; de a történet nélküle zavartalanul árad tovább, mint ahogyan természetesen és zavartalanul hordozta őt, amíg róla volt szó. A világ első sáhjai, a perzsa és nem perzsa királyok, félig mítikus, félig történeti uralkodók váltják egymást benne, úsznak hullámain, fölbukkannak, majd meg lemerülnek; van, aki többszáz évig is él, s ez nem csodálatos; s van, aki ifjan pusztul el, ez nem olyan nagy tragédia, mint például a hősei egyéni létét oly erővel őrző homéroszi eposzokban.Akhilleusz korai halála hányszor és hány felől említtetik még bekövetkezte előtt! De még az Odüsszeiában Kirké háztetejéről boros fővel lezuhanó jelentéktelen Elpénór vesztét is az emberi részvét milyen örökkéemlékezetes gyöngéd hangja követi! Amikor azonban a Sáhnáméban Szijámak herceget széttépi a dév, Firdauszí megelégszik azzal, hogy leírja, miként siratta őt a hadsereg, s szép szelíden rátér Szijámak fiának, Hósangnak történetére, minthogy Szijámak már nem él, s Hósang van soron. Hósang első nagy tette a bosszú Szijámakért. Gajómarsz, a nagyapa, még látja ezt: S midőn így a bosszúja megtétetett, Gajómarsz sah éltének is vége lett.



Gajómarsz "elmegy". S mások jönnek. S azokra is a távozás vár. S nemzedékek egymást-váltása nagyobb szerepet játszik a Sáhnáméban, mint e nemzedékek külön-külön. "Minek is kutatod születésem?" - így szól az Íliászban Glaukosz Diomédészhez: Hősszívű Tűdeidész, minek is kutatod születésem? Mint levelek születése, olyan csak az embereké is. Földresodorja a lombot a szél, de helyébe az erdő mást sarjaszt újból, mikor eljön a szép tavasz újra: így van az emberi nemzet is, egy nő, más meg aláhull. Ezt mondja, de maguk a homéroszi eposzok egészükkel éppen nem ezt mondják! Inkább mintha az csendülne ki belőlük, amit Kosztolányi Dezső egy versében így mond ki: "S mint fán se nő egyforma két levél..." Az Íliász és Odüsszeia egy bizonyos nemzedék sorsát villantja fel.A genealógiai énekek - amelyek egyikét éppen az idéztem Diomédész-Glaukosz-párbeszéd őrzi - beléjük tartoznak, főképpen az Íliászba; magvakat adnak, ágakat hajtanak; de a Sáhnáme egyes részeiben a genealógiai célkitűzés erősebben érvényesül s átalakulatlanabbul mutatkozik - az évezredekkel későbbi keletkezés ellenére is ősibben, mint az Íliászban. Összefogó ének, nép és népek együvétartozásának híradása és őrzőjemegvalósítója, érvénybentartója is a Sáhnáme. És szerkezetét ez is, igen sok tekintetben, meghatározza. Sajátos, mindent felölelő s a világ dolgait egymásutániságukban bemutató-megőrző előadásmódja innen is ered. Mindent föl kell vonultatnia, ami máskülönben elvész; mindent újra kell mondania, ami kincse lehet a közösségnek, melyhez ő tartozik; s mindent gondosan, láttatóan fölmutatnia. Ebből az következik, hogy amennyire nincs egészére érvényesen s erővel kiható szerkezete, éppannyira erősen érvényesül a természet nyomában járó, a természet-szülte szerkezet a részleteiben: a külön-külön elhangzó hősénekekben, előadott kisregényekben, ötletekben, ostromleírásokban, tündér-anekdotákban, szerelem-rajzokban. De itt is a természet, a nap, a hónapok, az esztendők lélegzetvételének rendje szerint, annak mintájára. az egyes történeteknek reggele, dele és alkonya van; a mű egészének pedig nincs középpontja és nincs pereme, de vannak tavaszai, nyarai, őszei és telei.Vonul e véghetetlen területű műalkotás, csatangol és utazik önmagában: költőjének nem kisebb feladata volt, mint hogy mindent följegyezzen hazája múltjából az emberiség számára és az emberiségéből hazája számára. S emellett s magátólértődően a világ minden szépségét érintse minden egyes sorpárjával, mert a szépség az az erő, amely az összetartozó, de oly nagyon szertehullani kész emlékeket összefogja és elevenen, lelkesen tartja.



4. Firdauszí, akire ez a gyönyörűséges feladat bízatott, nevét költeménye jutalmaként kapta. E szó "paradicsomi"-t jelent, igazi neve, pontosabban: elveszett igazi nevéhez tartozó mellékneve Abul-Kászim Manszúr volt. 933 körül született,Tósz tartományban; harmincöt esztendős korában fogott nagy munkájába, s késő öregségéig dolgozott rajta. Mérhetetlenül nagy volt a szellemi örökség, amely részéül jutott, és mérhetetlenül nagy a lépés, mellyel a művét udvari megbízásból író Firdauszí a ráhagyományozott és sok hajdani s nem egy idősebb kortárs-költő által is feldolgoztatni kezdett költői örökséget előbbre vitte, magasabb szintre emelte. A megbízatás - melyet elsősorban jelképesen: belső és történelmi parancs jelzéséül említettem - nem jelképesen, valóságos udvari megbízás formájában is fennállt. De e megbízás története köré úgyszólván azonnal legendák zárkóztak, majd újabb legendák sarjadtak belőle is.A Sáhnáme megalkotása nem magános ötlet szülötte volt. Firdauszí olyan feladatra vállalkozott, olyan feladatot oldott meg, amelyre a társadalmi igény régen megérett, s amelyet csak akkor lehetett megoldani, mikor már ez igény érettségéhez az új irodalom nyelvi és verselési biztonsága, érettsége is hozzájárulhatott.A Sáhnáme közvetlen előzménye egy prózai Királyok Könyve volt: az Irán történetére vonatkozó anyag átültetése pehleví (középperzsa) prózából újperzsa prózára. Ennek fő forrása pedig egy nagy, valószínűleg többé-kevésbé hivatalos krónika, mely a szászánida uralom végén keletkezett, és amelynek címe föltehetően ugyancsak Királyok Könyve volt, csak éppen más névvel (khudáj) jelölte meg a királyokat: Firdauszí nyelvén már csak az istent említik e néven. Közvetve tehát Firdauszínak is fő forrása e nagy szászánida krónika.Az idő nem őrizte meg számunkra, de jóval Firdauszí előtt lefordították arabra.Arab fordításai is elvesztek, vázlata azonban sok arab szerző leírásából, hivatkozásából, utalásából ismeretes.Az arab átültetésre Firdauszí korában és éppen Firdauszí szülővárosában került sor.Valószínűleg mazdahitűeket kellett ehhez segítségül hívni.Az iszlám ekkor már elterjedt. S aki muszlimmá lett, annak számára a Királyok Könyvének anyaga már nemcsak régi, nemcsak másnyelvű, hanem pogány emlék is volt. Firdauszí a pehleví Királyok Könyvét a prózai újperzsa fordítás alapján költötte újra és újjá. De nem ő volt az első, aki erre az új, az épp akkor megvalósulásra érett költői vállalkozásra szánta magát. Közvetlenül előtte kezdett a mű feldolgozásához Dakíkí. Korán és tragikus körülmények között halt meg a Királyok Könyvének e korai dalnoka, akiről Firdauszí az Előhangban oly gyöngéden emlékezik meg. Dakíkí kezdeményezése, műve, melynek Firdauszí nem az egyes részeit, hanem állítólag teljes egészét átvette és a Királyok Könyvébe emelte, továbbá a Firdauszíval kortárs udvari költők hasonló tárgyú és részben hasonló célkitűzésű (csak emlékükben fönnmaradt) versei egyaránt mutatják,



mennyire széles társadalmi törekvés volt a Sáhnáme megalkotása.Az ifjú Firdauszí előtt a kezdet kezdetén sem lehetett kétséges, hogy olyan feladatra vállalkozik, amelynek megoldását nemcsak ő maga áhítja. Hatalmas tehetsége, a kialakult költői nyelvben való jártassága (amely jártasság egyben a rejtvényekben-szólás tudománya is volt), s nem utolsósorban az a lelkesség és szívósság, amelyet sok anekdota, irodalomtörténeti legenda sejtet, őt tette hivatottá arra, hogy a sokaktól tervezett Királyok Könyvét összeállítsa, költeménnyé alkossa. Egy irodalomtörténeti legenda szerint Mahmúd ghaznai szultán, költők pártfogója, költői versenyek rendezője, régóta, még mielőtt Firdauszít udvarába fogadta volna, kívánta, hogy a Királyok Könyvét megalkossák, s Firdauszí a szultán előtt elrecitált "Rusztem és Iszfandijár"-részlettel nyerte el Mahmúd kegyét: ekkor kapta a Firdauszí nevet és ekkor a megbízást, hogy ő legyen megverselője a Királyok Könyvének, melyen egyébként ekkor már több mint két évtizede dolgozott volt. S a szultán udvarában még tizenkét esztendőt töltött vele.A legenda azt is fönntartja, hogy más jutalmat, mint a Firdauszí nevet a szultántól nem élvezett a költő. Mahmúd ugyan ígért neki ezer verspáronként ezer aranyat, de Firdauszí munkája folyamán ezt nem óhajtotta átvenni, mert azt kívánta, hogy a munka befejezésekor egyszerre kapja meg és valóra válthassa vele élete nagy álmát: vízvezetéket építtethessen szülőföldjén. Már akár így történt, akár nem, van valami megható abban, hogy a költeményével az egész múltat elrendezni óhajtó mesterről úgy tudják: e költemény jutalmával a jelent óhajtotta elrendezni; van jelképes értelme ennek az anekdotának: a civilizáció, az emberibb élet szolgálatába oly munka jutalmát kívánta állítani, amely munka ugyancsak azt szolgálta, az emberibb életet, a szellemi kincsek megőrzésével és elrendezésével. Hanem erre a költő életében nem került sor. Irigyek és áskálódók - így folytatódik e történet - elérték Mahmúdnál azt, hogy hatvanezer arany helyett hatvanezer ezüstöt küldjön végül is a költőnek. Firdauszí három részre osztotta az ezüstöt. Kettőt a szolgáknak adott, akik az ezüstöt hozták, a harmadikkal meg egy pohár sört fizetett ki a fürdőben, ahol a szolgák rátaláltak.A szultánról szatírát írt, a birodalomból elbujdosott, s csak jóval később merészkedett vissza Tószba, ahol aztán egyre sanyarúbb szegénységben élt.A bűnbánó szultán ajándéka, rengeteg kincs tevéken és lovakon - mint Heine ismert költeménye is elmondja - épp akkor fordult be Tósz egyik kapuján, mikor a másik városkapun a szegénységben meghalt költő koporsóját vitték ki a temetőbe.A kincsekből nővére és leánya a költőmegálmodta vízvezetéket építtette meg. Szomorú legenda. És még szomorúbb, ha lehántjuk róla a Mahmúd szerepét legalább kezdetben szépítő, egészen bizonyosan irányzatos, rosszhiszeműen Mahmúd-dicsőítő kérget. Mahmúd nem volt Firdauszí ösztönző pártfogója. Firdauszí idejében a költő szülőföldje Khorászán tartomány a számánida



birodalomnak volt része. E Számánidák, az arab hódítás után az első viszonylag tartós és szilárd dinasztia, körülbelül száz éven át jelentős hatalmat képviseltek, s mint patrónusok, az újperzsa irodalom kialakításában is jelentős szerepet vittek.A számánidák Irán keleti részét tartották kezükben: Khorászánt és az Oxuson túli területet. Ők maguk Bukharában és Szamarkandban székeltek.A Sáhnáme még a számánida korban készült. Hogy Firdauszí várt-e a Számánidáktól valamit, nem tudható. Khorászán Mahmúd fennhatósága alá került.A Sáhnáme már kész volt, és Firdauszí Mahmúdnak ajánlotta fel.A hagyomány tehát alaptalanul adott Mahmúdnak szerepet az induláskor, de jól őrzi annak emlékét, hogy Mahmúdtól Firdauszí semmit sem kapott.A Mahmúd ellen írt szatíra, melyet egyes kéziratok közölnek, igen kétes hitelességű. Firdauszí első életírója, az őt meghatottan tisztelő Nizámí úgy tudta, hogy Firdauszí menekülve Mahmúd egyik vazallus fejedelménél talált otthont, s hogy ez a fejedelem a szatírát megvette, bőkezűen kifizette és megsemmisítette. Mahmúd legendás haragjának valódi okai elviek voltak. észben vallásiak.A dühösen buzgó szunníta Mahmúdot udvari intrikusok meggyőzték arról, hogy Firdauszí siíta. Ez azonban nemcsak vallási, hanem egyben politikai vádat is jelentett.A másik feltevés: Mahmúd politikájának alakulása, fordulata épp a Sáhnáme elterjesztésének idején, ellenkezett a Sáhnáménak egy bizonyos nemzeti tendenciájával.A szultán és köre előtt megbotránkoztató lehetett, hogy valaki élete javát pogány hősök és uralkodók magasztalására szenteli.Az iráni hagyomány ilyen gyakorlati tiszteletének bizonyos, hogy volt némi iszlámellenes íze is. Ámbár ennek kérdése is bonyolult. Firdauszí egy rég letűnt perzsa uralkodóházat dicsőített, nem abban a képtelen reményben, hogy visszahozza a soha vissza nem hozhatót, sokkal inkább a "régi dicsőség" példáját tárva az utódok elé.Az azonban nem kétséges, hogy a Szászánidákra való emlékezéssel s még inkább a Szászánidák emlékezés-formálta eszményített alakjainak fölidézésével a Mahmúd-képviselte despotizmussal szemben építette föl, építette tovább a Sáhnáme világát. S hogy nemcsak Rusztemnek, az eposz első része legfőbb hősének vitézségét, hanem az arab Dahák zsarnokságával szemben a nép felháborodására támaszkodó Káve kovács igazságkeresését, tettkészségét is eszményi magasságba emelte. - Ami az eposzon végigvonuló Irán-Turán ellentétet s küzdelmet illeti, Firdauszí még ezt sem egyszerűsíti - még magasabb síkon mozgó mítikus-mesei világában sem - szegénnyé, valószerűtlenné, végletesen elfogulttá. Nem is tehetné ezt, hiszen nemcsak ádáz csaták, hanem a két nép hősei között a perzsa és turk családokon keresztül-kasul húzódó rokoni szálak is jelzik e két nagy nép egymáshoz való viszonyát.A Sáhnáme bővelkedik olyan jelenetekben, amelyek a két küzdő nép fiainak, leányainak tárgyalását, társalgását, egymással szembeni magatartását a lovagi udvariasságnak és az ellenfelet megbecsülő emberi tiszteletnek már-már homéroszi fokán mutatják be. ami pedig



az arab világot illeti - Firdauszí eposza nem jöhetett volna létre azok nélkül a lényegi és formai elemek nélkül, amellyel a perzsák világát, tehát a perzsa irodalmat is az arab kultúra gazdagította. - Az eposz sokrétűsége, nemes emberiességének gazdagsága sem akadályozta meg azt, hogy Firdauszít a szultáni harag halálán túl is ne üldözte légyen: egy túlbuzgó mohamedán teológus megakadályozta azt, hogy a költőt az igazhívők temetőjében földeljék el.A holttestet el kellett vinni a temetőből, s a Sáhnáme költője saját kertjében találta meg nyugvóhelyét. A Firdauszí egész pályáját végigkísérő s a költőnek a despotával szemben vívott küzdelmét példázó anekdota-láncolathoz hasonlóan jelképes jelentőségű az a kis történet, amely elmondja (vagy elképzeli), hogyan tűnt fel Firdauszí, a költő, költőtársai előtt. - A neves költők épp egymással versenyeztek, mikor az ifjú megjelent körükben, s a neki föladott verset úgy folytatta, hogy egyszerre tett tanúbizonyságot verselési képessége, történelmi, bölcseleti műveltsége és rejtvényben-szólási tehetsége felől. - A költészetnek s ezen belül az epikus költészetnek kész, sajátos formanyelve volt, s csak ennek teljes birtokában tehette költő azt, hogy a Királyok Könyve megírásának roppant feladatára vállalkozzék; sőt, csak ha ennek birtokában volt, tekintették az idősebb költőtársak valóban költőnek. Hosszúra nyúlna e bevezetésben felsorolni - még akárcsak pusztán felsorolni is - a Firdauszí örökölte költői formanyelvnek leglényegesebb elemeit.A szöveget forgató olvasó a főnév helyett föllépő jelzőkkel, a rétegszerűen egymásra rakódott, de éppen Firdauszí által egységbe is ötvözött - és mégis, külön-külön is megmutatkozó - vallásos, udvari, népi, iráni és turáni, ősi és korabeli képzetekkel, a legáltalánosabb eskü-, áldás-, átok-formulákkal, megszólításokkal és típusszentenciákkal, gyakori visszatérésük folytán amúgy is megismerkedik. Mint ahogyan tartalmi áttekintést sem szükséges itt adnom, lévén maga e könyv egészében a Királyok Könyvének nemcsak bemutatása (amennyiben legjelentősebb részeit foglalja magában), hanem, Honti Rezső írta összekötőszövegével egyben, tartalmi áttekintése is.Annak azonban nem szabad említetlen maradnia: mi az, amit Firdauszí a költői örökséget átvéve, ehhez hozzáadott, előadásmódban, újszerű megjelölésekben s a tartalomnak, a költemény menetének gazdagításával is.Az az új ott is, ahol az előzményeket nem ismerjük, a lélekrajzban keresendő, ebben sejthető meg. Az például, hogy a nyugalom éppúgy, mint a nyugtalanság, megszállja az embert, nem különös elképzelés: minden ősi epikus gondolkozáshoz hozzátartozik az, hogy fogalmak, lélekállapotok cselekvőek, személyként viselkednek. De a Sáhnáménak az a jelenete, amelyben a Szímurgh madárhoz segítségért könyörgő Zálhoz Szímurgh megérkezik és érkezése cselekvő fogalommá, lelkiállapottá válik,



ez a fordított-irányú azonosítása fogalomnak és személyiségnek, már valószínűleg Firdauszí egyéni leleménye, hozzáadása a szokásos - és a költemény rengeteg díszítménye között el-elvesző - lélekállapot-festéshez: Az ég és a lég elborul hirtelen, és Szímurgh, a fenséges, ím ott terem, mint felleg, miből gyöngy-eső hullna ki. Mit gyöngy?! Zál szívének nyugalma, aki jött száguldva Zál-zarhoz! Szállt-csattogott, világ nagy vitézének enyhet hozott. Egyéni, Firdauszíra jellemző vallomástevésnek tekinthetjük azokat a szakaszokat is, amelyekben a fiatal szerelmes Rúdábe agg bölcseknek is becsületére váló okossággal a szerelem természetét, a szerelmes lélek állapotát ismerteti szolgálólányai előtt.A leányok fölháborodtak azon, hogy Rúdábe beleszeretett Zálba, és kifejtették előtte, hogy Zál nem hozzá való. De Rúdábe így válaszol: Tanácsot hisz adtok, de lám, ostoba; figyelnem reátok nem is jó soha! Szívem hogyha egy csillag ejtette meg, vigassága holdban miképpen lehet? A fázó nem rózsára - rőzsére vágy, bár rőzsénél drágább a szép rózsaágy. Ecettől ki gyógyul, ha kínja nehéz, olyannak csupán mégnagyobb kín a méz. Se császárt bizáncit, királyt kínait, sem Írán fejékes seregfőbbjeit nem áhítom: ám Zált, a Számnak fiát, oroszlánkarú, -vállu, hős harc-fiát. Csak mondják, hogy ifjú, vagy mondják, hogy agg: a testem s a lelkem csak őérte agg. A szívembe másnak ne légyen helye, ne említsetek senkit őkívüle. S "nem arcát, haját, őt magát kedvelem..." - teszi még hozzá. Ez a jelenet egyben szép példa arra is, hogyan veszik tudomásul - tényként, tehát parancsként - Firdauszí hősei a saját lelkiállapotukat; hogyan követik, ha már egyszer fölismerték, vágyaikat. Sőt, nemcsak a sajátjukat.A lányok, mihelyt meggyőződnek arról, hogy Rúdábe érzelme mély és határozott, nem a maguk előbbi tanácsát, hanem Rúdábénak immár hirtelen méltányolt kívánságát követik: Az öt szolgalány, látva, nagy titka mi, s a gyötrött szívet hallva sóhajtani, vigasztalni kezdette szorgalmasan;



s már mind véle-éreztek, és hangosan eképpen beszéltek: "Tiéid vagyunk, a szívünk szeret téged, ím itt vagyunk; te döntsd el csupán, mit parancsolsz nekünk, akármit kívánsz, véle jót mívelünk." S álljon itt még egy példa. Bézsan herceget mély verembe vetették. Ott kínlódik. Szerelme pedig, Manézse királyleány, ételmaradékot koldulva jár-kél, s a verem szájánál leereszti neki. Egy nap Bézsan a Manézse hozta kenyérben a szabadító Rusztem gyűrűjét találja meg és fölnevet. Szerelmese kérdésére, miért nevet, talán csak nem őrült meg, ímmel-ámmal, óvatosan felel: Ha nem csúfolod meg a bizalmamat, ha esküdve nékem, kötöd meg magad, én majd, fő a főnek, kifejtem neked, a titkot, ha hű léssz; hát mondd esküdet! Mert ajkát bár vigyázva bevarrhatod, az asszonynak nyelve csak tovább forog. De Manézse erre csak panasz-szóval felel: Manézsé meg ezt hallva, fölsírt: "Milyen gonosz sors ver engem! Lám: Bézsan szívem megkapta, s a házam s a vagyonomat, s cserében bizalmat bizony csak nem ad! Már elfordult éntőlem hív és rokon; mezítlen futok; koldusútam rovom. S a kincsem, fejékem, kövem s ékszerem már láttam, hogy széthordják reménytelen. S most Bézsan reményéből rám bú fakadt, sötétlő világ és fehér köd szakad; ő titkolja titkát; de, én Istenem, te jobban látsz engem, mint Bézsan, hiszem!" Bézsan elszégyelli magát, s nyomban elmondja, miért nevetett föl.Az olvasó pedig elgondolkozik azon, milyen egyszerű és az egyszerűségen belül milyen gazdag, gyöngéd lélekfestő eszközökkel éri el a költő, hogy olvasóit, hallgatóit a lány minden eddigi áldozatánál mélyebben hassa meg e szelíd s nem is közvetlenül Bézsanhoz intézett vádbeszédével. Folytathatnám a példákat. De ennyi is elég annak megmutatására, milyen gyöngéd árnyalatok még gyöngédebb kifinomításával dolgozza ki művét Firdauszí, s annak megmutatására, milyen karcsú, milyen lebegőnek-tűnő oszlopokon tartja e mű a hatalmas terhet. Mert hatalmas terhet tart. Hazájának, népének egész ősi történetét,



történelemformálásban is résztvevő történetet, kultúrának alapot vető egykori kultúrák együvé fonódó, teremtő és alakító emlékét.A Szászánidák házának, korának oly emlékművét, mely egyébként összeomlott volna, megadta volna magát az időnek. Firdauszí összefogta az emlékeket, megőriztea kincseket, példaként léptette fel az ősöket, és emberi mivoltukban is bemutatta a félistenbajnokokat. E tekintetben tehát - de elsősorban a mérhetetlen költői erővel eggyéfonódó kifogyhatatlan emberi gyöngédség okán - némi joggal nevezhetik hazája Homéroszának. S ezek mellett, de éppen nem ezektől függetlenül, a nagy összefoglaló nagy újító is; hazája Dantéjának is nevezhető; ő a későbbi perzsa költői nyelv megalapozója, bizonyos értelemben ő az első újperzsa költő. Igaz, hogy az újperzsa nyelv felavatása költői nyelvvé már őelőtte megtörtént. Dakíkí már a Firdauszí nyelvén írt. De Firdauszí a szónak egy valamivel tágabb értelmében mégis az újperzsa irodalom kezdetén áll - s egyaránt támaszkodik a költőileg először általa teljességükben-összefoglalt ősi hagyományokra s az éppen születő újperzsa irodalom első eredményeire. Az arab hódítással a perzsa irodalom fejlődése megszakadt.A VII. század közepétől a IX. század második feléig a perzsa irodalom úgyszólván eltűnik.Az irániak művelik ugyan az irodalmat, de nem a maguk nyelvén, hanem arabul.A perzsa nyelv mint a magas irodalom eszköze, megszűnik. A IX. század második felében megérik a perzsa irodalom megteremtésének lehetősége és szükségessége. Egyik forrás a népköltészet; s a költészet átveszi mindazt a költői és kulturális eredményt, amelyet időközben az arab nyelvű kultúra létrehozott. De ez a kultúra csak kis részben arabok kultúrája.A hellénizmus és a keleti kultúrák örökségét viszi tovább. S a hellénisztikus és keleti kultúrákat nem ők ötvözik össze: egybefonódottan találják. - A perzsa költők az arab költészetben leltek mintát (mint egykor a rómaiak a görögben), azzal versenyeztek (s jó néhányuk mindkét nyelven, arabul és perzsául is írt), az arab magas költészetnél nem akartak lejjebb költeni. Metrumaik is arab iskolán mentek keresztül: abban a formában, amelyben akkor használták őket, arabból átvett metrumok. A perzsa költészet tehát az arabtól tanult, de a perzsa eposz nem indulhatott arab példakép után, mert arab eposz nem volt.A Sáhnáme arab megfelelőjét hasztalan keresnők. Régi perzsa költészet (népköltészet), közép-perzsa (föltehető, és kikövetkeztethető) eposz adta a Sáhnáme hazai hátterét. Firdauszí nem zárkózott el az arab kultúrától, ezt nyilván nem is akarta, egyébként pedig nem is tehette volna. Nemcsak tárgyának arab közvetítésű hellénisztikus és keleti részei tették volna ezt lehetetlenné, nemcsak az arab kultúrának a perzsa költészetben sűrűn és folyamatosan megmutatkozó jegyei, hanem - s mindenekfelett - az ő nagy célkitűzése, egyetemességre való törekvése is. De ugyanakkor, amikor Firdauszí



perzsa írása természetesen éppúgy tele van arab betűkkel, mint a lírikusoké, s ugyanakkor, mikor gondolatvilága az ebben az időben teljesen az arabhoz kötött perzsa líra levegőjét is árasztja - arab szót feltűnően ritkán használ. Ez azonban nem valamiféle purista szándék eredménye, hanem magátólértődő következménye annak, hogy Firdauszít az arab behatolásnál régebbi hagyományok kötik, költészetének ezek legfőbb táplálói. Mint epikus, mint korszak-záró és nyitó költő, mint monumentális összefoglalás és örökség-átadás ihletett végbevivője áll tehát Firdauszí az újperzsa irodalom élén. Művének gyökere legmélyére nyúlt a múltnak, legszélesebben ágazott szét az akkor ismert világ talajában - ezért tudta lombkoronája legfrissebben lehelni az új költészet új illatát, ezért tudta legszélesebben tartani múltnak és jövőnek, az egész - tovafutásában állandó - Időnek égboltozatát.
5.A halhatatlanság jegyében A mulandóságba beletörődő, a mulandóságot ihlető Múzsájául választó dalnok éppen azáltal fogta itt a tovatűnő tavaszokat, hogy elmúlásukról oly gyönyörűségesen énekelt. Hőseinek nemcsak élete, hanem íme, most már elmúlása sem múlik el. De ennek titka van.A szó mágikus hatalmába vetett hit nélkül Firdauszí nem tudta volna szavaiba igézni és igázni mindazt, amit megbámulni, megóvni, magasba-emelni akart. De az a hit nem valami misztikus hit volt. Egyszerűen csak fölismerése és fölhasználása annak, hogy a szó - ha komolyan és áhítattal bánnak vele - elevenen és melegen őrzi azokat az emberi cselekedeteket és érzéseket, amelyek megjelölésére született. S "az ékes szó magvait elhintő" Firdauszí tudja, hogy az ő szavai valóban magok, nemcsak abban az értelemben, hogy szárak, levelek, szirmok hajtanak majd belőlük, hanem abban is hogy mindegyikük száz meg száz hajdan-nyílt virág emlékét, tulajdonságait őrzi. A szavak, melyekkel hőseiről szól, s a szavak, melyeket hőseivel mondat, mind magukkal hozzák s viszik-adják is tovább a hajdani ismert események és alkotások ízeit, színeit, illatát.Az újra és újra elhangzó formulák ismétlődő szavai, valamint az új, a közöttük, bennük váratlanul és először megszólaló szavak egyaránt összekötik a múltat és a jelent (az örök jelent is), mert az új helyzetet jellemezni tudó régi és a megállapodott formulába illeszkedni tudó új egyaránt az emberi lét, gondolkodás, sors folyamatosságát érezteti szelíd paranccsal és varázsosan. Hősei is úgy viselkednek, mint szavai. Sok-sok elődjüket a maguk személyében hordozzák, várt és váratlan cselekedeteikkel példákat valósítanak meg és példákat teremtenek. S mindezt, mondhatnók, öntudatosan teszik,Telegdi Zsigmond találó kifejezésével "hivatásos epikus hősökként" viselkednek. Mintha mind hordozná kimondatlanul is - a Homéroszból jól ismert feszítő kérdést: "Vajon milyen ének lesz belőlem?" De még inkább talán Thomas Mann Józsefére emlékeztethet az ő



maguktartása is, Józsefre, aki oly gyakran mondja: "Vigyázzunk, mit cselekszünk; mert azt kell tennünk, ami beletartozik a történetbe." Ilyenformán a hősök legegyénibb cselekedeteinek a legnagyobb közösségi jelentősége, a szavak legjátékosabbjainak a legnagyobb súlya lehet, van is legtöbbször. Szavairól mint magvakról Firdauszí a költemény utóhangjában vall tömören. De a szóról mint nemcsak magról, hanem valóság-őrző testi-lelki nem-múló jelenségről a legszebben az Iszkandar (Nagy Sándor) rész végén énekel. Iszkandar megbetegszik Babilonban, trónszékét a szabadba viteti ki, végrendelkezik és meghal. Szólt és lelke elröppent... S lám, vége lett a sáhnak, ki győzött a sok nép felett! A vén világ sorja ez: ő nincs sehol, de itt él a s z ó , lásd, amely róla szól. Harminchat magához hasonló királyt ölt meg; s mondd, markában van-é a világ? Tíz várost hozott létre pompázatost, s a tíz város tarlóföld, sík puszta most. Olyat tett, mit még senki, s ez annyi csak, hogy róla az égtájak mind szólanak. De legtöbb a s z ó : mert az nem palota, hogy hólétől, záportól szétomlana. A szót itt megőrzi az emlékezet, a szó több, mint császári szent ékszerek. Van ebben az Iszkandar-végszóban némi öntudat, ráteszi és míves öntudat kifejezésre-juttatása a szultánnal szemben. S látható belőle, hogy Firdauszí ugyanolyan hivatása-tudóan él, mint hősei: tudja, vallja, büszke rá és boldog általa, hogy ősök, elődök és költőtársak munkáját folytatva, e munka megőrzője, továbbadója, emlékező és emlékeztető kincstárnoka.
6.A végtelen láncolat A Királyok Könyvének terve, sőt maga a mű sem kezdődik Firdauszíval. Mint már itt is említés esett róla, s mint majd a költemény Előhangja is elbeszéli: sokszoros közvetítéssel, hányatott sors után került a nagy mű Firdauszí író-nádjára, ajakára. A Királyok Könyve külső sorsa sok tekintetben hasonlatos a homéroszi eposzokéihoz, de van velük szemben e sorsnak egy lényeges sajátossága: az eposz élettörténete állomásainak külön-nyelvűsége. Régi költeményeknek, prózai közvetítéseken keresztül, másnyelvű versre ültetése - ez volt például a költemény sorsának az a szakasza, amely Firdauszí nevéhez fűződik.A homéroszi eposzokról



épp e legutóbbi esztendőkben tudjuk egyre inkább, hogy 1. valóban egyéni alkotások, 2. hatalmas örökség apróbb, nagyobb és még nagyobb elemeinek végtelen sokaságát olvasztják magukba, s a knósszoszi, mükénéi és püloszi táblák írásának megfejtése óta nyilvánvalóan még sokkal nagyobb idő-háttérbe visszavezethető az is, hogy azonos nyelvű (vagy legalább legfőbb, egyenes leszármazásában azonos nyelvű) görög nyelvű folyamatosság végső termékeként teszik ezt. S az is bizonyosnak látszik, hogy e folyamatosság végig s töretlenül verses volt.Az, hogy Firdauszí alkotásának közvetlen forrása egy pehleví költői örökséget prózában összefoglaló műnek ugyancsak prózai fordítása volt, nemcsak nagy kötöttséget, hanem - másfelől - egyénisége, pontosabban: a maga közösségéhez, kultúrájához tartozó közösségi egyénisége nagy érvényesülési lehetőségét is jelentette.Világos, hogy a szomszéd népek s a hódítók arcképeit is a maga hasonlatosságára formáló eposzban nagyobb tere nyílik ennek akkor, ha közvetlenül az eposz előtt a nyelv közegének egy része, s közvetlenül az eposz által a formának egésze is megváltozik, megújul. Érdekes példáját találhatja ennek az olvasó az Iszkankar-történetben, amelyben már a nevek is kiáltóan figyelmeztetnek a kettősségre és arra a nagyobb előadásbeli szabadságra, amelyet e kettősség ( e legalább kettősség) a költő számára jelent. Nagy Sándor (Alexandrosz,Alexander) itt Iszkandar; apja a makedón Bilipposz, görög kiejtéssel már Philipposz, itt Failakúsz, és így tovább. Mint a nevekben szeszély és népetimológiás magyarázathoz igazodás, képzelet játéka és hagyomány ereje, úgy mutatkozik a történetben is a hagyományhoz (hagyományokhoz) kötöttség és a népi-egyéni költő-képzelet eleven játéka. Ebben a részben tudja az európai olvasó, Nagy Sándor igazi történetét ismervén, a leginkább nyomon követni, hogyan emelkedik - nem először és nem utoljára - a sok hajdani mítoszt tudatosan vállaló uralkodó története és személye ismét mítikus-mesei síkra; itt tudja talán a leginkább, jellegzetes mozgásában, fölismerni azt a körforgást, amely személyek és művek sorsában szünetlen működik, s amelyet leginkább az egy-egy nép közösségi tudatát őrző, de a rokon-kultúrákat is összekötő, egymáshoz-igazító költői művek mutatnak, de valósítanak is meg. *
Firdauszí művének nemcsak addig volt változatos sorsa, amíg a költőhöz került, s nemcsak addig, amíg ő maga dolgozott rajta. Követői, folytatói, elmondói, s minthogy e nagy költemény valóban "a nép ajkán" él mindmáig - alkotó közönsége tartották fönt életét s szépítették vele a maguk életét is.Az iráni nép minden fia ismeri, nem pusztán gyönyörködő élvezetért, hanem a mindennapi életben segítő apróbb-nagyobb gyakorlati tanácsokért is hozzáfordul. S hozzá fordultak, fordulnak a világ költészetének Sáhnáme-megragadta képviselői is, mindenki, akit e költemény magas művészete és okos embersége elragad; s a leginkább azok,



akikben - mint egykor Firdauszíban - fölébred a vágy, hogy én ezt a könyvet kezemhez vegyem, mert elmondom újból az én nyelvemen. *
1954 telén megszólalt lakásomon a telefon. Honti Rezső kedves ismerős hangja hallatszott belőle: "Édes fiacskám, az ég szerelmére, csináld már meg a Sáhnámét!" Volt ebben a mondatban némi szemrehányás is, mintha már jó néhányszor megígértem volna; csakhogy hát ekkor értesültem erről az elgondolásról először. Kiderült a következő: Honti Rezső elkészítette a Sáhnáme jelen - szemelvényes kiadásának prózai fordítását, s minthogy Gáspár Endre, aki a szöveg megverselésére vállalkozott, elhunyt, Honti engem választott ki a feladatra. Eleinte arra gondoltam, hogy ilyen nagyterjedelmű és jelentős művet közvetítőszöveg alapján nem magyarítanék; végül azonban mégis elvállaltam, mert csábított a költemény szépsége mellett a Honti Rezsővel való együttmunkálkodás lehetősége (ami valóra is vált, mert a verses fordítás egy része még az ő életében elkészülvén, jó néhányszor volt alkalmam élőszóban tett megjegyzéseit is hasznosítani); s külön csábított a forma, a mutakárib-verspár is. Honti Rezső prózai átültetése az eredetinek ritmusát és rímeit ugyan nem közvetítette - de annál inkább az eredeti szöveg szóalkotásait, gondolatvilágának a nyelvben kifejezésre jutó sajátosságait, atmoszféráját. Honti Rezső elhunyt, mielőtt a verses mű elkészült volna, de a Sáhnáme iránti lelkes szeretetét, míves gondosságát őrzi az átültetés, s mindig jólesik visszaemlékeznem megbeszéléseinkre és arra főképpen, hogy a Sáhnáméval való avatott és lelkes foglalkozása tiszta és alkotó életében milyen igaz és milyen sok megérdemelt örömet szerzett neki. Telegdi Zsigmond professzor ellenőrzése többet jelentett e munka számára, mint röviden elmondani vagy méltóan megköszönni lehetséges volna.Amennyire jólesik visszaemlékeznem arra, hogy mikor az első részletet megmutattam neki, kijelentette: e munka Firdauszí művének a magyar költészethez való annektálása annyira jólesett az is, hogy együttes munkánk folyamán sorról sorra s az új és új változatok alkalmából ismét és ismét növelte bennem a mindig magasabb célra törekvést. Páratlanul gazdag Firdauszí-ismeretét, lenyűgöző tudását és nem utolsósorban Firdauszí és e fordítás iránti nagy szeretetét alkotó tanácsok seregével állította az új magyar Sáhnáme jobbításának, az eredetihez mennél hívebb simításának szolgálatába. De már a fordítás első elkészülése közben igyekeztem a nyelvi idegenséget is megszüntetni.A művel perzsát fogtam - s éppúgy nem eresztett, mintha török lett volna. Perzsául tanultam hát, s perzsa-tanárom,Végh Mária, ugyancsak sok segítséget adott Firdauszí szövegének hívebb megértésében, megértetésében.



S most, mikor mindenkinek, akit nagyon is megillet, köszönetet mondok, megilletődve és örömmel helyezem a Királyok könyvének e fordítási kísérletét az olvasó asztalára. Budapest, 1959. július 3. DEVECSERI GÁBOR
KIRÁLYOK KÖNYVE I. ELŐHANG Mit én most regélek, mind elmondta más, a kertnek szüretjén, hol nő a tudás. Gyümölcsterhű fán fönt ha nincs is helyem, a csúcsát talán meg sem érinthetem: a dús pálma aljában is jó, ha állsz: ha mást nem, megóvó nagy árnyat találsz. De tán még a lábam is megvethetem az árnyékvető fán, egy ág-szegleten, s e híres Király-Könyvet írván, lehet megéltetem itt lenn az emlékemet. E könyvről ne hidd, hogy csalárd, vagy hamis, de tudd: változandó a sors útja is. E könyvből meríthet, kiben csak van ész, ki képet, ki rejtvényt kihámozni kész. *
A régmúlt időkből egy könyv érkezett, ez őrzött sok ősrégi történetet, de itt-ott e könyvből a bölcs-vén kezek külön tartogatták a tört részeket. Míg eljött egy dihkán-fi hős pehleván, ki fürkészve járt-kelt a régmúlt nyomán, ki bölcs volt, nemeslelkű, s oly terve kelt, hogy sok tűnt regét újra életre kelt, hívott minden égtájról egy móbedet, és mindent, mi szétszórt volt, eggyé-szedett. Kikérdezte sorjába: honnan valók királyok, s vitézlelkü hős harcolók, s kezükben milyen volt az ifjú világ, melyet csak siralmunkra hagytak miránk, s hogy részül miként adta jócsillaguk, a jóért naponként csatát vívniuk.



Egyenként regélték e bölcs emberek: királyok hogy éltek, világ mint pereg. Beszédük figyelvén a bölcs főnemes, a könyv nőni kezdett, a híres-neves. Az embernek emléket ezzel hagyott. Dicsérjék is érette aprók s nagyok! S mikor könyve sok régi történetét regélő regélgette már szerteszét, szerették e sok hősi történetet az élénkeszűek s a bölcslelkűek. Nos eljött egy ifjú, sugárzó-okos, egy oldott s jelesnyelvű, szépszózatos, "E könyvet - kimondotta - megverselem." És örvendezett minden élő ezen. De vétek kísérgette ifjúkorát, s létét a rosszal viaskodta át. S reá hirtelen törve, omlott a vég, borítván sötétlő sisakkal fejét. A vétek miatt lelke vészekbe hullt, nem volt napja sem, mely derűs kedvbe múlt. A jósorsa elhagyta nagyhírtelen, mert rabszolgakéztől a vég érte el. Regélése végére nem juthatott, vigyázó szerencséje elszunnyadott. Bocsássad meg, Isten, ha mit vétkezett, s ha feltámad, ossz néki fennkölt helyet... S midőn lelkem immár nem őrá figyelt, Világok Királyához úgy esdekelt, hogy én ezt a könyvet kezemhez vegyem, mert elmondom újból az én nyelvemen. Sokaknak tanácsát igen kértem én, időnek futását mivel féltem én: talán életem hossza nem lesz elég, s e munkát nekem másra kell hagyni még. S a kincsem se szótartó - elrebbenő; s e nagyterhű munkámra nem lesz vevő; szegényes világ járta, had hadra kelt; jutalmat, ki kergette, ritkán ha lelt. Ezért hát, időt hagyva, vártam kicsit,



megóván titokban szívem terveit. Mivel kit se láttam, ki méltó lehet hogy értőn segíthesse szép tervemet. Pedig hát a jó szónál többet mi ér? A jó szó, mit apró s nagy ember dicsér. *
A városban élt egy derék emberem, valósággal egy-bőrben élt énvelem. S ez így szólt: "A tervednek orcája szép: a lábad bizonnyal derék útra lép. A pehleví könyvet, hogy olvasd, neked kezedhez hozom, csak ne horgaszd fejed. A nyelved megoldott, s elég ifjú vagy, s a hangod regés hősi énekre nagy. A Királyok Könyvének tolmácsa légy, nagyoknak keressd véle tisztes kegyét." S hogy elhozta s átadta már énnekem, sötét lelkem akkor kigyúlt fényesen. II.AZ ELSŐ KIRÁLYOK 1. Gajómarsz, a perzsák első királya A dihkán, az édesszavú, mit tanít? Ki vágyott először "nagy úr" rangra itt? Először ki tett főre sáh-ékeket? Nem is tartaná tán meg emlékezet; de volt egy, ki apjától úgy vette át, hogy elmondja ismét az ősök szavát: először hatalmat ki is birtokolt; ki legfőbb magasságra ért föl, ki volt. Az ős krónikák mélyeit faggató, sok ősrégi hősről igen soktudó, beszél így: Gajómarsz hozott trónt s vele fejéket, királyok dicső elseje. A Kos-jegybe lépett be útján a nap, s világunkra dics, rend, sugárfény fakadt; a Kosból sugárzott a nap s tündökölt, s e fénytől azonnal megújult a Föld. Gajómarsz, a sáh volt az úr mindenen. Emeltette várát egy órjás hegyen. Hatalmával így állt e hegycsúcs fölött.



Maga s népe tigrisbe öltözködött. a művelt világ jött el őáltala, még új volt az étel s az öltő-ruha. Élt harminc nagy évig világ sáhjaként, a trónról, miként nap, sugározva fényt. S akként tündökölt fönt a vár-trónuson, akár kéthetes hold sudár cipruson. S az állat-rajok mind, szelídek, vadak, ha látták, a lábához indultanak eminnen, s amonnan, s mind hódolt neki: a dicsfénye, sorsa ily jó volt neki. Egy széparcú bölcs sarja volt, egy fia, ki nagy hírre vágyott, akár ő maga. Szijámak nevű volt, derűs sorsban élt, és éltette élőn Gajómarsz szívét. Idő telt, idő múlt, nap és év haladt, s a jó úr királysága fénylő maradt; nem üldözte őt más, csak egy Ahrimán, egy ádáz, ki rátörni titkon kíván. Meg ennek fiúsarja: farkas-dühös, de nagy hadnak élén merész-szívű hős. Ez apjával együtt sereggel kiront, nagyon megkívánván a szent sáhi trónt. Szijámak füléhez midőn hír suhan: mit óhajt a bőszlelkű tisztátalan, harag forr szívében, kerít nagy hadat, s kigondolja tervét, a bátor vadat. A testére tigrist körített csupán, mert még nem viselt senki vértet csatán. S a vérszomjú Dév ellenében kiszállt, s mikor már a két nagy had épp szembeállt, Szijámak kilépett, mezítlen kiállt, lebunkózni Ahríman ádáz fiát. Az éjszívű Dév karmokat lendített, és így görbített büszke hős-termetet a földig, a szép karcsú hős sáhfiét, s a testét karommal hasította szét. A bősz Dév kezétől Szijámak kimúlt, a hadból a hadfő, a bajnok kihullt.



A sáh, hallva most, hogy megölték fiát, borult néki éjbe a fényes világ, leszállott a trónról, a kín járta át, fejét verte, szaggatta testét-húsát. Az arcát a vér és szívét gyász lepi, az élet világát sötétté teszi. S jajongott, búsongott a roppant sereg, a trónus köré gyűlve, bú lepte meg. S vadállat- s madár-had szökellt és repült, hegyekből a jó sáh köré gyűlve gyűlt. A bú buzgott bennük s a gyász kínja forrt, s a kastély körül fölkavarták a port.
2. Gajómarsz és Hósang harca a fekete Dévvel Dicső holt Szijámaknak egy sarja volt, a házban nagyapjának dasztúrja volt. E Hósang nevű ifjú hős volt, merész, kiben testet öltött a kellem s az ész. A jó sáh Szijámakra emlékezett, s ölében nevelvén a szép gyermeket, becézgette, kedvelte, mint egyfiát, s akép nézte őt, mint ki mást meg se lát. S mikor már a bosszúra gondolhatott, magához hivatván e jó bajnokot, kifejtette sorján a történteket, kibontotta mindazt, mi elrejtezett. "A szándékom ím ez: toborzok hadat, riadjon rivalgatva harc-áradat; vezérként neked kell kiszállnod vele, hisz énrám nagy út vár, te légy új feje." S perít s véle tigrist, dühös párducot és vérszomjú farkast sereggé-hívott; övé volt - parancsolt e legfőbb király lovaghad, madárhad s a bősz vad s a nyáj. Gajómarsz követvén a fényes hadat, fiának fiúsarja élen haladt. S az éjszínű démoni-fi szemből kiront, az égig kavarván a síkföldi port. A vad mint üvöltött, a Dév karma meg



e hangtól, a sáh látta, mind megmeredt. S a sok vad, míg egymásra tört két sereg, riadtlelkűvé tett dühös déveket. A hős karma lendült, oroszlán-karom, s a dévnek szoros lett a tág ég nagyon. Hósang hős a húsára hurkot hajít, majd dév-főt és dév-törzset ketté hasít. S midőn így a bosszúja megtétetett, Gajómarsz sah éltének is vége lett. S hogy elment - üres lett a széles világ. Ki volt oly dicső még, miként ő? no ládd: a lét csak csak csaló kép, nem oszt, nem szoroz, hisz egyként elillan, mi jó és mi rossz. az árnykincseket gyűjtve, hasznot kívánt, a tőkét nem érintve, sírjába szállt.
3. Hósang És Hósang, a bölcs, ülte meg már helyét, az ifjúra szállt át a császár-fejék. S a nagyság helyén hogy már fent ült a sah, a trónról magasságba csendült szava: "Hét égtáj felett nyertem el trónom én, hol győzelmesen sáhi szóm osztom én!" S azonmód a jó rendre s volt gondja rád: az orcád igazságra gyúljon, világ. Előbb egy jeles kincsre vetvén kezet, e bölcs kétfelé fejt vasat meg követ, s a vas hasznot ont már, a szikrát-vető, mivel nem szorongatja vad sziklakő. S ekként kélt kezétől egy új hívatás: legyen fejsze-, fűrész-, kapához kovács. S hogy ez végbement, újra mást szervezett: folyókból a síkságra vívén vizet; a víz jó irányt vett, csatornákba tért, keményebb dologtól sok embert kímélt. Az embernek elméje tágult ekként, nyomott s lendített már kaszát és ekét; vetett és sütött végre mindenki jól, s a földjét meg is tudta ismerni jól.



De míg ezt a sok jót még nem kapta meg, gyümölcsnél nem ismert különb étkeket, és ázott az ember még, fázott szegény, s ruhája se más volt, csak fáról levél.
4.A tűz ünnepének megalapítása Egy szép nap meg elment a hegység fele a Föld sáhja s néhány kisérő vele. És nagymessze föltűnt egy hosszú alak, mely kígyózva, éjbarna testtel szaladt. Fején vérpatakszínű két szem kigyúlt, a száján a füst dőlt, s a fény elborult. A bölcs, hősi Hósang, amint látja ezt, követ fog, s megindulva harcába kezd: hajít sáh-erővel a föld-fellelő, de elszökken immár a földperzselő. a kő így az elsikló kígyó helyett egy sziklának ütközve kettérepedt. Sugár szállta két kőből nagymesszire, a fénytől tüzes lett a két kő szíve. A kígyót nem ölhette meg hát a sah, de rejtekhelyéből a tűz kélt maga. S ha valaki vassal a sziklára ver, hát sziklából szökkenő szikrára lel. S a sáh nyomban így szólt: "E fény isteni: imádattal áldozz, ha bölcs vagy, neki." S hogy éj lett, orom-nagy tüzet gyújtatott, s a sáh s népe is mind köré gyűltek ott. És mind ünnepelt véle, mind bort ivott, s Szadának nevezték ez ünnepnapot. E napban ma Hósang sah emléke áll. Bár sok volna, mint ő, oly elmés király! Világot vidámmá virágoztatott; a teljes világ tudja: sok jót adott. Dicső volt, igaz-szívű, nagylelkű: itt eképp volt király negyven esztendeig. Amíg élt, kezéből a jó áradott, csodás tettek útján sokat fáradott. S hogy érette is jött az új lét, a jobb,



alant hagyta trónját, a büszkét, nagyot. A sorstól magas kort e sáh nem kapott, és Hósang, a bölcs, minket így elhagyott. A lét, lásd, nem őriz szerelmet neked, hű arcot ne várd hogy majd felfed neked. De volt néki jó sarja, bölcs tiszta fő, a nagy hős Tahmúrasz, a dév-megkötő.
5.Tahmúrasz Ez eljött s el is nyerte sáh-trónusát, a felség övével körítvén magát. A birkák s kosok gyapját ő nyírta le, s az embersereg szőni kezdett vele. Törődéssel abból ruhát alkotott, s a szőnyeg szövéséhez ösvényt nyitott. A négylábúakból sok fürgét kivett, és árpát adott néki, szénát, füvet; iramló vadak közt is válogatott: vadászó-hiúzt és vadász-párducot kicsalt mind a síkról s a bércek közül, vadászatra szolgálni jó eszközül. S a jófegyverű szárnyasokból sokat, a sólymot s a dölyfös királysólymokat, magához hozatván, vadásztak neki, és bámult a Föld, mily jól oktatta ki. Egy dasztúrja volt, egy nemes, jó, kinek nagy elméje nem tűrt gonosz tetteket. Egy elhírhedett bölcs, Saidászp volt neve, ki jónál egyébért tapot sem teve. A jótettre vonván Tahmúrasz királyt, csupán szent erény szülte rangot kívánt. A sáh hát a rossztól olyan tiszta lett: sugárzott dicső fénye minden felett. E Saidászp olyan nagy tehetségű volt, eszétől hatalmas, hogy így lovagolt: varázsába nyűgözve bősz Ahrimánt, mint gyorslábú csődörnek, hátára szállt - a nyergét reátette sokszor - s vele a széles világot kerengélte be.



A dévek pedig, látva, mit mívele, csapatban fölindultak őellene, tömeggé, sereggé hamar gyűltenek, az árván maradt trónt hamar lepni meg. De Tahmúrasz tervüknek vévén neszét, dühödten megindult haduk verni szét, Világnagy sugárfényt viselvén magán, elindult, nehéz harchusánggal nyakán. A dévek s boszorkányhadú mesterek megindultak, ocsmány varázsló-sereg. Hős Tahmúrasz ekkor, világ jó ura, kiszállott elébük szilárd bosszúra. Amott bőg a sok dév, tüzet, füstöt ont, emitt sok vitéz áll, kit ő hadba vont. És egymásra rontott a dév és a sah, de nem dúlt soká már a szörnyű tusa. Hadukból lenyűgözve kétharmadot, a dévekre győztes doronggal csapott. Sebekben, bilincsben, fogolyként kegyért eseng, csúfra sok bősz, az egy életért: "Ne ölj meg, de hálánk fejében ma új tudást, nagy dicsőség-növesztőt, tanulj." S a kérésre immár a nagy sáh hajolt, hogy tárják ki tüstént, mi elrejtve volt. S midőn már a béklyókat oldotta szét, sok ellankadott foglya kérvén frigyét, tanította hálájuk írásra őt, szívében tudásnak sugárzása nőtt. Nem egy jóra - harmincra oktattatott, arab, perzsa, hellén betűsort kapott, s a kínai, pehleví szó, és az ind, kezéből vetődött le írásba mind. S e bölcs és hatalmas király mily sokat adott még e háromszor tíz év alatt! De elment, leróván dicső napjait, s a művét, az emlékjelét hagyta itt. Ó, sors, mért növesztesz, ha aratni vágysz? Mi volt haszna szülnöd, mit egyszer levágsz? Az embert az égig magasztalgatod,



sötét földnek aztán megint átadod.
6. Dzsamséd Hogy Tahmúrasz elment, a hőshírű sah, sugárfényű trónjára ült hű fia, ki Dzsamséd nevet hordva kész küzdeni; a szívében apjának intelmei. A sáh-rend szerint ült uralgó-helyén, aranyló fejék volt uralgó fején; sugárfénye burkolta, fényes királyt, csupán néki hódolt a széles világ. Igazságot osztott, nyugodt életet; madár, dév, perí mind kisérője lett; uralmán a jólét, a bőség virult, a trónján a dicsfény sugárzón kigyúlt. "Az Úr adta dicsfény - eképp szólt - enyém, mivel sáh vagyok, s nagy varázsló is én; az ármányra, vétekre féket vetek, a fényhez terelgetve szép lelkeket." S a fegyverre volt gondja elsőbben is, dicsőség kaput tárt a hősöknek is. Vasat vert-puhított a szent sáh-erő, sisak, vért s a páncél eként állt elő; s a méneknek is nyújtva páncélzatot, nagy elméje ily szép találmányt adott. Vagy ötven nagy esztendeig dolgozott, belőlük jeles kincseket halmozott, s a köntösre volt gondja más ötvenen: a harcban s a békében öltöny legyen. Halommá dagadt már a gyapjú, a len, a hódprém, a muszlin, brokát és selyem. S ezenközben sodrást-fonást is tanít, a lánc-szál s vetülék-fonál titkait, s kimondotta: ezt mosni és varrni kell; s miként ő tanácsolta, tették, mi kell. De aztán megint másra készült elő; a sors néki örvend, a sorsnak meg ő. Az egyhivatásút mind elhívja most, és erre is rászánt egy félszázadot.



A kátuzi-k rendjének adván nevet, e rendből az egyháziak rendje lett. Hogy Istennek élvén, lakásuk legyen a néptől külön fönt az ormon-hegyen, s imával, ne mással tegyék napjukat, a lelkük dicsérvén a fénylő Urat. És más részre más büszke rendet csatolt: niszárí nevű volt e másik csoport, oroszlánszívűek, csatában nagyok, hatalmuk vitézlő hadában ragyog; legyen karjuk által szilárd trónusa, megőrizze hírét a sok jó tusa. Van egy harmadik rend, a neszudi-ak, kik, hálát nem érezve, nem hajlanak, mert vetnek s aratnak, nagyon dolgosak, s ha esznek, szidalmat sosem hallanak. Ruhájuk silány, mégse szolgák ezek, szidalmak zajától örök-mentesek, s a pörtől, a bíráskodástól is ők, akikből e rend áll, a földmívelők. Szabadlelkű, bölcs-szózatú mondta ezt, hogy. "Szabadot rabságba restség vetett." A negyedik rend lett az ahnúkhasi, ki lázong s a dolgát kezével teszi; ipart űzve él mindje gondok között, a gonddal szívük mindig is küszködött. Ő erre is rászánt egy félszázadot, az ember-seregnek sereg jót adott. Parancsolta aztán: a földet s vizet merítsék s habarják a bősz dév-kezek; s az így nyert agyagból a tündér-sereg a téglákat illőre formálta meg, habarccsal s kövekkel falat jól rakott, és ésszel, mely épít, reá jó lakot s medencét s magas várat: bástyák között menekvést találjon, ki sors-üldözött. Az ékkő-kifejtésre nagy gondja volt, s a fürkész sah ebből sugárfényt csiholt. Halom kincse lett így, különféle, mint



arany meg topázkő, ezüst meg rubint; s szirtből varázstette fejtette ki, a földmélyi kincs kulcsa megvolt neki. Majd illatszerekkel törődött, melyek szagukkal gyönyört adnak-ébresztenek; hát kámfort, mosuszt, áloét, balzsamot és jó rózsavízzel sok ámbrát adott. És szert, mivel minden kórt meggyógyított, az épségnek ő széles ajtót nyitott. S a napfényre csalt ős, erős titkokat, olyan vizsga szellem, mint ő, nem akadt. Hajójával eztán a tengerre szállt s világtáj után más világtájt bejárt. S egy új ötven-év hosszan így dolgozott, figyelvén a népének új jót hozott. S midőn fényre jött mind, amit föltalált, már mást el sem ismert, csak önnönmagát, mert mindennel, úgy látta, célhozjutott, a föntnél is föntebbre kívánkozott. Sugárfényű trónszéket készíttetett, rakatván reá sok-sok ékes követ, s emelték a dévek, parancsára, át a földről az égig király-trónusát. Miképp nap, sugárzó, a légűrbe fenn, aképp ült a nagy sáh, ki úr mindenen. S a trónus köré gyűlve ember-rajok csodálták a sorsát, mi fennen ragyog. Így háromszor száz éve pergett tova, s ezenközbe nem halt meg ember soha. Se rosszat nem ismertek akkor, se bajt, s a dévek hadát csak mint rabszolga-rajt. A népek meg két füllel lesték szavát, s gyönyör hangja áradt az égbolton át. De ő megkívánván az Úr trónusát, már mást meg se látott, csak önnönmagát. Idáig kegyeslelkü, vak gőgbe hull, el is fordul Istentől hálátlanul. Hadának hivatván a legfőbbjeit, ilyen szózatát mondta fentről nekik:



"A földön csak énáltalam van tudás, ilyen sáh nem ült még a trónusra más. Csak éntőlem él itt a földön tökély, világszerte immár az én rendem él. Az étek, s az álom s a nyugalmatok, ruhátok, derűtök mind tőlem-kapott. Enyém itt a sáhság s a szent korona. Ki mondja, hogy kívülem él pádisah? Az én gyógyszeremtől felépült a föld, halál vagy betegség sehol nem dühöng. Ha nem tőlem, bennetek lélek van-é? Ki nem hinne énbennem - Ahrímané. S mivel sok dicső tettem úgysem titok, az Istent is énbennem kell látnotok." De horgasztva főt mind a bölcs mágusok, biz egyik se mert szólni, egy sem tudott. Elillant a sáhról a fény hirtelen, s a földet viszály mérge töltötte el. S a sáhtól az orcák elfordultanak, s a főbbek közül híve egy sem maradt. Huszonhárom évig bolyongott a had; az udvartól, elszórva, távol maradt. A nap tűnt sötét éjbe Dzsamséd fölött, fejéről a dics fénye elköltözött. Az Isten haragvón utólérte, és betöltötte lelkét a vad rettegés. Kesergett, a keblére vérkönnye hullt, Teremtője lábához esdőn borult. De megvonta ekkor kegyelmét a menny, s galádok jajával jajong végtelen.
III. DAHÁK 1. Dahák és apja A dárdás-lovas nép fölött akkoron derék jó király élt, nemes volt nagyon; nemes szíve, jó lelke semmit se vét, az Istennek szentelte nyájas szívét; Mirdász volt e jóságos úrnak neve, igazságot és kincset osztott keze.



A négylábú, megfejhető állatok sereggel kisérték e boldog sah-ot; s a fényeshitű osztva kecskét, juhot, s tevét - mind a pásztorfiúknak jutott, s a szolgáié lett a sok jó tehén s a tündéri-röptű arab fürge mén. Ki áhítozik tejre, nem kell egyéb, kinyújthatja érette máris kezét. E fényeshitű úrnak egy sarja volt, ki érző kegyéből jeles részt kapott. Dahák volt ez ifjú, a bátor, merész, a földnek hatalmát kiharcolni kész. De úgy is nevezték biz őt: Bévaraszp (mert pehleví nyelven e szó bévar azt jelentvén a számok között: "tízezer", mi perzsánk az ős szóra, tudd, így felel.) Arab mént aranygyeplejűt futtatott tizezeret, s e szép névhez így juthatott. Nyeregdíszben állt egyre kétharmada, csak ékűl, hisz nem kellett harcolnia. És történt egy reggel, hogy Iblísz, a rossz, bement s nyájasan szólt a Mirdász-fihoz, a jó útról elvonta őt teljesen, s fülét néki átadta az szívesen, hisz ínyének ízlett a sok cifra szó, nem is tudta, hogy tette bősztől való; a sátánnak átadva lelkét-eszét, beszennyezte csúf sárral önnön fejét! S az Iblísz, megérezve: jó dolga van mivel tőrbe hullott a hős boldogan, megejtő szavakkal tovább szónokolt, s az ifjú agyában tudás nem honolt. A bősz így susorgott: "Sokat mondhatok, mit én tudhatok csak, mi másnak titok." S az ifjú: "Miért is haboznál? Ne félj, te csak jót tanácsolsz, tanítóm, beszélj." S ez azt mondta: "Szerződj velem most tehát, a sok titkot aztán adom néked át." A szózatra ő balga szívvel hajolt,



s miként az parancsolta, esküdve szólt: "A titkod megőrzöm, ki sem hallja meg; bizony megteszem, csak beszélj, tervedet." S ez így szólt: "E kastély terén ért legyen, ha itt vagy te, más gazda, hős hercegem? Az íly ifjú mellé minek kell apa? Figyeld, mit sugall már az ész bölcs szava: sok évet megélt ő, s ha élhet tovább, terád nem figyel majd a széles világ: hatalmadba vedd hát a kastélyt, te nagy; világfönti polcára méltó te vagy. Ha mindazt, amit mondtam, elvégezed, a teljes világ végre hódol neked. De atyjáért búsult az ifjú nagyon, s a véréért szívébe szállt fájdalom. S az Iblísznek ezt mondta: "Meg nem teszem; olyat mondj, mi nem csúf, se tiltott nekem." Felelt az: "Szavam, hogyha meg nem teszed, az esküt s kötésünket így elveted az eskü s kötés súlya nyomván nyakad, te hitvány maradsz s ő a polcán marad." Befonván az ifjú arab herceget, ez őnéki kész-szívü rab híve lett. Meg is kérdi tüstént: "Mi lesz hát a csel? Tanácsodtól arcom sosem fordul el." Felelt ő: "A fortélyt reám bízd, legény; a fényes napig felsegíthetlek én; a dolgod csak az, hogy ne szólj senkinek, segítők e munkára nem kellenek. Elintézem illőn, s te bízd rám magad, szavad kardja jobb ha hüvelyben marad." Volt Mirdász lakában egy szép tiszta kert, mely szívoldozó könnyű jókedvre kelt. A méltán magasztalt sah hajnalba kelt, s imádkozni készülve, kertjébe ment; fejét és a testét is ott mosta le, se lámpás, se kísérő nem volt vele. A gaz-célú gaz dév meg ezt főzte ki: az útjába mély vermet ásott neki,



s gaz Iblísz e vermére rőzsét rakott, s az ösvényt taposgatva eltávozott. És gondolt a híres sah hajnal felé a kertjére, fordult is arccal felé; s midőn már a mély kút felé járt maga, lehullt hirtelen sorsa jócsillaga; behullott az árokba s ott összetört, kinél jámborabbat se látott a föld, e nagylelkű nagy sáh, ki jón-rosszon át olyan reszkető szívvel óván fiát, úgy nevelte gyöngéden, aggódva, fel, örült néki, kincsekkel halmozta el. S e gaz sarjadék gondja nem volt soha az apját szívéhez közelvonnia, de ontotta vérét e bősz-cinkosú. Egy bölcs mondta nékem: "Ha egy rossz fiú dühöngő oroszlán, s ha rosszabb akár, az apjára tőrt fenni nem merne már, csak akkor, ha úgy van: ki múltat figyel, az anyjától elhallgatott bűnre lel. Az apjától íly messzehullt gyermeket fiúnak ne hívd; más se: fattyú lehet. A bősz, vad Dahák, lám, e csellel került királyságra; jó apja trónjára ült. Arab-sáh-fejékét felöltötte, és csak őtőle függött haszon s büntetés. S az Iblísz, mikor látta: célhozjutott, kigondolt egy új csúnya fondorlatot. S kimondotta: "Hozzám simult már szíved, s amit csak kívántál, ezért lett tied; ha rám hallgat eztán is, el nem hajol szavamtól, s amit mondok, elvégzi jól, parancsszód világszerte hallgatja már az állat s az ember, s a hal s a madár."
2. Iblísz szakács képében jelenik meg Kimondotta és máris új cselt vetett; csodáld: mert okoslelkü szép ifjú lett, magát íme ezzé varázsolta át,



ki jól tudja megszőni szónoklatát. S Dahákhoz sietvén hamar, mást se tett, dicséretre halmozva dicséretet: "Szakács, - mondta - nagyhírű, dolgos vagyok, a sáhnak, ha kívánja, szolgálhatok." Dahák elfogadván a szolgálatot, a főzéshez őnéki konyhát adott. S az élésterem-kulcsot átadta a dicső sáhi kastély egy udvarnagya. Azontájt bíz étek nem oly sok akadt, nem íly gyakran öltek, sütöttek vadat. S a népeknek az volt csupán étke még, mi felnő, a földből kiütvén fejét. A bősz Ahrimán abba mesterkedett, hogy álat húsát adja zöldség helyett. Tojásból kivévén a sárgát előbb, adott ő Dahák sáhnak ádáz erőt. Soron jött a szárnyas, s a négylábúak, s Dahák asztalán szelte szét húsukat. S mint oroszlánt táplálta vérrel, hogy e vad étekkel őt is merésszé tegye, s hogy bármit kívánjon, parancsként vegye, s hogy zálogba szívét kezéhez tegye. Evett hát a sáh, majd magasztalta őt, az étek meg ízlett, de rossz sorsa nőtt. S a fondorkodó bősz a trónjához áll: "Örök légy, emelthomlokú nagy király! Én reggelre oly étket adnék neked, hogy az lesz örökké kegyelt ételed." Kiment, s szőtte tervét egész éjjelen, hogy másnap csodát míly fogással tegyen. És másnap, midőn a lazúrszínű gömb a sárgás rubintot ragyogtatta fönt, fehérhúsú fácánt s fogolyt is sütött, s a sáhhoz sietvén, reménysége nőtt. Kezét ő a tálak felé vetve ki, a gaz dévet immár nagyon kedveli. Majd harmadnap szárnyas- és bárány-ebéd került egyidőben, de kétfélekép.



Negyednap, terítvén az úr asztalát, az étek megint új: finom borjuhát; s ez étekbe sáfrányt és rózsavizet és színtiszta mósuszt meg óbort vetett. Dahák érte nyúlt és ivott és evett, s az Iblísz iránt benne kélt tisztelet. És szólt: "Ó, te jólelkű, mondd meg nekem, mi kell néked éntőlem, és megteszem." Szakács szólt: "Örömben virulj, pádisah! Legyen szent örökké erőd trónusa! A szívem veled telve, téged szeret, vigasztalja orcád az én lelkemet. A sáhtól csak egyet fogok kérni én, pedig rendem ehhez s a rangom szerény: a vállát hadd illessem ajkkal, legyen szabad rá simítnom ma arcom-szemem." Dahák hallgatott rá, s nem értvén a cselt, a gaz kérlelőnek legott így felelt: "Legyen hát, ha ebben leled kedvedet, lehessen dicsőséges ettől neved." S a dévnek megengedte: mint jóbarát, a csókjával illesse két oldalát. Az így tett s a földmélybe eltűnt legott. S ilyen nagy csodát még ki sem láthatott: a két vállból két barna kígyó fakadt. Dahák búsan mindenhol gyógyírt kutat. S lemetszette végtére kígyóit ő. De illő, hogy ámulj: hisz ismét kinő a két csúnya kígyó azonmód Dahák két csókérte vállából, mint két faág. S az orvoslók eljöttek, bölcsek, tudók, és elmondta mind sorra, mit csak tudott. És tették is ezt-azt, amit csak lehet, de bűvszert e bús bajra egy bölcs se lelt. S jön orvosnak öltözve ismét a Dév, tudálékos arccal szobájába lép. S Dahák sáhhoz így szól: "A sors műve ez, ne bántsad: ha már létre kélt, léte lesz. Csak ossz nékik étket, s nyugalmat vele,



és más gyógyszerekkel ne gondolj te se. Csak ember-velőt, agyvelőt vess nekik, talán csak kimúlnak, ha majd ezt eszik. Mivel nincs reá szer, csak ember-velő, csak íly szer segít, bárha elrémítő. Öless két legényt minden új reggelen, s fejükből velőjük kivágasd nekem." Mi mást is kívánt így a dévek feje, mi mást várt, mi mást kért? Csak azt, hogy csele a célját elérvén: a teljes világ az embertől árván legyen pusztaság.
3. Dzsamséd halála De aztán Iránban süvöltés riadt, eminnen s amonnan megindult a had; a fényes fehér nap sötétté borult, és Dzsamsédtól mindenki eltántorult, az Isten sugárfénye elhagyta már, egészen megőrült a zsarnok király. S a téres nagy országban itt és amott egy-egy büszke úr tűnt fel, úgy vágtatott, hadat gyűjtve nagy harcra készült elő; szívükből ki lett végre vettetve ő. És egyszerre indult Iránból a had, arab föld felé véve tüstént utat. Hogy él ott egy sárkányi sáh, híre jött, kinek képe félelmetes szerfölött. Iránból lovagnép keresvén királyt, az orcája fordult Dahák sáh iránt; s reálelve, mind néki hódoltanak, királlyá kiáltotta őt ott a had. Viharként rohant hát a kígyó-király, arany sáh-fejékkel kit úgy várt Irán. Iránból s arab földről hadnépeket szedett, minden égtájról vitézeket. És Dzsamsédnak, mert rá vetett vad szemet, a széles világ már szoros gyűrű lett. S midőn már lesántult e sáh végzete, s a trónról egy új zsarnok úr verte le,



elillant, az új úrra hagyván a trónt, fejéket, hatalmat, s a sok birtokot. Borult néki éjbe a fényes világ, s a trónt és fejéket Dahák vette át. Míg ő száz nagy esztendeig rejtezett; sehol nem találták az emberszemek. De Kínában aztán, a nagy tengeren e hitszennyező úr megint megjelen. Dahák rácsapott nyomban, elfogta őt, s nem adván bizony néki hosszú időt, egy fűrésszel elszelte, s már nem terem e Dzsamséd miatt több sötét félelem. A sárkány lehétől e sáh rejtezett, de végül legyőzetve, porrá-veszett. A trónszéke, sáh-fénye - volt! Hirtelen, mint szalmát a gyanta, a sors vitte el. Ki volt nála trónon dicsőebb, nagyobb? S a gond-hordozásból mi hasznot kapott? ét évszázad elszállt e Dzsamséd fölött, s a sok jó s a sok rossz a felszínre jött. Mit érhet neked, mondd, ha hosszú a lét, de nem tárja titkát világunk eléd? Mert mézen nevel föl, meg édes boron, susogván neked lágy, szelíd hangokon: s te azt véled, úgy szór kegyet s jót reád, hogy orcája néked gonoszt már nem ád, hogy boldog lehetsz csak, vidámvégzetű, s a szíved kitárhatja bízó derű: de aztán kijátszik; te hittél neki, s szívedből a kín vérét sajtolja ki. A földön csak ingó csalárdság lakik: ne vess mást belé, mint a jó magvait. E csárdába immár beléunt szívem, a terhem hamar vedd le, én Istenem! *
Dahák egy éjjel azt álmodta, hogy három harcos támadt rá: a legfiatalabbnak ökörfej-végű harci husáng volt a kezében.A husánggal Dahákot fejbe verte, azután szíjakkal összekötözte testét, és elvitte a Damávand hegyére.A móbedek, akiktől az álom megfejtését várta, nem merték vele közölni a gyászos jövőt, csak fejük, a



bölcs Zírák, mert a királlyal nyíltan beszélni, és megmondta neki, hogy születni fog egy hős, akit Dahák juttat árvaságra; egy tehén fogja felnevelni; a tehén is Dahák kezétől pusztul majd el: de az ifjú egy tehénfejben végződő husánggal fogja leütni Dahákot. Néhány év múlva csakugyan világra jött a megálmodott ifjú: Firédún.Apja Ábtín volt, Dzsamséd unokája, anyja Farának királylány. Dahák mindenütt kerestette félelmes ellenfelét; csatlósai Ábtínt fogták meg; agyveleje Dahák konyhájára került. Firédún születésekor jelent meg a földön a pávatoll-színekben tarkálló szőrű csodatehén, Birmáje: ehhez adta Farának a kisfiút. Dahák keze oda is elért, a tehenet megölték, Firédúnt az Alburz hegységben rejtegette anyja. Mikor Firédún felnőtt, hírt vesz Dahák garázdálkodásairól, fegyvert fog és bosszúra készül. *
4. Dahák Irán királya Midőn már Dahák így a trónhoz jutott, egy évezredig rajta császárkodott. A teljes világgal ő rendelkezett. Ilyen volt - tekintsd át ez évezredet: a bölcseknek erkölcse eltávozott, szabaddá levén mind az elkárhozott; Dahák sem tanult mást, bizony semmi mást, csak rablást, ölést, szörnyű tűzvész-hozást. És éjente két ifjat válogatott (csekélyrendűt is, meg lovag-bajnokot) a kastély-szakács s kése ott ölte le, hogy könnyebb lehessen Dahák élete. Megölték, mert kellett agyuk veleje, etetgetni két sáhi kígyót vele. Volt két tisztalelkű, derék férfiú, két tisztelt személy, párszi-származatú: Armájil az egyik, az élőhitű, Garmájil a másik, a fénylőeszű. E két férfi egy szép nap összeakadt, beszélgettek erről meg arról sokat, a zsarnok királyról, a hadról is épp, s midőn szóbajött mind a szörnyű ebéd, az egyik kimondotta: "Átöltözünk szakácsnak, s a zsarnokhoz átköltözünk; s talán majd, ha mindent jól eltervelünk, a mentésre is némi módot lelünk:



a hóhér ha egy ifjú vérét veszi, a párját kezünk még szabaddá teszi." És így tettek ők; étkeket sütve, mint kívánták, szakácskodtak illem szerint; s midőn férfiút kellett elveszteni, a szép életet benne elmetszeni, hát két lélekontó bakó megfogott két ifjú legényt és feléjük futott s midőn már az útján elébük jutott, megállt, arcradobván az áldozatot. De érzett a két jó szakács kínokat, szemükből a könny folyt, szívükben harag, eképp néztek egymásra búval teli, dühöngvén Dahákon, ki ezt míveli. A két áldozatból az egyik fiút leölték, mivel nem került más kiút. De egy juhból is vágtak akkor velőt, s a szép ifjúéval keverték el ők. S a másiknak megmentve egy-életét, "Eredj - szóltak - és bújj el, és rajta légy, hogy eltűnj a városból, embert kerülj, a pusztán s a sziklák közt rejtezve ülj." S nem ember fejéből, csak értéktelen juhfőből került így a szörny-élelem; s így újból meg újból az ifjak közül havonként szabad légre harminc kerül. S hogy kétszázan is voltak együtt, de még ez ifjak nem is tudták egymás nevét, nekik ketten ők adva kecskét-juhot, a pusztába küldték e sok bajnokot. A most élő kurdok mind tőlük valók, a városi életre nem gondolók. S ezenközbe tombolva őrjöng Dahák, nem is vágyta kímélni önnön hadát: ha megkívánt egy harcost, végezte ki, "Mert dévekkel szerződtél" - mondta neki. S ha látott e sáh tiszta szép lányt, aki a függöny mögött élt, szó nem kezdte ki, rabul vette: nem nézett becsületet,



sem égbéli, sem sáhi törvényeket.
5. Dahák és Káve, a kovács Egy szép nap meg ülvén ivor trónusát, s a türkíz fejékkel díszítvén magát, világrészek elsőit hívatta be, hogy hátát a trónon sudárrá tegye. S a vénekhez így szólt: "Ti bölcs férfiak, nemesszármazású, erényes fiak! Egy titkos nagy ellenfelem van nekem, a bölcs ember átérti, mért említem. Bizony nem kicsinylem le ellenfelem: a sorsom lesújthat, csak ezt rettegem. Sereg kell, erősebb; legyen benne még sűrűbb, több az ember, s perí és a dév. Mert szervezni óhajtok oly nagy hadat, miben férfi és démon együtt halad. Fogadjátok el tervem, úgysem titok, hogy ebben a kérdésben nem tágítok. Ezért most hamar kell nyilatkoznotok: erény-magvakat vet csupán sáhotok, sörökké igaz szót beszél, mást soha, s a jognak s igazságnak őr-bajnoka. A sáhtól remegvén a nagyrangúak, eképp kélt parancsára nagy hangulat, s az írást, mivel kénytelen volt reá, az ifjú s az agg írta tüstént alá. S az udvarban íly hang kiált hirtelen: "Igazságot adj már, te nagy sáh, nekem!" A sáhhoz behívták e kár-szenvedőt, üléssel kínálták a fentebb-ülők. A sáh arca felhős; e kérdése van: "Ki is volt veled, mondd, igazságtalan?" De kart tárt felé az s eképp harsogott: "Király, én igazvágyó Káve vagyok. Igazságom add meg ma! Hozzád futok, mert ellened van síró nagy vádra ok. Igazságot adnod, ha dolgod neked, csak add, így leszen büszke-boldog neved.



Te bántasz, te bánsz oly kegyetlen velem, a szívembe fúlánkot ütsz szüntelen. Ha nem vagy velem most igazságtalan, miért is ragadnád el akkor fiam? Tizenhét fiam volt e földön nekem, s ma ő él csupán már, az egyetlenem; ez egynek kegyelmezz s kegyelmezz nekem, mert ég majd a májam, tüzel szüntelen. Ha bűnös vagyok, szólj, ha meg bűntelen, ürüggyel miért törsz te énellenem? Tekintsd hát a kínom, hatalmas király, s ne gyűjts fődre több bűnt a hajdaninál. Nézd, görnyedt a hátam, biz agg lettem én, S csak aggok, szívemben nem él már remény, és nincs ifjúságom, s már nincs több fiam; a létben kapocs bár kívántabb mi van? A bősz tettnek is van kiváltó oka, de lelhet ürügyre a nép zsarnoka. Beszélj, míly ürügy van ma énellenem, hogy íly sorscsapással vered vén fejem? Mi volnék? Kovács csak, ki semmitse vét, s kovács-főmre sáh ontja gyilkos tüzét. Király vagy, ha kígyó is ábrázatod, ki kell most igazságomat mondanod. Világ hét határán ha úr vagy: nekünk miért jut csak öklöd, miért szenvedünk? E tettekről számot kell adnod neked, hogy bámulja földünk e vad tetteket. S a szád, sáh, talán arról is számot ad: miért vetted immár soron sarjamat; mondd, mért kell az én fiam agyvelejét a kígyóid étkéül adnunk eléd?" A szólóra nézett a hadnak ura, riadtan, hogy ezt kellett hallania. S az ifjút az apjának átadta ő, mert az várta, hogy majd a hálája nő. És felkérte immár a nagy pádisáh: nevét írja ő is az írás alá. Elolvasta Káve az írást legott,



de szörnyű kiáltása így szállt legott a vénekhez: "Hej ördög cinkosai! Az Istent a szívetek nem rettegi? a poklok felé fordul el képetek, a sátán beszédéé lett lelketek. Ez írás alá nem írom nevem, e rossz sáh ma sem kell, sosem kell nekem." Kiáltotta, s reszketve szökkent nagyot, az írást meg eltépte s rátapodott. Kirontott, s derék sarja indult vele, kiáltozva száguld az utcára le. S hogy Káve a kastélyból arrébbkerült, a téres piac népe már gyűlve gyűlt. Kiáltozva kérvén segítségüket, jogért gyújtja lángokra hő lelküket. S a bőrkötényt, mellyel ma minden kovács a lábát takarja, hajó kalapács dobog-sujt kezében, dzsidára tüzé; és porfelleg áradt a térség fölé. Kiáltozva járt föl-le lándzsásan ő: "Hej, sok jó derék ember, istenhívő! Firédúnra köztünk ki oly várva vár, Daháknak ne görbedjen jármába már. Firédún felé kell sietnünk, mivel a fensége árnyán szívünk megpihen." S kitudván, Firédún hol él, ment felé, nyakát húzva vállába, járult elé. A hős sáh-fi, látván a bőrszalagot a lándzsán, tekint benne jócsillagot; és rúm-i brokáttal díszítette, tett aranyló alapjára dús ékkövet; szegélyére zöld, vérszín és ibolya rojtot, s így nevezte: Káve zászlaja. S e naptól, ki lép trónra, minden király, s fejékkel fölékűl, e régnyert silány kovács bőrkötényre új ékszert teszen, brokát új került rá eképp s új selyem, s nagyértékű új drágakő-garmada, s ez így lett a "Káve sugárcsillaga",



mely éjben, sötétben sütött, mint a nap, s a föld bús szívében reménység fakadt. IV. FIRÉDÚN HARCA DAHÁK ELLEN Firédún a harcokra szánván magát, titokban megőrizte tervét, szavát. De volt két fitestvére, egyként merész, idősebbek őnála, két jó vitéz. Előttük szavát oldva szól: "Kedvesek, örökké öröm s üdv legyen részetek. Az égbolt ha fordul, nekünk hoz sikert, dicső sáh-fejékünk lesz újból mienk. Kovácsok, dologhoz tudók kellenek; a harchoz husánggá vasat verjenek. E szózatra indult a két jó fivér, kovácsok bazárjába száguldva ér. És mindaz, ki ott jó nevet, hírt kívánt, e hívásra indult Firédún iránt. Firédún, világ hőse, körzőt fogott: lerajzolni bunkója mását legott, s kezéből a porba került kép, olyan akár egy bivalyfő - a kép éppolyan. Sok értő kovács erre munkába fog, s midőn végre kész lett a súlyos dorong, Firédúnhoz elvitte: mint égi láng, magas nap, világolt a fényes husáng. A míves kezek míve tetszett neki; ezüst- és aranybérüket mérte ki, s adott drága köntöst, s a lelkükbe sok reménységet öntött: "Javul sorsotok, megölvén a sárkányt, ki rátok tiport, s a főtökről én majd lefúván a port, világunk igazságos úthoz viszem, Teremtőnk nevét újra naggyá teszem." Firédún, fejét nap felé vetve, hát kitervelte, bosszulni, hadjáratát. És kélt vígan útjára Khurdád-napon, a csillagzatok jók valának nagyon; elefánt- s bivalyhad feszítvén erőt az élelmet vitte a hadnép előtt.



Rohanvást haladtak, mint szélvész ha fú, igazság szívükben, fejükben bosszú. Sahok sahja hallván e hadról, Dahák, kapott észbe, küzdésre szánván magát. Parancsát kimondotta: nyergeljenek, s az élesszemű gyors lovak gyűltenek. Hatalmas sereggel vonult-szállt tova, nyomán dévek és hősök ádáz hada. A várkapuhoz ment a rejtett úton, fejében tüzelvén a bosszút nagyon. Firédún vitéz népe meghallva ezt, az elrejtett ösvényhez nyargalni kezd. Leszálltak lovukról legott hirtelen, keresték a bajnok-tusát szűk helyen. S a városlakó mind, tetőn, kapuban, ki fegyverre tud kelni, mellette van; Firédúnnal érzett a szívük, mivel Dahák mindet oly véresen nyomta el. Falakról a téglák, tetőkről kövek, s a kardok, nyilak sorra röppentenek - mint éjszínű felleg felől jég ha dől teret s utat ellepve mindenfelől; a város lakossága, ifjú meg agg, ki ért fegyveréhez, ha fegyvert ragad, nyomult már, vonult már Firédúnhoz át, Dahák bősz varázsából oldván magát. A hegyben rivalgásuk visszhangja döng, és patkóktól porzik a fekete föld, sötét nagy torony már a por fellege, dzsidáktól szakad szét a sziklák szíve. S a tűz templomából kemény hang kiált: "Ha látnánk a trónon vadállat-királyt, uralmát viselné az ifjú s öreg, parancsát se szegné bizony senki meg. De trónusra téged biz egy sem kíván, te tisztátalan-vállú kígyó-király." S a hadbéli hős-raj s a várbéli nép orommá dagad most, előtérbe lép. A fény városából por felhője csap



magasságba, s elkékül ettől a nap. Kibúvót keresvén dühöngő Dahák, a kastélyba tart, messzehagyván hadát; a testét acél-vérttel úgy fedte be, hogy őt már ne ismerje föl senkise. Magas csarnokához loholván loholt, a karján hat öl hosszú nagy pányva volt. És látván az éjszem Sahrnázt, hitvesét, Firédúnra mint hajtja titkon fejét, az orcája nap, s éj a két hajfonat, s a nyílt száj Dahák sáhra szór átkokat. Bizony látta már: Isten művelte ezt, s hogy immár szabaddá amúgy sem lehet. Agyában dühös féltés vad lángja gyúl, a párkányra pányvát szorít szótlanul, már nem félti éltét, a sáh-trónt se már, a kastélytetőről kötélen leszáll; kivonván a kardját, halad, rejtve lép, nem harsogja harcolva hősként nevét, kezében kifent szörnyű tőrrel suhan, a tündéri orcákra vérszomjasan. Midőn már a lábát a földre tevé, Firédún rohant vad viharként felé, tehénfő-husángjával főbenveré, sisakját hasította így kétfelé. De boldog Szirós angyal hozzásuhan: "Ne üsd - mondja -, órája még mesze van; de megtörve, megkösd, akár egy követ, s hol két szűk hegyet látsz, odáig vigyed. Legyen gúzsbaköttetve két hegy között, barát, hív, rokonság se láthassa őt." Firédún sokáig nem gondolkodott: erős jó oroszlánbőr-szíjat fogott, körülfonta két karját és derekát, e gúzst szerte nem tépi bősz elefánt. Aranytrónra ült, s mindeneknél elébb törölte Dahák sok bősz rendeletét. Kiáltványt bocsátott ki, íly szózatot: " Ti diccsel s erénnyel sugáros nagyok,



már nem kell, hogy terheljenek fegyverek, és jóhírt vagy csúfos hírt így nyerjetek. Ki jó mesterember, s ki jó katona, erényért nem egyképp kell harcolnia; mert ez mesterember, s amaz kardfogó, hát számukra jó munka más-más való. Ha egyik a másiknak dolgába vág, kavart lesz, zavart lesz a széles világ. Bilincsekben immár a tisztátalan, kitől mind e föld rettegett nyugtalan: soká tart a békétek, örvendjetek, s az otthonba, munkára, megtérjetek." Meg is tette tüstént az embersereg, amit nagy s dicső sáhja meghirdetett; s a város kiválói, szívük szerint, arannyal s ezüst-kinccsel ékítve mind, elé mentek egyként, ajándék-adók, örömmel kívánván őt szolgálniok. S Firédún szives szót kínált ott nekik, magas rendet és rangot osztott nekik, és osztott tanácsokat, dicséretet, s az Istenre fennszóval emlékezett, kimondván: "E trónszéken ím fent vagyok, a sorsotok csillaga jó jelt ragyog. Mert Isten kívánta, a tiszta, hogy én, ki készültem utamra Alburz hegyén, a bőszlelkű kígyótól megmentselek, s a fenség-erőm jót tegyen véletek. Az Isten, ki jósorsot oszt, jót adott, az útján igazlelkűen járjatok. A teljes világnak vagyok sáhja én, nem ülhetve folyton csak egy szegletén. Maradnék különben soká nálatok, és eltöltenék véletek sok napot." Megcsókolták előtte most a nagyok a földet. S az udvarból dörrent a dob. A város meg, fölnézve, sírt-jajgatott, amért hős Firédún már nem marad ott; A sárkány-Dahákot kihozták, amint



való volt, kötélgúzsban érdem szerint. S tovább is vonult már a gyorsléptű had - rabolni e városban nem volt szabad -, s Dahákot, ki jajgatott keservesen, egy tevére dobták föl bilincsesen, Firédún így Sér-khánba hurcolta át. Ha ezt hallod, így szólj: "Be vén vagy, világ! Idő völgy felett és magas bérc alatt milyen sok haladt és milyen sok halad." Dahákot tehát megkötözvén vivé a jósors kegyelt hőse Sér-khán felé. S terelvén a hegy mély üregjébe, épp emelt már kezet, szelni törzsről fejét, de Szirós, az angyal jelent most meg ott, füléhez hajolt s néki titkot súgott: "E foglyot Damávand hegyéhez vigyed, siess és ne vígy véle kíséretet. Csak azt vidd, ki nélkül tapot sem tehetsz, s ki keblére von majd, ha nagy vészbe essz." Futár-gyorsan indult Damávand felé, s az ormon Dahákot bilincsbe veré. S hogy toldotta béklyó e szörny sáh-kezet, a sors sok csapásának is vége lett. És porrá foszolt már Dahák sáh neve, világunk e gaztól szabaddá leve. Övéi elől már Dahák éjbe tűnt, bilincsek közé verve, hegymélybe tűnt. Firédún kiválasztva egy szűk helyet, egy végetlenül mély odú-szegletet, igen sok nehéz nagy szöget vett elő, s bevervén fejébe, hol nem volt velő, s kezét hátrakötvén, a hegyhez köté, hajította nemmúló kínok közé. Felaggatva rabként, marad, meg se tér, a sziklára árad szívéből a vér. *
Firédún 500 évig uralkodott felszabadított, boldog birodalmában. Három fia volt: Szalm,Túr és Iradzs. Még életében felosztotta köztük tartományait, és mivel a legszebb országot, Iránt legkisebbik fiának, Iradzsnak juttatta, a két idősebb



tiltakozott az igazságtalanság ellen. Iradzs meg akarta engesztelni két bátyját, de ezek megölték, és a fejét elküldték a szerencsétlen apának.A megölt Iradzsnak szépséges lánya, Máháfaríd, már férjnél volt, kisfiát, Manócsihrt, nagyapja magához vette, hogy rá szálljon Irán trónja. Mikor harcossá serdült, hadserege élére állította és elküldte Manócsihrt apja gyilkosai ellen. Manócsihr leverte és megölte két nagybátyját, de Túr országa,Túrán, és Iradzs országa, Irán közt évszázadokon át tartó háború gyúlt ki.A Sáhnáme gerincét Irán és Túrán végzetes harca képezi, az eposz hősei ennek a háborúskodásnak szereplői és hordozói.Túrán részéről Afrászijáb király,Túr egyik unokájának, Pasangnak fia, az irániak közül pedig a leghatalmasabb főúri család, illetve annak híres sarja, a Sáhnáme főhőse, Rusztem, ennek a turk és iráni torzsalkodásnak legkiválóbb szereplője. Rusztem családja Dzsamsédra vezeti vissza származását. Dzsamsédnak is volt egy Túr nevű fia, ennek családja Szeisztánban vagy Szidzsisztánban (a régi Drangiané) telepedett meg és volt századokon át az iráni trónus erős támasza.A hősök családfájának lemenő tagjai (Narímán, Szám, Zál, Rusztem és Szuhráb) közül a három utóbbi a legnépszerűbb a perzsa hősmondákban.
ZÁL SZÁM FIA 1. Zál születése E történetemben csodák hangja szól, a régmúlt idők ősi mondáiból. Szemed vesd a sorsunkra: Számmal milyen vad játékot űzött; fülelj, gyermekem. Mert nem volt e Számnak fiúgyermeke, a szívbéli nyugságra vágyott szíve. De nő-terme mélyén egy nő, mint a kép, oly ébenhajú, rózsa-orcájú szép. E holdtól fiúra reménysége nőtt, teherben találván e napfényű nőt; Narímán-fi Számtól gyümölcs-terhe lett, s a súlyos tehertől igen szenvedett. Idő múlt, s az anyjától elvált a kép, miképp nap, világunkra fénylő, akképp. Olyan volt, olyan szép nap-orcájú volt, de hajfürtje végig fehér, mint a hold. A ház népe, látván, a gyermek milyen, egy hétig se szólt Számnak ott senki sem. A híres hős nő-terme rejtette őt, jajongott a háznép a csöppség előtt,



s jelentésre nem volt merész senkise, hogy őszfürtű sarjat szült szép hitvese. De volt egy oroszlán-merész dajka ott, ki hős Számra hős-szívűen rányitott, a gyermekről őnéki jó hírt adott, és nyelv-oldva áldást kiáltott, nagyot: hogy Szám napja fénnyel ragyogjon, s aki reátörne, szívét a sors tépje ki. "Az Isten betöltötte vágyad neked, amely jóra lelked berendezkedett; a függöny mögött, ó, te nagyhírű, tudd, a holdarcú szült már tenéked fiút; oroszlánszívű, tisztaorcájú lett e gyermek, kicsiny még, de hősnek leled; ezüst-testű, éden-sugár-arcú kincs, e csöppségnek egy csöppke rút tagja sincs. Hibát mást nem is lelsz: a fürtje fehér, a sors hozta így ezt, te fennkölt vezér; örömmel fogadd: sors ajándéka ő; ne légy háládatlan, ne légy csüggedő." Lelépett lovag Szám a trónról s eredt az új szép tavaszt látni, függöny megett; s talált egy dicsőséges ősz gyermeket, odáig se látván, se hallván ilyet. Olyan volt a hajfürtje mind, mint a hó, de orcája tűzfényű, szép csillogó. Mikor látta Szám őszhajú kisfiát, reménysége nem nőhetett már tovább, s tudás ösvényéről - a gáncstól ki félt, gonosz gondolat félreútjára tért. Emelvén az égbolt felé hős fejét, kegyelmet könyörgött jövő tettekért: "Ki állsz ferdeség és silányság felett, s azért nő a jó, mert te elterveled, ha nagysúlyú bűn terhel engem, s ha tán hitem birtokolná a bősz Ahrimán, az Úr titkon úgy is, ha esdem fel, tud küldeni irgalmat lelkem felé. A szívem vonaglik, sötétségbe hullt,



a szégyentől hullámzó vérem kigyúlt: e gyermek, miként Ahriman gyermeke; mert jázminhajú, bárha éjszín szeme. Ha jönnek kihúzott-nyakú főurak, és kérdeznek, látván e gyász-sarjamat, minek mondjam én ezt a Dév-gyermeket? Tán párduc, vagy tündér, hogy két színe lett? Világszerte minden nagy engem nevet, az arcomba úgy, mint a hátam megett. Iránt elhagyom, mert gyötör szégyenem, ez országra áldásom nem száll nekem." Haraggal beszélt, arca vad tűzben állt, saját végzetével konok perbe szállt. S adott rá parancsot, hogy azt elvigyék s az ország határán nagyon túl tegyék.
2. Zál az Alburz hegyén Magas volt, napig nyúlt az Alburz hegye, az embertömegtől igen messzire. Szímurgh fészke itt állt, magas nagy laka, hová föl nem ért ember addig soha. Az ormon kitették a csöpp gyermeket; idő telt, idő múlt a gyermek felett. Ekként élt a hős tiszta kisgyermeke, és nem tudta, mi fehér, mi fekete. A nemzője érzést, erényt eldobott, igazságtalan sújtva csöpp csecsszopót. S egy nőstényoroszlán szólt ily szózatot, amíg gyermekének tejet csorgatott: "Ha szívemből, véremmel látnálak el, még akkor se várnám a háládat el. Mert élő-verő szív vagy nékem magad, ha tőlem szakadsz, szívem véled szakad." Az ember fiának nem egy kósza vad az ember fiánál több irgalmat ad. A kisded tehát fönn az Alburz-hegyen feküdt éjjelen s nappalon, védtelen; és volt úgy, hogy szopta az ujja hegyét, és volt, hogy panaszhangjait sírta szét.



Szímurgh sok fiókája étekre várt; a fészkét alanthagyva ő égreszállt; s egy tej-kortyolót lát, amint sír-üvölt, s hogy körben, mint tengerhab, úgy forr a föld. a bölcsője kőszikla, ez rengeti, ínyéhez nem ér tej s őt mez nem fedi, körötte a nap hág az ég-csúcsra már. Ha nemzője és anyja párduc talán, az izzó nap ellen még árnyat talál. A felhőből surranva, karmot vetett, és fölkapta Szímurgh a kisgyermeket a forró oromról. S iramlott vele az alburzi fiókás fészek fele; és átadta - zsákmányt - fiókáinak: keserves jajára ne hallgassanak. De Isten, ki jót áraszt, irgalmazott, a létben e gyermeknek ily léte volt. Szelíd szívet Szímurghba Isten vetett, s már nem nézi étkül a kisgyermeket. Kit életben Isten kíván tartani, silánynak ha nézik, mit árthat neki? A Szímurgh füléhez hatolt égi szó: "Te látószemű, boldogan-szárnyaló, te őrizd e tej-kortyolót, mert hiszen e magból gyümölcs: férfiú-hős leszen, a hátából eljön sok nagyhírű hős, s világot-bíró, bősz-oroszlán-erős. E hegycsúcs vidékére hoztam föl őt, s te várd és figyeld majd a fényes jövőt." Szímurgh és fiókái nézték a csepp fiút, s hogy szeméből a vérkönny eredt. Nagyon megszerették a kisgyermeket, és ámultak együtt a szép arc felett. Szímurgh néki sok zsenge zsákmányt hozott, s a vendég tejet nem, csupán vért szopott. Idő telt, idő múlt, s a nagy hegy felett, a sziklán a kisgyermek így rejtezett, s míg fölnőtt az apró gyerek fényesen, sok karaván kelt át az Alburz-hegyen.



Nemes ciprus - ez lett: sudár férfiú, ezüstszikla-mellű és nád-derekú. S a teljes világ tudta, hol-merre él. Se rosszat, se jót nem takarhat fedél. És hallotta Szám is, Naríman fia, hogy él ott egy jósorsú szép harc-fia. Aludt sebhedett szívvel egy éjjelen, a sors gondja zaklatta őt végtelen. És úgy látta, hogy hindu tájról elő, rohanvást, arab ménen, egy férfi jő, emelthomlokú bajnok, ékes lovag, s elé szökve-száguldva, fékez lovat. És ad néki jó hírt: fiáról beszél, e termésadó fönti ágról beszél. Szám ébredt, s hivatván be sok móbedet, vitatgatta így s úgy az álomjelet; hogy mit látott, - elmondta - míg szunnyadott; a sok karavántól már rég hírt kapott. S ekép szólt: "Ti mit mondotok, móbedek? Megegyezhet-é benne bölcs szívetek? hogy él még a csöpp sarj, a régen-kitett, vagy Tamúznak napja s a fagy ölte meg?" S az ifjak s az aggok, kik ott voltanak, a nyelvük megoldván, ekép szóltanak, "Ki hálátlan Istenhez, az semmiben nem ismer szerencsét, nem ér jót sosem. Oroszlán s a párduc ha szirtek között, a hal és a krokodil vizek között, mind táplálja sarját, ha életre-kél, és hálája Istenhez érette kél. S te Isten szent pányváját elszaggatod, az ártatlan csöppséget így elhagyod. A hajfürtje színétől csügged szíved; a testének szép fénye szégyen neked? Ne mondd, hogy nem él ő, ne így emlegesd, de készülj csak, állj föl, hogy őt megkeresd. Kit Isten vigyáz-óv, szemét ráveti, a hő és a fagy meg nem árthat neki. Esengj hát, bocsásson meg Isten neked,



mivel jótevőd ő s a jóhoz vezet."
3. Szám elmegy Zál keresésére az Alburz hegyére S kimondták, hogy másnap a hős pehleván az Alburzra száguldjon sarja után. Kutatgassa ott fönn, talán rátalál, s a szívébe úgy még öröm lángja száll. S mikor jött az éj végre, elszunnyadott, gyötörvén a szívét a nem-múlt bajok; és álmában úgy látta: Hind nagy hegyén nagy zászlót lobogtattak: ím, egy legény, egy széparcú tűnt föl, s ez ifjú megett miként hogyha gyűlnének hatalmas sereg. A balján az ifjúnak egy móbed-agg, a jobbján egy bölcshírű férfialak. S az egyik közülük felé lép s rideg beszédére nyelvét ekép oldja meg: "Kimostad szemedből, te tisztátalan, a szégyent, minek gondja Istenre van. Madár hogyha dajkául illő neked, lovagság miért volna kellő neked? Az emberre szégyen, ha fürtje fehér? Szakállad s fejed már, mint fűzfalevél. Adott néked ezt-azt az Isten, de te igazsággal elveszted: elmúlt kegye. Az Úrról nohát mondj le, ily oktalan, hisz testednek mindennap új színe van. A gyermek ha gyanta volt szíved előtt, az Isten bizony fölnövesztette őt, mivel nála gyöngédebb jó dajka nincs, de szívednek jóságban jó-rangja nincs. Az álmában úgy bőgött Szám, mint a vad oroszlán, ha hálóba hullván riad. Az álom miatt félt, hogy Isten neki a rázúduló rosszat ismerteti. Fölébredt, behívatta mind bölcseit, fölültette lóhátra főbb hőseit; rohant már a hegycsúcsra, föllelni ott, kit egykor magától világgá-dobott.



A csúcs a Szurajjáig magasodott; hihetnéd: lerántja e csillagzatot. S kiállott a csúcsból, egy fészek, szilárd, amelynek magasbéli Kajván sem árt; És szantál meg ébenfa volt oszlopa, és egymásbafonta az áloe-fa. És Szám nézte, nézvén a gránitkövet, s a szárnyast s a fészkét, a fenségeset. S a kastélyt, a Szimákban fővel, melyet nem kőből, nem földből s nem ember emelt. És látott egy ifjút, akárcsak magát, amint fönn a fészek körén körbejárt. Az Istenre áldást kiáltott, nagyot, a földet söpörvén az arcával ott, amért ily madárban segítőt adott, Szurajjáig építve kőszirt-lakot; az Úr - látta most már - igazságot ad, magas földieknél magasságosabb. S kutatgatta, hol látható arra út; a csúcsig talán még vadállat se jut. Dicsérő igékkel körül-kóborol, de nem lát a sziklákban ösvényt sehol. Kiáltott: "Te térnél magasságosabb, a fény-ív, s a nap s hold alattad marad, előtted leszegvén vezeklő fejem, elébed, remegvén, a lelkem vetem; ha én tiszta hátamból jött s gyermekem s nem bősz Ahriman magva, nem nemtelen, a szolgád vezesd föl, segítségül add kezed rá s e bűnöst megint elfogadd, e szolgád emeld föl nagy-irgalmasan, és add vissza most elhajított fiam."
4. Szímurgh átadja Zált Számnak A Bírónak elmondta titkát a sah, és meghallgatást lelt esengő szava. A csúcsról lepillantva Szímurgh madár a nagy hadra és Számra, jól tudta már, hogy nem más miatt jött, a gyermekre vár,



ez izgatja érző szívét, nem madár. Szímurgh szól a Szám-sarjhoz: "Ó, láttad itt a fészek s madárlak törődéseit! A dajkád vagyok, tudd, a fölserditőd, s a forrás, mely árasztja boldog jövőd! A Dasztán-i Zend nevet adtam neked, mert zendült apád, vétkezett ellened. Ha megtérsz hazátokba, így hívjon ő, a hős népvezérlő, a nagy hadverő. Apád Szám, a bajnok, sereg hős ura, ki fejjel nagyobb, mint a hősök sora. E bérchez fiáért a jó hírre jött, szívéhez személyednek jóhíre jött. Való hát, hogy innen ma felkapjalak, a karjába sértetlen átadjalak." E szózatra bús lett a délceg fiú, szemét víz, a szívét elöntötte bú, Bár embert idáig sosem láthatott, Szímurghtól tanult szőni szónoklatot; okos nyelve minden szót jó helyre tett, és testében is nyert az Úrtól kegyet. Nézd, Szímurghnak Dasztán milyen szót adott: "A társsal szíved tán igen jóllakott? A fészked dicső trónt, sugárt ad nekem, fejékem dicsősége szárnyad nekem; az Úr után hálát szívem néked ad, mert minden nehéz könnyű lett általad." De az szólt: "Ha trónszéket s látsz koronát, s a nagy sáhi méltóság rendjét-sorát, az én fészkem akkor be apró leszen! Tégy próbát a sorsoddal én gyermekem. Nem álság vezérel, ha elküldelek, királyság felé menj, azért küldelek. Nekem kedves és jó időzésed itt, de jobb néked ott, jól tudom, mint emitt. toll most utad társa légyen tovább, dicsőségem árnyéka védjen tovább. S ha arcodra bajt hozna majd bárki is, ha károdra majd verne zajt bárki is,



te lángokba dobván a tollam hamar, meg is láthatod majd hatalmam hamar. Mert szárnyamnak árnyán etetgettelek, a magzatjaim közt nevelgettelek. Biz ott termek akkor, ha tollam kigyúl, a fészkemhez elhozni bántatlanul. A dajkád szívét el ne vesd gyermekem, mivel szívszakasztó e szív-érzelem." Szívét felvidítván, fel is kapta őt, és ringatva hordozta felhők között. S e terhével apjához elszállt vala. A melléig ért már le Dasztán haja; és elefánttestű, tavaszképű volt. S hogy meglátta őt apja, könnye omolt; lehajtotta Szímurgh előtt hős fejét, s az első fohászához ezt mondta még: "Az Isten, te szárnyas-király, lásd, azért ruházott erőt rád, hatalmat meg észt, hogy óvd meg, ki árván, ki gondban marad, s légybíráknak bírája jóban magad. Ha eljössz, a rosszindulat vészbe vész; hatalmad legyen hát örökké egész." Szímurgh rögtön elszállt a bércek felé, elámulva néz Szám s a népek, felé. S most megnézte Szám jól derék gyermekét, s reá - látta - illő a császár-fejék: oroszláni hős melle, orcája nap, vitéz-szívű; hős karja kardot ragad; e szemszín s szemöldök szurokkal felér; korall-ajka van, s arca épp mint a vér; hibás rajta csak fürtje, mert az fehér; hibát, vizslatón bár, a szem mást nem ér. És Szám szíve már, mint az éden, virult; s fehérlelkű sarjára áldása hullt: "Fiam, - mondta - lágyítsd derék szívedet, melengesd a szíved, s a múltat feledd. Az Úrnak én legapróbb rabja vagyok, midőn néked immár új jobbot adok. Az Úr adta nékem, hogy immár sosem



leszen majd tehozzád kegyetlen szívem. akár jó, akár rossz - a vágyad lesem, s akármit kívánj is, bizony megteszem." Remek hősi köntössel ékítve őt, a hegyről az ország felé vitte őt. A hegyről lemenvén, adat jó lovat az ifjúnak és sáhi köntöst adat. S adott néki "Zál-zar-i Szám" nevet, mit Szímurgh adott volt, a "Dasztán" helyett. S vonult Szám elé most a nagy szép sereg, kitárt szívvel és boldogan lépkedett. És elefántokat hoztak dobosok, s a por, mint a kék bércek, égig csapott. Dobok s trombiták hangja harsant együtt, s aranyló harangok meg ind csengettyűk. Lovagnépe ujjongva lépdelt tovább a város felé völgyön és bércen át; mind vígan vonult végig út s rét során, s velük ment a hős ifjú Zál-zar-i Szám. *
Zál, kalandozásai során, egy nap Kábulba, a bálványimádó Mihráb király országába vetődik.
ZÁL ÉS RÚDÁBE 1. Zál beleszeret Rudábéba Egy Mihráb nevű gazdag és nagy sah élt, kiterjesztve sok népre kincses kezét; magas, mint szabad ciprus; orcája szép tavasz volt, s a járása: fácán ha lép. Tudós volt az elméje, bölcs volt szíve, és két hős, erős válla, fennkölt esze. Dahák büszke törzsének jó ága volt, s egész Kábulisztán az országa volt. Adózott ez évente Számnak, kivel csatázott s a győzelmet nem vitte el. Ez meghallva Dasztánt, hogy nyargal felé, eléindult Kábulból hajnal felé; halom kincse volt véle, ékes lova, ajándéka sokféle, népes hada;



rubint vitt, s mosusznak meg pénznek sokát; selyem volt a kincs közt, meg ámbra s brokát, és dús sáh-fejék s rajta fényes kövek, s aranylánc, topázzal mely ékeskedett. S ki Kábulban országnagy, eljött vele, vitézekből állotta kísérete. S midőn Szám-fi Dasztánhoz hír érkezett, hogy hozzá e dús úr mi pompát vezet, elindult elébük, köszöntötte mind, lakást készített nékik, illem szerint. És türkiz a trón, melyre tessékeli, és örvendve, szívtárva vendégeli. Vitézekhez illő sok dús tál kerül, s a sok bajnok és Zál a tálakhoz ül. Bor-öntő hozott bort, kupákat hozott; és vizsgálta Szám sarja Mihráb sahot. S az orcája tetszett a hős ifjúnak, szívében fölébredt a hő indulat. S a nagylelkű Mihráb, a bölcs és derék, az ifjúnak átadta szívét, eszét. S hogy Zál asztalától e sáh kél megint, a mellére, karjára Zál rátekint, s a főbbeknek ezt mondja Szám gyermeke "A kard felkötésére jobb hős van-e? Olyan szép az orcája, szép termete, Ki szállhatna harcokra méltón vele? Sosem látsz ilyen hírű hős-termetet." S e szót egy világ-hőse így toldja meg: "Van őnéki egy lánya, függöny megett. A napnál az orcája szebb, fényesebb; tavaszképű, talpáig ivorszínű, s miként téka-törzs, oly sudártermetű. Ezüst vállán két mósusz-hajfonata, bokájáig omlik, mint díszkarika. Gránátalma orca, sziromszép ajak, ezüst keblén két szép gránátalma-mag. A szem - mintha két kerti nárcisz virít, s rá pillája hollószárny-árnyat borít, szemöld-íve íj, mely Tirázból kerül,



reá kéjesen mósusz-illat terül. A holdat ha néznéd, az ő arca az; mosuszt hogyha szívnál, haj-illatja az; az éden csodás dísze burkolja be, megejtő varázsú szelíd kelleme. Dicsőhírű! méltó tehozzád e lány, ki szép, mint a holdfény az ég hajlatán." E szózat midőn Szám fisarjához ért, a holdarcú lányért kívánsága kélt; heves szíve hős Zálnak úgy fölhevült, hogy értelme, nyugsága nagymessze tűnt. Az éj jött, s a szívét a bú ülte meg: nem is látta még, s róla töprenkedett. S a nap hogy nyilat lő s a bércig felér, s a teljes világ, mint a kristály, fehér, hát Szám sarja, Dasztán nyitott termeket arany-kardtokú hadvezérlőinek. Beléptek, lakának dicső díszeül, s vitáztak, hogy lentebb és fentebb ki ül. És kélt útra Mihráb is, Kábul Ura, a zábuli Zál Úrnak sátraiba. S amint útja hosszán a sátorhoz ért, utat tárt a nép néki, nagy lárma kélt. S a hőshöz belépett a nagy hős maga, miként új-gyümölcs-terhű nagytörzsű fa. Vidult szíve Zálnak, és színe előtt a főbbeknek fő-helyre föltette őt, és kérdezte: "Tőlem szíved mit kíván; pecsét kell, sisak néki, trón, kard talán?" S felelt néki Mihráb: "Te fennkölt király, emelthomlokú büszke, tudd, nem kíván a sorstól szívem mást, csak azt, mit neked megadnod nagyon könnyű, tán megteszed: a házamba vígan te jőjj el magad, világítsd be napként a hajlékomat." Felelt Zál: "De módom reá nincs nekem; ahol szellemed van, ne várj, nincs helyem; s nekem Szám nem engedne ebben soha, királyom se, oly hírt ha meghallana,



hogy bort íva, kettőnkre mámor borult, s rám bálványimádói sátor borult. Kívánj bármi mást, csak ne ezt, s megteszem; mert bölcs vagy, s a látásod édes nekem." Magasztalta Mihráb a Zál szózatát, de "tisztátalan" - szíve így hívta Zált. És otthagyta büszkén a Zál trónusát, búcsúzván reá égi áldást kívánt. És jó szemmel ott senki nem nézte őt, de rosszallva, mint Ahriman-tisztelőt. Mivelhogy hit-ösvénye nem volt övék, a nyelvük nem is zengte dicséretét. De ránézve Számnak magas nagy fia, került kedve illőn magasztalnia. A főbbek pedig, látva fényes szívét, s hogy Mihrábról mily hévvel szól, szerteszét már ők is dicsérték, a fő-bajnokok, a függöny mögötte hogy összecsapott; dicsérték legott kellemét, jellemét, beszédének illő szíves szellemét. S leszállván a Zál-szívre tündér varázs, eszén érzelem lett csak úr, semmi más. Egy fennkölt arab hős, igaz, jó vezér, az ily szívkötésről igaz szót beszél: "Míg élek, a mén lesz a társam csupán, s a forgó nagy ég lesz a sátram csupán; de kedves sosem kell, mert gyöngéd leszek, s a bölcsek szemében csak gyöngébb leszek." Most Zál szíve ily gondba fáradt bele, de mégis csak érzelme áradt bele. Körülfonta szívét a hallott beszéd, szomorkodva féltette bajnok-nevét. Megfordult nehányszor fölötte az ég, s csak szív-érzelem fogta foglyul szívét.
2. Rúdábe beleszeret Zálba És történt, hogy Mihráb egy szép reggelen a kastélyból elment sudár-peckesen. S magában dicsérgette Zált, mert olyan



vitéz és sugárzó, s erős karja van. S az asszony-lakosztályba elballagott; lakában talált két sugárzó napot: az egyik Rúdábé, a fénylőszemű, a másik bölcs Színdukht, az érzőszívű. Bizony mindakettő tavasz kertje volt, mert jóillatokkal telis-telve volt. S ő Rúdábe láttára ámulva állt, az Istenhez érette esdése szállt. Mert ciprusnak látta, s e ciprus felett borostyán kerek holdja ékeskedett. Sok ékszer borította, hímes szövet, és éden-sugárfénye fényeskedett. És kérdezte Színdukht, s a fényes fogak fölött szép gyümölcs-ajka kettéhasadt: "Milyen volt utad s visszatérted, felelj. - A balsors kezével ne érhessen el! Milyen - mondd! - a Szám őszfejű gyermeke, vaj' trónnak, vagy fészeknek hű gyermeke? Van-é hős-vonás rajta egyáltalán? Vitéz módra jár-é a hősök nyomán? E boldog Zál Szímurghról szót hallat-e? Milyen, mondd, az orcája, hős-termete." S a sáh erre Színdukhtnak így válaszol: "Ezüstkeblű, holdarcú szép ciprusom! A földön nagyon sok vitéz bajnok él, de Zálnak bizony nyomdokáig sem ér. Nincs képen sem oly kar, se kantárra kéz, se nyergét-ülő, mint e Zál-zar vitéz. Oroszlánszívű; elefánt-ereje, s a tettben, mint kék tengerárban keze. Kezéből a trónján, arany hull-pereg, kezétől csatáján gurulnak fejek. Az orcája, mint bíbor; oly ifjú még; amily ifjú, oly ifjú jósorsa épp. S a haj-színe ámbár akár mint a hó, vitéz férfi-pengéje harchoz való. A vész kardja ő, hogyha küzd emberül, hegyeskarmu sárkány, ha nyergébe ül.



A vért harc során földre csorgatja ő, ha fényes vasát föl-le forgatja ő. Hibáját ha kérded: csupán hó-haja. Gonoszt rá a rossznyelvű sem mondana. Mivelhogy fehér fürtje illik neki, az emberszivet véle elbűvöli." S ezt Rúdábe meghallva, tüstént kigyúlt, az orcája gránátszirom-színre gyúlt. S e Zálért a szívébe áradt a tűz, mely éhet, nyugalmat meg alvást elűz. A szívbéli vágy jött, az ész távozott, s az ő kedve és tette megváltozott. Be jól mondta egy bölcsnek elmés szava: "A nőnek te férfit ne említs soha; Mivel dévnek is nyílt szivet tár a nő, s ha hall egyet és mást, ravaszsága nő." A termében élt öt török szolgalány, ki mind hív rajongással állt oldalán. Ez öt fürge-elméjűnek mondja ki: "Ki óhajtanám titkomat mondani, mert szívemnek szívetek hűsége kell, a szívbéli kínom ti űzzétek el. Nohát mind az öt hallja és tudja meg - a sors adja meg jó szerencséteket! mint tenger ha forrong, szerelmes vagyok, mint tenger ha égboltra verdes habot. Sugárzó szívem Zál vitézért lobog, az álmomban is csak reá gondolok, a lelkem szerelmes szünetlen s nagyon, az arcára sóvárgok éj-s nappalon. S bizony senki nem tudja kívületek, mivel szép az elmétek és kedvetek. Van-é erre orvosság tinálatok? A számomra terem-é tanácsotok? Mivel kell, hogy itt rögtön írt leljetek: a bánat ne mardossa így lelkemet." A lányokra ráhullt a nagy döbbenet, hogy sáhjuk leányától ily rossz jöhet. Miként Ahriman, nyomban úgy felszökött



helyéről, s ekép szólt a turk lány, az öt: "Fejék vagy te minden királylány fölött, és fejjel kiváló az elsők között, kit ind föld dicsér, s Kína is szüntelen, kit ékkő gyanánt tart az asszony-terem, te termetre szebb, mint a szép ciprusok, az orcád a csillagnál szebben ragyog, És elküldik Kannúdzsig és Máy-ig is a képed, s a Nyugati Királyig is. De szégyent ugyan mégsem ismer szived, s a nemződ iránt benne nincs tisztelet, hogy azt, kit saját apja távol vetett a keblétől, kebledre vonná szived: kit ormon nem ember nevelt, csak madár; ki köztünk ilyen bélyeget hordva jár. Anyától öregként még senkise lett, s ha tán mégis, akkor nemes nem lehet. Ha ébenhajú lány, ki arca-piros, egy ily aggra vágyódik, sajnálatos. A teljes világ bámul, óv, véd, szeret sahok kincsül őrzik meg arcképedet! A negyedik égkörből lejő a nap, hogy férjed legyen, látva arcod, hajad!" De Rúdábe minderre bosszús leve, miként tűz a szélben, lobogván szive. S reájuk kiáltott haragvón a szép, felütvén fejét és lesütvén szemét; komor szemmel, orcával ekként beszélt, míg ráncokba rántotta szemöldökét: "Tanácsot hisz adtok, de lám, ostoba; figyelnem reátok nem is jó soha! Szivem hogyha egy csillag ejtette meg, vigassága holdban miképpen lehet? A fázó nem rózsára - rőzsére vágy, bár rőzsénél drágább a szép rózsaágy. Ecettől ki gyógyul, ha kínja nehéz, olyannak csupán mégnagyobb kín a méz. Se császárt, bizáncit, királyt, kínait, sem Írán fejékes seregfőbbjeit



nem áhítom: ám Zált, a Számnak fiát, oroszlánkarú, -vállu, hős harc-fiát. Csak mondják, hogy ifjú, vagy mondják, hogy agg: a testem s a lelkem csak őérte agg. A szívembe másnak ne légyen helye, ne említsetek senkit őkívüle. Szerelmére vágyom, nem is látva bár, szerelmem fölébredt a hírére már. Nem arcát, haját - őt magát kedvelem, erényétől ébredt e szív-érzelem." Az öt szolgalány, látva, nagy titka mi, s a gyötrött szivet hallva sóhajtani, vigasztalni kezdette szorgalmasan; már mind véle-éreztek, és hangosan eképen beszéltek: "Tiéid vagyunk, a szívünk szeret téged, ím itt vagyunk, te döntsd el csupán, mit parancsolsz nekünk, akármit kívánsz, véle jót mívelünk." S az egyik leány szólt: "Te ciprus-sudár, vigyázz: titkodat más ne tudhassa már. Bár százezer volna ily híved neked, s az Úr adna bölcs, büszke szívet neked. Ez éjszem szeméremmel légyen teli, orcád pírral írja a szégyen teli. Ha bűvös tudást kell szereznünk nekünk, ha bűbáj s varázslat leszen fegyverünk, madárként az írért mi elröppenünk, teérted futó fürge őzzé leszünk. De elhozzuk őt majd a holdunk elé, ily nagy szívet zsámolynak hordunk elé." A lány ajka bíbor mosollyal tele, és láng-arca fordult a lányok fele: "Ha engem kötésed sikerrel segít, sudár fát, gyümölcsterhűt, ültetsz el itt, mely nap-nap rubintkő-gyümölcsöt terem, mit keblére gyűjt majd a bölcs értelem." 3. Rúdábe szolgálói találkoznak Zállal A lányok fölálltak s elindultanak, hogy égő szerelmére írt hozzanak.



Görögföld brokátjába öltöztek ők, s a fürtjükbe rózsákat öltöttek ők. S az öt lány folyópartra jól illana; tavasz volt e víz fénye, jóillata, hová Zál s a had Farvadín hóra jött, tavaszkor, folyóparti tábort ütött: közelgett a turk szolgalány, mind az öt, s e Dasztán felől szóltak egymás között. Az öt lány a parton virágot szedett, az arcuk s a keblük virágos-liget. Sürögvén-forogván a rózsát-szedők, a hadfői sátorhoz érkeztek ők. És Dasztán a trónusról kérdezte: "Kik e rózsára-vágyók? Miért szednek itt a kertünkbe rózsát? Talán őnekik tilalmunk nem is szól, nem is rettegik?" S egy szóló a bajnoknak így válaszolt: "A fénylelkű Mihráb lakából valók: az öt lányt, ki rózsát szakít itt neki, a szép kábulisztáni hold küldte ki." De dobbant is ám erre Dasztán szíve, és nem hagyta már nyugton aztán heve. Egy szolgával együtt sietvén, legott, a víz partszegélyéhez elballagott. Szemével midőn ott a lányokra lelt, már íjt kért a turktól, s erős kart emelt. Gyalog járt, mivelhogy vadászatra jött, s khasísárt vett észre futó hab fölött; virágarcú szolgája húrhoz nyilat s világ-hőse baljába húrt s ívet ad. S ő rikkantott, rebbenjen föl a madár, s hogy fölröppent, nyilát is föllőtte már. Lehullott az égből a szálló madár, folyót színezett gyors, szökő vérsugár. S a turkhoz beszélt Zál: "Evezz vízen át, e törtszárnyu zsákmányt te vidd, hívem, át." Az izmos török szolga csónakba ült, a turk rableányokhoz általkerült. A lányok fogadták a szép gyermeket,



s beszéltek megoldozva méz-nyelvüket: "Az elefánttestű, oroszlánkarú vitéz, mondd, ki légyen, s melyik népen úr. Ki húrról ekép lő ki hosszú nyilat, uralkodhat-é rajta rosszindulat? Sosem láthatunk nála nyalkább vitézt, ki jobban kezelhetné íját, ívét." A szép szolga ajkába fogat nyomott: "Nem így kell e felség felől szólnotok; ő Szísztán magas sáhja, Szám gyermeke, és Dasztán a császárok ajkán neve. Az ég nem foroghat különb hős felett, e korszak sosem lát ilyen híreset." A holdarcú ifjún nevettek nagyot a lányok: "Be kár is nagyot mondanod! A Mihráb szerájában oly hold ragyog, ki, jól tudd, a sáhodnál fejjel nagyobb; ivorszínű; szép törzse szép tékafa; fején illatos sáh-fejék éjhaja; szemöldje két nárcisz fölött ível át, ezüst nádnak látod szemöld-oszlopát; a szája, mint fájdalmas szív, s a haja fürt-vége mint megannyi láb-karika; a két bűvölője szelíd, álmatag, mosusz-haj, virág-orca, és oly ajak, hogy lélekzetnek rajta ösvénye nincs; a világon másnak ily holdfénye nincs. Mi Kábulból Zábulba jóval jövünk, a sáhodhoz ünnepi szóval jövünk. Mert méltó csak az lészen és az helyes, ha Zálnak s Rudábénak egy sorsa lesz." Az öt lány kimondotta nyíltan neki, hogy Rúdábe szépsége mily mennyei, mivel céljuk ez volt: az izzó ajak s a Szám-gyermeké együvé-forrjanak. A széparcú ifjú meg így válaszol: "Hisz egymáshoz illő a napfény s a hold. Ha sors kapcsot óhajt, a szív-érzelem a szívben s a szívből a szívért terem.



S ha kíván szakítást, nem is kell beszéd, csak elvágja egytől a másik felét. És nyíltan szakít így, de titkos, ha köt, világ rendje áll mind e kettő mögött. A hősnek ha szép párja hűsége kell, a legjobb, ha termét sosem hagyja el, s így nem fél, hogy törzséből leány fakad, és nem retteg ócsárló gúnyszavakat. Egy hímsólyom így szólt, mikor párja ült, a szárnyát tojások fölé tárva ült: Fiókát kiköltvén ha nőstényt kapunk, a nemző heréjét ki kell ontanunk." Az ifjú nevetve megindult haza. S ott kérdezte őt Szám neves hős fia. "Kik is szóltak véled oly rejtélyesen? Kívánom, hogy mindenről hírt adj nekem. Mit mondtak, hogy ajkadon mosoly fakad, s a szádból kivillog ezüstös fogad?" Ez elmondta őnéki, mit megtudott, s a hős szíve jókedvtől ifjúhodott. S a holdarcú gyermekhez így szólt legott: "Eredj hát a lányokhoz és mondd meg ott: ne távozzanak még kicsit, mert hisz a ligetből talán kinccsel érnek haza. A kastélyba addig ne térjen rajuk, míg nem szólhatok titkon őáltaluk." Sok ékszert hozat, pénzt, aranykincseket, és hétszín brokátból öt értékeset, szelencét, kövekkel mely fenncsillogott, s a saját füléből egy fülbevalót belétett. És két gyűrűt is, mit neki Manócsihr sah küldött. S hogy ezt rakta ki a szépfényű holdnak: "Vigyétek tehát az öt lányhoz nagytitkon" - így adta át. A holdarcú öt lányhoz elmentek ők, a jó szó vivői, az ékszervivők, és átadva ékszert, aranykincseket, beszéltek világ-hőse Zál-zar helyett. A holdszép leányok meg így szóltanak:



"Titokban bizony már csak oly szó marad, mi kettőé. Három közt meg nem marad, s bizony, hogyha négy tudja, széjjelszalad. De mondd el, te jószívű, elmés legény a szót akkor is, hogyha titkos, beszélj." Majd meghallva, mint vágyik lángolva Zál, s hogy békét s nyugalmat sehogysem talál, ekép szóltak egymáshoz: "Ímé a vad oroszlán a hálónk bogán fennakad. Mert Rúdábe s Zál vágya így összejő, szerencsés e sors-jel s igen kedvező." Az éjszínszemű kincsvivő ment tehát, ki elmondta nékik a sáh szózatát; s e szívbájolók szózatát szószerint a sáhnak titokban meg is súgta mind. A rózsák közé ekkor ő ment oda az öt szolgalányhoz a hadfő maga; a szépek mint tündéri tiráziak, elémenve őnéki hódoltanak. És kérdezett tőlük a jó harc-fia a ciprus-sudár lányra, orcáira, s a lelkére, hangjára, hadd tudja meg, a szívére méltó-e: "Beszéljetek külön róla mind, mind, de ügyeljetek, hogy görbült beszédet ne ültessetek. Igaznak ha látom, mit elmondotok, bizony megbecsüllek; s ha ál-hangotok hazugságot orrontat, nem lesz remény, mert elefánt lábához vettetlek én." A lány gyanta-sárgára sápadt, az öt, a földet megcsókolta nagy Zál előtt. Az öt szép leánynak legifjabbja volt, ki Zál-zar vitéznek, szivét-tárva, szólt. Kimondotta: "Eddig nem is szült anya nagyok közt olyan nagyhatalmút soha, mint Szám, oly sudár férfit, oly szép delit, oly fennköltszívűt, gondos ésszel telit. De aztán az első, vezérünk, te vagy, oroszlánkarú hős, te fennkölt, te nagy.



És harmadszor Rúdábenak párja nincs. őt jóillatú cipruságnak tekintsd; ő rózsa és jázmin s oly ciprus, melyen Szuhail-csillagot gyújt a gazdag Jemen. Az arcáról, azt mondanád, bor csepeg: az illatja - ámbrának érezheted. S fejéről, mint fény-égből, rózsáira úgy omlik megejtő sok haj-karika. Fejét átitatják a jóillatok, a keblén rubint ég, smaragdkő ragyog. Mint mósuszos páncél a sok fürt, fonat; a gyűrű a gyűrűre gyűrűt fonat. Túl kínai bálvány se fényeskedi, a hold és a Szurajja hódol neki." Az öt szolgalányhoz beszélt édesen a hős pehleván, mondta gyöngédeden: "Hát mondjátok, őhozzá hogy s mint lelem utam? hogy keressem? ki kedvez nekem? Szerelmével eltelt a lelkem-szívem, reánézni szívbéli vágyam nekem." S a lányok feleltek: "Te küldj és futunk a ciprus szobájába, fennkölt urunk! S a bölcs hősről úgy kél a szánkon beszéd: magasztaljuk arcát, szavát, termetét; s reá szédülést hoz beszédünk, hiszen szavunkban hamisság bizony nem leszen! Behálózzuk ébenhajú szép fejét, s az ajkadra forr ajka, úgy lesz tiéd. a hős csak siessen hurokkal hamar a kastélyhoz, és ott a nagy bástyafal nyakát fogja hurkába - és majd örül az oroszlán: karjába bárány kerül. S tapasztalhatod, fönt mi jó lesz neked; szavunkkal növeld nagyra jókedvedet." A lányt így magasztalta ott mind az öt, s a bajnok szívéből a bú elszökött.
4.A lányok visszatérnek Rúdábéhoz A szép lányok elmenve, Zál visszatért.



S az éj néki oly lassudan jött, miként egy év. Ám a lányok - két-két rózsa-ág kezükben - elérték az úr csarnokát. Kapus látja őket, gorombán beszél, haragvó szívéből rideg hangja kél: "A kastélyt tilos percbe hagytátok el; hát hol-merre kószáltok, mondjátok el." A szépek pedig szólni készültenek; eléállva tüstént, keményszívűek: "Bizony nincs ma más napnál másféle nap, gonosz dév se bujkál a kertünk alatt. Tavasz jött, s mi téptünk a rózsáiból és levendulát a föld orcáiról. A holdarcú Rúdábe küldött, s szívünk repes, hogyha részére rózsát szedünk. Jogod sincs, hogy ily hangon ródd fel nekünk, tövis közt ha kedvünkre rózsát szedünk." De így szólt az őr erre: "Nincs oly napunk, minőt más időben tapasztalhatunk, mert nincs máskor Kábulban Zál hadvezér, s e földön had és sátor sátrat nem ér. Nem látjátok-é, hogy a kábuli úr a nyergébe száll, hogyha nap fénye gyúl; s miként járnak és kelnek itt estelig, mert Zál és a sáh egymást úgy kedvelik? E rózsát ha meglátja majd nálatok, lesújt földre mindőtöket, várjatok! Szerájunkból eztán ne távozzatok! hogy így-úgy ne essék a szó rólatok." Bement és leült az öt tirázi szép, s a holdarcúhoz szólt e titkos beszéd: "Szemünk ily Napot nem csodált még soha, az orcája mint rózsa, hószín haja." Gyúlt lángokra Rúdábe forró szíve, kívánván az arcára fölnéznie. Elétettek ékszert, arany-pénzeket, s ő mindenre gondolva kérdezgetett eképen: "Milyen volt a Szám gyermeke? A látványa szebb, vagy vitéz hírneve?"



S perí-arcu öt lány felelt így, mihelyt a holdarcúnál válaszuk helyre lelt: "Olyan hős lovag Zál: sosincs senkise, kinek büszke fensége, természete hasonló. Magas törzse ciprus-sudár; oly büszke, oly szép, ragyog, mint sugár; olyan délceg, izmos! a karja erős, ilyen, tudd, e karcsú, erősmellű hős. Két szemfénye két nárcisz, ajka koráll, és vérszínű orcát visel büszke Zál. Miként hím-oroszláné, karja s keze, sahé fénye és móbedé bölcs esze. Hibás rajta csak fürtje, mert az fehér, de, hidd, hó-hajához csöpp szégyen se fér. Mert olyan a haja ez orca fölött, mint ezüst vért vérpiros rózsa fölött. S te azt mondanád, kell is így lennie, különben belé nem szeret senkise. Az orcádról adtunk mi hírt néki ott, reménységre gyúlt szíve, így távozott. De készíts utat-módot immár magad: vigyünk néki hírt, és te őt itt fogadd." S a ciprus-sudár szólt ilyen szózatot: "Be más volt tanácstok, be mást mondtatok. No lám, hát e Zálnak, kit madár nevelt, s ki oly fonnyadott volt, oly ősz és öreg, az orcája most már piros rózsa lett? S ő széparcú szépsál világ-hőse lett? Az orcámra díszt tán sokat raktatok, s jutalmat kívánván, sokat kaptatok?" Ekép szólt, s a szép ajk mosollyal teli, s az arcán a gránát-szirom színei. Majd így szólt a nagyfényű hercegleány az egyik leányhoz. "Szaladj el, te lány, lopózz este hozzá, örömhírt vigyél, beszélj - és figyeld majd, hogy ő mit beszél -: "Mivel célhozért már a vágyad, siess, szemet már az égbéli szép holdra vess." A lány Zálhoz ezzel sebes-futva ért,



s Tiráz ciprusához legott visszatért. S a holdarcú sáh-lányhoz így szólt e lány: "De most már kutass eszköz és mód után; betöltötte már vágyad Isten neked; a célig tovább is segítsen neked!" Hát Rúdábe, szökkenve, munkába kezd, de nem szól övéi közül senkinek. Egy szép terme volt, mint a vidám tavasz, az ősöknek arcképe ékítve azt; e termébe kínai brokátokat s aranyfényű szép kelyhet sokat rakat. A színborba mósuszt meg ámbrát kever; a földjén rubint és smaragdkincs hever, Piros rózsa, nárcisz hullt, és ibolya, és másoldalt jázmin meg levendula. A kelyheken türkiz s arany volt a dísz; az italban jóillatú rózsavíz. S a házból, hol napfényű szép nő lakik, az illat föl is szállt a fénylő napig.
5. Zál elmegy Rúdábéhoz és eljegyzik egymást Az ajtót bezárták, letűnvén a nap, s a kulcsát lehúzta a leánycsapat; ment Szám-sarja Dasztánhoz egy szolgalány: "Eredj, járd utad már, a terv készen áll." A hadfő a kastélyhoz elment tehát, mint az, kinek szívét a vágy járja át. Az éj-szem, a rózsa-arc erkélyre áll, hold orcája, ő maga ciprus-sudár. S amint látja Dasztánt, a Szám gyermekét, a nagyhírű szép leány ekképp nyitja szét rubintfényű ajkát, s rivall zengzete: "Köszöntlek, te hős ifjú, hős-gyermeke, Teremtőnknek áldjon meg ékes kegye, a földet neked fényes éggé tegye; legyen boldog és víg az öt lány szíve, amért termeted nékem így írta le. Sötét éjem orcádtól nappá hevül, és jó illatodtól a szív fényesül.



Te így elhagyod függönyös szép lakod, s e királyi két lábat gyötröd gyalog?" E hangot figyelvén a fényes vezér, amint föltekint, lát oly ékes fehér nap-orcát, amelytől az erkélye mint a gyémánt sugárott, s a föld mint rubint. "Te holdarcú szép lány - a hős így felelt üdv éntőlem, áldás az égtől neked! Be néztem sok éjen Szimák csillagát, be kértem könyörgőn az Istent magát, be vágytam, hogy immár az én Istenem titokban kitárhassa arcod nekem. S ma hangod nekem minden üdvöt megad, s e hízelkedő, sima, kedves szavad. De adj láthatásodra módot nekem. Mért lentről kell hallgatnom szódat nekem? A tündér-arc hallván a hős sóhaját, megoldotta éjszínű ébenhaját. A hosszú fonat, mint a hágcsó, omol, ily mósuszos hágcsó még nem volt sehol. Gyűrűn gyűrű, kígyó a kígyókra száll, nyakáról fonálon fonódik fonál. Az erkélyről omlott sűrű hajzata, a földig lebomlott gyűrű-hajlata. A sáncról a sáh-lány kiáltotta le: "Te hős ifjú bajnok, te hős-gyermeke, most lendülj s a tested e hágcsón emeld, feszítsél király-kart, oroszlán-kebelt, kapaszkodj meg éjszínű fürtömbe jól, hisz éretted ily dús, elébed hajol. Azért is neveltem e hágcsó-hajat, hogy útján segíthesse jó társamat." A holdarcú szép lányra fölnézve Zál, s az arcát, haját látva, ámulva áll; s oly hő csókkal illette ében-haját, hogy arája hallotta, mily csókot ád. S beszélt néki: "Nem lenne illő e tett; a nap már ne égjen, ha dúló kezet emelnék a lelkemre ily balgatag,



s e fölsebhedett szívbe vernék nyilat!" A pányvát a szolgától átvette most, és lendítve földobta, hangot se szólt, a párkányt behurkolta - s egy pillanat: vetült már a párkányra nagy Zál lovag. S hogy ijképp fölért és a mellvédre ült, a tündéri orcájú mellékerült no s aztán a Dasztán kezét fogja kéz s mint két részeg, úgy lép a szűz s a vitéz; a falról leszállott a hős, és a szép sudár ág körülfonta kézzel kezét; aranydíszű termébe így mentenek, király-ékű termébe érkeztenek, az édenbe, fényesbe; sok szolgalány felállt és megállt ott a szűz oldalán. S ott Zál-zar csak ámult az arcon, hajon, az isten-sugárfényű szép alakon, a pereces, ékköves, függősön, mert oly szép volt, oly ékes, mint tavaszi kert. Két orcája: jázmin közt két tulipán; a fürtjén gyűrű omlott gyűrű után. És Zál sáhi dicsfénybe ült oldalán, olyan büszke volt, mint amily szép a lány. A keblén a dísz-tőre csüngött, s fején vöröslő rubin-díszből ömlött a fény. És Rúdábe csak nézte s lett nyugtalan, hogy arcára pillantgatott untalan; a kart és a vállat s a hős termetet, a gránitzúzó nagy husángot s kezet, és lélekfellobbantó arcát minél tovább nézte, úgy gyúlt a nagy láng szívén. Ital csurran, csók csattan, kar kart ölel, s az oroszlán most még nem ejtette el a górt. Ámde így szólt a holdarcúhoz: "Ezüstkeblű, ciprus, mósusz-illatos, Manócsihr ha meghallja, mit mívelünk, szívében nem érezhet együtt velünk, s a Níram-fi Szám is kiáltozni fog, habos-szájú nagy mérge rám fellobog.



De nem féltem és testemet, lelkemet, ha kell, hát felöltöm halott-leplemet, csak azt adja bírám, az én Istenem, hogy véled legyek már s te mindig velem. Majd áldozva nézek föl, Isten felé, fohászt küldve, buzgón a hitben, felé, hogy föld sáhja Szám szívét tisztítsa meg, hogy abban ne forrjon harag s gyűlölet. Figyel rám, ha lelkem kitárom, hiszem; s te nyíltan lehetsz majd a párom, hiszem." És Rúdábe szólt: "Én is ezt kérhetem az Úrtól, ki törvényt ad, és mást sosem - tanúm rám, könyörgök,Teremtőnk legyen -, hogy úr már fölöttem ne más hős legyen, mint Zál-zar, világ-hőse, mert rajta a fejék és a dicsfény s a kincsek soka." Szerelmük növelvén sok új pillanat, az ész messzeröppent, a vágy ottmaradt. S midőn már a hajnal sugárfénye jött, s a dob feldübörgött a függöny mögött, Zál, búcsúzva, testéből láncot kötött, mit Rúdábe keblével eggyészövött. a pillájuk végébe vízáramolt, s a naphoz megoldott szavuk szállva szólt: "Világ büszke szép fénye, pillanatig ne szállj ellenünk harcba, várj csak kicsit." De így lett. S míg bú gyötri szívét, e két szerelmes megismétli ígéretét. S ledobván a hágcsót a sík földre Zál, a tündér-teremből megint földreszáll.
6. Zál házassága Manócsihr hivatván a mágusait, a csillagtekintőit s más bölcseit, magas trónja lábához eljöjjenek, kutassák a sok fenti fennkölt jelet, ők eljőve, gondhordva töprengtenek, a csillagjelek sorra mit rejtenek. Így három nap eltelt; de aztán az ind



csillagmérő szerszámmal jöttek be mind, s a felséghez nyelv-oldva így szóltak ők: "Figyeltünk a forgó nagy éggömb előtt; s a csillagsereg fénye nem mást mutat, csak azt, hogy sugártiszta forrás fakad Mihráb-lányból és Szám-fiúból: erős fiú jön világra, világhírű hős; bizony hosszú lesz majd az ő élete, bizony néki is lesz dicső szép neve. Vitéz lesz, nagyelméjű hős cimbora, seregnek s a serlegnek egyként ura. Ha ménje sörényén verejték pereg, kiszáradt-johú lesz az ellensereg. Fölötte a sas nem mer elszállani, előtte megasznak a föld nagyjai. Sudár lesz, nagyizmú, ki pányvát ha kap, a hurkot kivetvén, oroszlánra csap. Sahoknak derék és kemény híve lesz Iránban vitézek reménysége lesz." Felelt most a fennkölt király. "Szóltatok nekem róla, mindez maradjon titok." És elhívta Zál-zart a nagy sáh legott, kipróbálni elméjét: bölcs mágusok a hőstől sokat sorra kérdezzenek, elévetve mélytitkú rejtvényeket. Leülvén az éberszívű mágusok, a nagy bölcsek, immár leült Zál is ott. S a kérdése Zál-zarhoz együknek ez, mit ajka a bölcs ifjú elébe tesz: "Tizenkét sudár ciprus áll, mondd mi ez; sugárfényű, dúsnedvű, nő, terjedez, és mindjükből harminc nagy ág lengedez, mit Perzsia el sem veszt, meg sem szerez." S egymás mágus ezt mondta: "Fennkölt fiam, két jóvérű, gyorsröptű paripa van: az egyik szurok-tenger színnel rohan, a másik fehér: mint a kristály, olyan. Rohanvást suhannak, rohannak tova, de egymást utol mégsem érik soha."



S egy más újra: "Harminc lovas száll-szökell; a sáhunk elől, mondd, hová tűnnek el?" Figyeld jól - s a számuknak egy híja van, de számold - s megint mind a harminc rohan." A negyedik ezt mondta: "Lásd, ott a rét, patak hinti zöldjére hűvös vizét. Egy ember merészen halad rajta át, suhogtat kezében nagy éles kaszát, kiszáradt füvet, nedveset mind levág, esenghetsz, de nem hallja szád szózatát." Az ötödik: "Két büszke ciprusfa nő a tenger vizéből, mint nádszál, elő. Madár fészkel águkban, és nappal ül ezen, míg a másikra éjjel kerül; azon, melyről elszáll, levél hervad el, azon, melyre rászáll, a mósusz lehell. Az egyik sugártiszta fényben ragyog, a párján levél és gyümölcs fonnyadott." Egy más bölcs meg ezt kérdi: "Fönt egy hegyen erős várra látott az én két szemem. E várból nagyelméjű sok férfi szállt a síkságra, hol vad bozótot talált. Emelték a sok házat hold-magasan, s ki úr lett, ki szolga a síkon alant. A városra nem gondolt többé ki sem, nem is lett közöttük megemlítve sem. Majd földrengés dördült a mívelt helyen, és eltűnt az ékes mező hirtelen. S a városra vágyuk kel és ébredez, s a szívükben emlékezés ébredez. E fátylas beszéd-titkot oldd, gyermekem, s e bölcseknek itt tárd ki, mondd meg nekem. Az éjbarna földet - ha ezt fölfeded kifejtő szavaddal mosusszá teszed." Zál töprenkedett, s végre széttárta már a karját, mint szárnyat ha tár egy madár, és válaszra nyitván az ajkát, felelt, s a sok bölcs előtt sok megoldásra lelt. Előbb a tizenkét fatörzsről beszélt,



mely harminc-harminc ágát terjeszti szét: az évben tizenkét új hold van soron. ez éppennyi ifjú sah új trónuson. S egy hó harminc napja a harminc faág, ilyen, lásd, a teljes, keringő világ. S mit arról a két lóról elmondtatok, amely mint sebes tűz fut, az sem titok, a napszín s az éjszín: a szálló idő: e két villanó ló oly illó-tűnő; az éj és a nap, tudd, e két tünde ló, az ég lüktetését lemérőn futó. Nem érik be egymást: örökké szalad, ez attól, az ettől, mint ebtől a vad. A harminc lovasról beszélt harmadik, kik sáhunk előtt szökve-szállnak s akik kevesbednek eggyel, de aztán megint soronvéve, harmincra lelsz rend szerint: a hold-csökkenés ez, nem is más, hiszen a hold minden éjjel soványabb leszen. s most könnyen kihúzom hüvelyből a szót, mely cipruson fészkelő madárról szólt. Világunk a Kostól a Mérleg-jegyig homályt fed be fénnyel, sugárral borít, de útján ha fordul, s a Szimákhoz ér, homály már az úr és sötétarcú éj; a magas ég két karja az a két fa, az embernek onnan kél kedve s baja. A szálló madárban napot láss te, fényt, Világunknak ő ad szorongást s reményt. S a hegycsúcsi várról beszélt egy: az a kívánt hely, sóvárgott örök szent haza; S a bokros mezőség: rövid földi lét, öröm s kincs minékünk, de bú is, sötét. Kiszámítja mindnyájunk lélekzetét, s hol engedi bőven, hol elnyomni kész. S jön aztán a szélvész, a földrendülés, és fölsír a jaj, fájdalom, szenvedés. A sok bajt a tüskés mezőn hagyjuk el, és költöznünk ismét a városba kell.



A munkánk gyümölcsét majd más eszi meg, de ő sem maradhat, bizony messzemegy. Öröktől csak ez volt az élet sora, örökké ilyen, meg se fordul soha. S ha itt útra jóhírüen készülünk, dicsőségre lel végülis szellemünk. S ha rossz vágy, mohóság parancsolt nekünk, ez is fényre bukkan, mihelyt elmegyünk. S ha házunk az égboltig ér s dús, csodás, nekünk szemfedő lesz csak és semmi más. Mikor már az arcunk agyag s por fedi, csupán rettegés, rém, ijedtség lepi. A síkság s az éleskaszájú, kinek haladtán a száraz s a dús fű remeg, ki száraz füvet s nedveset mind levág, s ha esdesz, se hallgatja szád szózatát: kaszás, gyors idő ez, s mi csak mint füvek, apák apja, sarj sarja, mind egyremegy. Hisz aggokra, ifjakra nem néz külön, de számára zsákmány, ki épp szembe jön. Világunkban immár a rend ez, hiszem, anyától halál nélkül nem lesz ki sem: egy ajtón jövünk, másik ajtón megyünk, a sors meg kiszámítja lélekzetünk." Mikor Zál e titkokra így rátalált, öröm szállta meg nagy Manócsihr királyt. S az ifjút, kit oly sok jeles bölcs csodált, sahok legnagyobb sahja tapsolta Zált. S egy ünneplő termet berendeztetett, miként kéthetes hold, olyan fényeset. És estére sok bort behordván oda, a lelkükre rászállt a bor mámora. A bölcs Szám derűs kedve túláradott, s az Istennek érette hálát adott. S a székhelyre indultak immáron; ott egy jó hétig még mindje vígan lakott, az ország rivalgó örömmel teli, mint éden ragyogván a sáh termei. S a hős Zál s rubintajkú szép kedvese,



szemét biz le nem hunyta egy percre se. És szép rendbe álltak a hadvezetők karék-díszesen mind a kastély előtt. Uralmát a sáh Zálnak így adta át, és Zál vitte harsogva-boldog hadát. RUSZTEM SZÜLETÉSE Idő bíz nem oly sok haladt még tovább, s gyümölcsterhű immár a szép ciprus-ág. A szív-lángragyujtó tavasz hervadott, szívében szorongás, nehéz gond lakott, a súlyos tehertől igen szenvedett, szemébe a fájdalma vért kergetett. Kiduzzadt hasú lett, nehéztermetű, s a bíborszínű orca sáfrányszínű. És szólt anyja hozzá: "Anyád lelke, mondd, ilyen sápataggá mi váltott, mi gond?" Felelt erre: "Én nappal-éjjel csupán kesergő panaszszóra nyitnám a szám; az álom kerül, testem elhervadott, bizony már hihetnéd, hogy élőhalott. Közel már az órám, s szorongás fog el, a terhem hogy engem sosem hagyhat el. Talán sziklakő tölti meg bőrömet, vasat hord az én testem, úgy is lehet." És sírt anyja, Színdukht, amért ily beteg, a zöld arcra pillantva kínt szenvedett. S amíg szép Rúdábé szülésére vár, biz álmot s nyugalmat sehogysem talál. S a lány egy nap elvesztve eszméletét, a dasztáni kastély ölön lárma kélt. Ezt hallotta Színdukht, s a kín járta át, és szaggatta arcát meg éjszín haját. S ím egyszerre Dasztánhoz oly hír futott, a ciprus csodás lombja elhervadott. Hát Rúdábe párnája mellett megáll a könnyesszemű, megtörött-szívű Zál. És tördelte, szaggatta fürtjét, kezét, mint részeg botorkált s a kín törte szét. A szolgálók szaggatták szép hajukat,



fedetlen fejük s könnyes orcájukat. De Zálnak szívében kélt jó gondolat, megenyhítve kínját e jó pillanat: Szímurgh tolla! - ajkán mosolygás fakadt, el is mondta Színdukhtnak, és lángokat szított, mert parázshalmot csészébe tett, s a tollból nehány kis pihét égetett. Az ég és a lég elborul hirtelen, és Szímurgh, a fenséges, ím ott terem, mint felleg, miből gyöngy-eső hullna ki. Mit gyöngy?! Zál szívének nyugalma, aki jött száguldva Zál-zarhoz! Szállt-csattogott, világ nagy vitézének enyhet hozott. Magasztalta őt ál, könyörgött, beszélt, sorolgatta-zengette dicséretét. "Szívedben - Szímurgh szólt - a gond mért honol? Oroszlán szeméből a könny mért omol? Ezüstkeblű, holdarcú nőd szülni fog, s a hírkergető gyermeket megkapod, oroszlánok csókolják lába porát, feje felett felhő fél futni tovább, ha szól, párducoknak is bőre hasad, és mancsába mar mind e vérszomjú vad. Ki meghallja vasbotja vad hangjait, ki meglátja keblét, kezét, vállait, kiugrik biz annak helyéből szíve, legyen bármi vasrágó természete. Okos lesz, miként Szám, tanácsot ha tart, oroszlán-dühös, hogyha harcokba tart, és ciprussudár lesz, erős elefánt, egy ujjal két mérföldre röppent dzsidát. De nem rendes úton kerül napra ki, a jó alkotó ezt ekép szabta ki, hogy áldhassa jobb sors, erősebb öröm, ha túllép e sarj így a rendes körön. Egy tőrt hozz hamar, mint a víz, csillogót s egy látószívű bölcs varázslattudót; a széparcú nő bortól alhasson el, a gond és a félsz benne hallgasson el.



A látnokszívű mondd, varázsolja el, s az apró oroszlánt varázs oldja fel. A szép ciprus testét ő felmetszi majd, mert kín-érzetét úgyis elveszti majd. Az apró oroszlánt ekép hozza ki, s a szép holdat ámbár a vér ellepi, begyógyíttatod majd a metszett sebet, a gondot s a félelmet elvetheted. Füvet mondok, azt vedd s mosuszt meg tejet, és zúzd egybe, szárítsad árnyékba meg, a friss sebre dörzsöld, s ha így megkened, a sebről hamar látod: immár heged. S ha friss forradására tollam kerül, erőm árnyaként rá nagy áldás terül. S dicsérő igékkel lehet majd neked világunk Urához fohászt küldened, hogy ily szép király-sarjad él, ily fiad, s naponként a lelkednek új kedvet ad. Ezért hát a szíved ne fájjon soha: gyümölcsöt hoz, ím lásd, a dústerhű fa!" S hogy így szólt, a szárnyából tépett legott egy tollat s az égboltra lépett legott. S hogy elröppen, Zál nyomba tollát veszi, s miként ő tanácsolta, dolgát teszi. A teljes világ látni gyűlt-áradott, és könnyezve nézték az aprók-nagyok: Dőlt Színdukht szeméből a vérkönny, a bő: a testből a gyermek miként jő elő? A mesterkezű bölcs a hívásra jő, a holdarcú nőt borral altatja ő, a hold odalát kíntalan vágja fel, a gyermek fejét útra fordítja el, ki is hozza sértetlen: ily szép csodát odáig nem ismert a széles világ. Oroszlán-erős szép fiúsarja lett, magastermetű, szőke, szépszál gyerek, piros volt az orcája, épp mint a vér, aként jött, miként szép arany nap ha kél, s a két karja véres volt, így érkezett,



ilyenről sehol nem tud emlékezet. És nő, férfi ámult ez új hír felett, hogy újszülött elefánttestű lehet. Aludt anyja éj s nap, megiván a bort, aludt - és az észtől a szív messze volt. Eközben bevarrták a friss seb helyét, az írral megölték a kínszenvedést. S hogy álmából ébredt a ciprus-sudár, az anyjához nyílt ajka tud szólni már. Arany hullt kezükből reá s ékkövek, az Istennek így adtak dicséretet. És vitték elé már a szép gyermeket, magasztalva mint égi szép szerzetet. Hogy egyéves, vélnéd az első napon, s mint együtt a vérszín s a hószín szirom. S a ciprus-sudár asszony immár nevet, király-fénybe látván a kisgyermeket, és így szólt: "bí-rusztem" - "teremtettem én", s e név megmaradt már fiúgyermekén. Zál s Színdukht szívét jó öröm töltve meg, hivatják a mesterkezű bölcseket. S babát Zál selyemből olyat varratott, mint apró oroszlán, ki még nem szopott. És szőrrel kitömték.A Sarkcsillagot a selymére festvén s a fényes Napot, a hős karra bősz sárkány képe kerül, s egy oroszlán mancsa a kézbe kerül; és lándzsát szorít hóna, bunkó feszül a jobbjában, baljára gyeplő vetül. Egy pejlóra ültették, oldalt pedig nehány jó kisérő haladt; majd pedig, midőn végbevitték a készületet, bevégezve tisztán egész tervüket, azonmód iramló futárt küldtek el, és pénzt szórtak nékik, kik tették, mi kell. S a képmást, a bunkós kicsiny Rusztemét, lovag Számhoz elküldve, víg ünnepélyt a rózsák közt rendeztek, volt vígalom, folyt Kábultól Zábulig, zúdult a bor.



A síkságon síp hangja szólt mindenütt, és száz tájék főrangja volt mindenütt. És Kábulban Mihráb örült szerfölött, és osztott aranypénzt szegények között. Míg Zábulban mindenhol, utcák során, zenész ült, dalát zengve későn-korán, nem volt ott, ki lent ült s ki fentebb vonult, de mint lánc s vetüléke, eggyésimult. A tejkortyoló Rusztem mását tehát lovas Számnak elvíve, trónjához állt a küldönc s elé tette. Megnézte ő: s derűs lett egészlelke, örvendező. a hős Számnak égnek meredt most haja: "Hasonlít biz énrám e festett baba; ha félennyit is nő ezentúl - feje a felhőkig ér, s földig ér köntöse." A küldöncre pénzt szórt, ezüst dirhemet, fejéig fölért, oly magas halma lett. No s aztán olyan dús vigalmat csapott: gyönyörködtetett véle holdat-napot. Öröm-dob rivallt, harsogott víg zene, a ház tündökölt mint kakas víg szeme. Határtól határig sok város során vidult végre Szagszár és Mázenderán. Bor ömlik, sípos, lantverő lép elő, szegények közé hull ezüstpénz-eső. Vigasságban ilykép egy hét telt el ott, majd Szám sáh egy íródeákot hívott, és Zál-zarnak ővéle választ irat; mint ég rétje, ékes e válasz-irat. Először Teremtőjét dicsérte ő, amért sorsa ily büszke, fényeskedő, és dicsérte Zál-zart, a kard hős urát, a harcos husángnak jeles bajnokát. Majd rátért a fényes selyem-bábura, mely hősvállú volt, s büszke, mint nép-ura. Parancsolta: mint kincset óvják nagyon, lehelet se bánthassa, sem fuvalom. "Titokban könyörgök szünetlen s nagyon



Teremtőmhöz éjente és nappalon: hogy láthassa életben őt két szemem, ki énrám hasonlít, fiad, gyermekem. Fiad van, fiam: sarjam ő nékem is; kívánnunk csak azt kell: ha lett, éljen is." A küldönc viharként, a célhoz rohan, a boldogszívű büszke Zálhoz rohan. A gyöngéd beszédet midőn hallja Zál, a szívébe-lelkébe kedv üdve száll. Öröm told örömmel nagy örvendezést, a kék ég megérinti bajnokfejét. A sorsot betöltő világ titkai kibontatva kezdtek világítani. S már tíz dajka szoptatta kis Rusztemet: oroszlán-gyerekként igyék sok tejet. Mikor meg szopásról az étekre tér, be sok hús fogy akkor, be sok dús kenyér! Kifáradtak - öt más gyerekként evett -, amíg őt etették, a főemberek. Betöltvén a nyolc évet, nagy s büszke már, mint felszökkenő karcsú ciprussudár. Mint csillag süt, mint égi fényes világ, és bámulja fényét a széles világ. Ha ránézel, azt mondanád: Szám van ott, alakján az ész fénye úgy áradott.
RUSZTEM ELSŐ HŐSTETTEI Borozván a kertjükben egy szép napon, s körükben derék társaik, szólt nagyon a szív vékonyabb s vastagabb húrja mind, vigadván a vendégsereg kedv szerint. Sok kristálykehely dönti bíbor borát, s a szívekre és főkre bor mámorát. És sarjának ezt mondja Zál-zar király: "Fiam, halld, te nagyhírű szép napsugár, hozass méneket, díszruhát is sokat, a főbbeknek osszunk ajándékokat." Az ajtóban állt Rusztem: értvén e szót, a főbbeknek ott rögtön osztott-adott



ajándékot, szép sáhi kincset sokat, arab méneket, cifra szerszámokat. A víg társaság végre szétszéledett, magávalvivén mind a szép kincseket. A hadfő pedig háza mélyébe ment, miképpen szokás és miképp ősi rend. És Rusztem, míg bor tölti gőzzel fejét, szobájába indul, dülöngélve lép. Ledőlt, s álma már elborította őt. De hangzik kiáltás az ajtó előtt: "Jaj, eltépte láncát a bőszült fehér nagy elefánt! Jaj, akit útján elér!" E jajszó midőn ott füléhez került, a hős ifjú bátor haragtól hevült. És Számnak husángjáért szökvén futott, s magának, kiszáguldva, ösvényt nyitott. De állt egynehány őr az ajtó előtt, s az ifjúnak ezt mondta, feltartva őt: "Hadak hős urától nagyon rettegünk, az ajtód kinyitnunk nem illik nekünk! Az éj mély, a nagy vad szabad, kint szalad: ki mondhatja azt, hogy kimenned szabad?" De Rusztem dühös lett az őrök szaván, s egy őrt úgy ütött meg fején és nyakán, hogy annak golyóvá dagadt föl feje, s az ifjú megindult a társak fele. A nagy hős elől ekkor elszöktenek; az ajtóra szökkent a bátor gyerek; husánggal reteszt róla tüstént letör, vitéz lelke nagyhírű tettekre tör, Kiszáguld, miként szörnyű szél, száll, szalad, kezében husáng van, fejében harag; a habzó vadállat felé zengve száll, süvöltözve zúg, mint a kék tenger-ár. S mikor föltekint, lát süvöltő hegyet; a föld, mint a forró nagy üst, sistereg. S a sok harcos, úgy látja, úgy retteg ott, mint kos, hogyha lát farkas-ábrázatot. Üvöltött nagyot, mint oroszlán kiált,



s a vad szörny elé vad-merészen kiállt. a száguldozó állat így látta meg, rohant is felé, mint ha dől hegytömeg, az ormánya lendült, dühös fegyvere, az ifjút kivégezni vágyott vele. Tahamtan csak egyet csapott rá, s a vad, a hegycsúcs-magas szörny a földig rogyad. Feküdt már a bősz szörny kinyújtatva lent, s a hős ifjú ismét a termébe ment: s aludt ott, amíg már a nap nem kele, mint szívbűvölők arca, pírral tele. Zál megtudta, hős sarja mit végezett, a fúvó vadállattal mint végezett, miként törte szét egy csapással nyakát, miként verte földhöz dühödt nagy magát. Kimondotta: "Ó, bősz oroszlánkölyök, te kész hős vagy immár, a karmod kinőtt. Hasonlíthatatlan, te fényes gyerek, szíved nagy merészsége, szép termeted. Előbb mintsem elterjed ékes neved, hogy immár a munkád se végezheted, fogadd meg, hogy megbosszulod Nárimánt: és kélj útra tüstént Fehér Vár iránt. Füves, dúsvizű ez, magas sziklavár, az embertömegtől igen távol áll. A felhőkig ér, láthatod, büszke vár, a hegycsúcson át nem repül sasmadár. Szökik csúcsa négy teljes mérföldnyire, terül széle és hossza éppennyire. A környéke bővizű, zöld, dús arany; ott embernek, állatnak jó dolga van, nagyon sok gyümölcsfát, borágat terem, e földhöz hasonlót se láttak sosem. A várhoz csak egyetlenegy út vezet; hihetnéd: az ég fellegén át vezet. Narímán, ki bátrak király-éke volt, miként Áfirédún kívánsága szólt, megindult Fehér Csúcsot ostromlani, az útján ki sem tudta föltartani.



Napon s éjjelen küszködött, cselt vetett, s varázslattal is víva mesterkedett. Sok esztendeig bent a védősereg s amott lenn a hős, küzdve küzdöttenek. Majd rágördítettek egy roppant követ, s a váralji vívónak ily vége lett. De eljött a nap már, vitéz gyermekem, hogy szervezd a tervet, miként tervezem. Egy karaván élén menj vígszívűen, ne ismerjenek rád az őrök sosem. Fehér Hegynek így juss erődjébe te, gazoknak hogy ott vesszen el nemzete. Hogy eddig neved még nem ismerhetik, a vállalkozásodban ez csak segít. Ölts hajcsár-ruhát és a pusztát bejárd, tevéket terelvén, vezess karavánt. S tevéidre tétess te sót; más minek? Eredj, és vigyázz, rád ne ismerjenek. A sót ott igen drága kincsnek veszik, mivelhogy különb kincsük nincsen nekik; ha ostrom szorongatja kővárukat, az étkük soká szörnyű sótlan marad. Rohannak, ha só-szállítót látnak ők, elé mind a pórok s a fentebb-ülők." E szózatra indult az ifjú, s miképp a harc várta, megtette készületét. Jól eldugta sóba a vasbuzogányt, mely karjának, izmának nagy nevet ád. És mindenkit elvitt Tahamtan vitéz, kiről tudta: elmés s csatában vitéz. S a fegyvert, miként terve feltette jól, a nagy hős a málhába rejtette jól. Szívében cselén vígan örvend, nevet, Fehér Hegyre hadnépet ígyen vezet. S hogy ott járt a várnál, az őr látta fent, s a várnagyhoz örvendve, nagyfutva ment, hogy elmondja: eljött egy nagy karaván, s vezérlője itt áll a vár oldalán. És úgy látja, sót hoztak; kérjék csak a



parancs-szót, mit erről kimond majd a sah. A várúr azonmód elébük került, mosoly nyílt az ajkán, nagyon földerült. Kaput nyittatott, hogy a várkapun át, eresszék az árút a tárt kapun át. A dicsszomjú Rusztem mikor hallja ezt, a síkról a várcsúcsra készülni kezd. Az árút-vevő helyre tartott, oda vezette a karavánt. Ekkorra a tömeg mind köré gyűlve, ott hemzsegett a bajnok, s az asszony, s az apró gyerek. Aranykincset adtak s ezüstöt s ruhát; a lelkük gyanú s félsz nem is járta át. Az éj jött, a vasmarkú Rusztem pedig a küzdésre rendezte hős híveit. A várúr felé ment, s elindult vele sok harcszomjú hős társa, hű embere. Amaz meg, hogy adták a rossz hírt neki, a nagyhírű Rusztemnek ront is neki; de Rusztem husánggal megütvén fejét, a földmélybe süllyedt a fő és fejék. S a vár népe, hallván, mi történt vele, nyomult és tolult már a harctér fele. Az éj vaksötét volt, a kard villogott, a föld mint badakhsán-rubin csillogott csapások sokától: a vérben pirul; a hajnal, hihetnéd, az égen kigyúl. Tahamtan kezében husáng, kard, hurok: erős kardja sok főt leszelvén suhog. S a szép nap hogy elhagyta éj-függönyét, s király-fénye Földtől Szurajjáig ért, a várnépből addigra egy sem maradt, de bénult, de elhullt a nagy harc alatt. a hősök, kiforgatva minden zugot, megölték, akit még találhattak ott. RUSZTEM PARIPÁT VÁLASZT Meghalt sarja Zau-nak, nagy Garsászp király, s ezer bajra virradt ezer földi táj. A gyászhír nyomában jajongás fakadt:



a sok nagy sah trónszéke árván maradt! Fut Afrászijábhoz viharlábú hír, a harcos Pasang néki ily szókat ír: "Dzsihán bércein vidd hadad gyorsan át, előbb, mint megülnék Irán trónusát." És Afrászijáb erre tábort ütött, belepvén a vízig Szipandzsáb-mezőt. Zál Rusztemhez így szólt: "Elefánt-gyerek nagyobb vagy te fejjel, mint más mindenek, igen hosszú küzdés, kemény munka vár, mely álmod s vidámkedved elfújja már. Te még szinte gyermek, kiállsz-é tusát, ki még mást se vágtál, mint csirkék húsát? Az ajkad fölött leng a friss tej szaga, öröm- s táncra lesvén a szíved maga. A síkságra téged miképp küldjelek, ahol bősz oroszlánfiak küzdenek? Miképp vélekedsz, mondd nekem válaszod? Szerencse s dicsőség legyen támaszod!" De ő Szám-fi Dasztánnak így válaszol: "Nem úr énfölöttem sem alvás, se bor; ilyen vállat, ily hosszú kart nem lehet, hogy itt más se várjon, csupán élvezet; ha vad háború jön, ha szólít a had, az Isten segít majd, ki győzelmet ad. Leszek, láthatod majd, erős oltalom, ha vért kell a hadrend előtt ontanom. Kezemben husángom ma vér fellege, amelyből aláhull kövér permete; vasammal ma vészes vad lángot vetek, az elefánt-velőkbe bárdot verek. S mikor keblemen szörnyű vértem ragyog, a tegzem miatt földjük aggódni fog. S a harcban ha lándzsám előtör s mered, a vér - bárha kőszirt-szívekből - ered. De kell, hogy legyen hegymagas jó lovam, mit hurkolt kötéllel kerítsek magam, erőmet ragyogtassa harc dúlt során, sehonnan se vágtasson el túlkorán."



S hát Zál zábulisztáni nagy ménesét, s mely Kábul mezőin legelt szerteszét, vonultatta föl most az ifjú előtt, és mind sáhi bélyeggel ékítve jött. S ezt olvasták föl néki; sok ló vonult, de Rusztem kezével csak rásúlyosult, és mindegyik ló háta lehomorult, és mindegyik ló hasa földresimult. A ló ló után így vonul, sorra jár; s egy szép tarka ménes került sorra már, s e ménesben egy gyors fakó kanca lép, oroszlánszügyű és zömöklábú, szép; fülét harci-tőrnek álítnád talán, erősizmú jó marja, véknya sovány; e szép kanca lépdel, csikó megy vele, nincs lentebb azénál a melle s feje; ökörfarkú; tűz villan éjszín szemén; sötétlő heréjű, acélkörmű mén; s reá szőre oly cifra tarkán simul, miként hogyha sáfrányra rőt rózsa hull. Sötét selymen éjjel ha csöpp hangya jár, két farszangnyi távolból is látja már; teve-magas, elefánt-súlyú e ló, s mint oroszlán, Bíszutún bércén lakó, olyan vad. Figyelvén a ló termetét, s magas szép csikójára vetvén szemét, a jó sáhi pányvát hajította ki, a részút szökellőt rabul ejteni. De egy vén csikós így kiáltott: "Hahó! Ne érintsed ujjal se, másé a ló!" De kérdezte Rusztem: "Kié hát, felelj! s combján, lehet látni: nincs semmi jel." "Jegyet rajta - szólt az - ne vizsgálj-keress, ez állatnak egyszer dicső híre lesz; mi Rakhsnak nevezzük; remek pejcsikó, mint tűz, villogó, s minta víz, csillogó; nem is fejtjük azt még, a gazdája ki, csak "Hej, Rusztem Rakhsa!" kiáltunk neki. A nyergünk alatt három esztendeje



fut ő: meg-megáll rajta sáhok szeme; de pányvát az anyja, s lovast hogyha lát, rohan s védi, mint bősz oroszlán, fiát. Világ hőse tudd hát: ez így van, de mi nem is sejtjük: értelme, rejtelme mi. De józan ha vagy, hát vigyázz, óvakodj: e nagymérgű sárkánnyal harcba ne fogj hisz ily kanca oroszlánszívet kitép s a krokodil bőrét hamar tépi szét." Tahamtan, szavát bíz alig hallja meg, de már tudja, mit mond az őrző öreg. Kivetvén a jó sáhi pányvát tehát, a pejkó fejét véle hurkolja át. a bősz ló oroszlán gyanánt lép oda, a pányvába tüstént aként tép foga. Üvölt, mint oroszlán, az ifjú vadul, s a vad kanca döbbenve megcsillapul, gerincén a hős ifjú hős ökle dúl, s az állat remeg, roggyan, és földrehull; alélt még, de aztán suhan, mint a szél, s a ménes zöméhez megint visszatér. De megvetve jól most a lábát a hős, csikóján a hurkot szorítván erős. Majd lendül ki hős karja, hős jobbkeze, és megnyomja pejkója hátát vele; és nem homorult meg a pej háta: tán nem érezte súlyát sem egyáltalán. S Tahamtan kimondotta: "Ez kell nekem, vitéz tetteim máris elkezdhetem." Miként szél ha száguld, szökött el vele, iramlott, ficánkolt a rőt pej vele. Majd kérdezte Rusztem: "Fizetség mikell e sárkánycsikóért? Ki árulja el?" "Ha Rusztem te vagy - szólt, felelvén, az agg -, csak ülj rá s Iránnak derék rendet adj. Irán földje és népe, nem más, az ár, csak ülj rá s a Földet te hozd rendbe már." Megnyergelte Rusztem a rőt pejcsikót, mivel lelke harcokra kész, fürge volt.



És zablája-rándítva, ugrat vele, van, úgy látja, tűz-lelke, tűz-ereje; sisak, vért, husáng néki könnyű teher, erőben az elefánt nem hagyja el; Szép, tajtékos-ajkú, okoslelkü ló, kerektomporú, és a járása jó. És Zál szíve már, mint a vidám tavasz, amért sarja sáh-fényü, pompás lovas. A kincstermeket tárja, pénzt osztogat, nem ismer se múlt, sem jövő gondokat, tevék hátán cintányért zenget-veret, bebongja a hangjuk a mérföldeket.
A MÁZENDERÁNI KALAND 1. Káósz király meg akarja hódítani Mázenderánt Figyelj jól, mit is mond a bölcslelkű vén, hogy épülj szavaként e gazdag regén: Hogy Káósz a sáh, apja trónjára ült, köré mind a föld mint a szolgája gyűlt. Halom gyűlt a sokféle jóból neki; a teljes világ, látta, hódol neki. A nyaklánc, a függők, a császári szék, topázzal díszített arany sáh-fejék, a sok jó arab mén, melyet birtokol: nem ismert magához hasonlót sehol. Egy rózsáslugasban, aranydíszűben, nemes bort ivott ő derűs reggelen, ki úr volt világon, nagy országokon: aranytrónja kristály-sugár-oszlopon. Irán sok nemes bajnokával, derült körükben vigadva s tanácskozva ült. "Világunk terén - mondta - sáh még van-e, kit inkább megilletne sáh-szék, van-e? Ülök, mint nekem jár, a legfőbb helyen; ki is merne fölkelni énellenem?" Boros fővel így szólt. S a főemberek s a nagy bajnokok sorra döbbentenek. S egy démon, regős öltözetben, bejött; a sáhhoz vezessék be, kérvén az őrt.



"Hazám, földem - ezt mondta - Mázenderán; a trónról, regősére, nézzen le rám a nagy sáh, s ha szolgálatom kedveli, - trónjához út nyíljék, zengek neki." A sáh megparancsolta, hozzák be őt, zenész-népe közzé sorozzák be őt. A démon pedig lanthúrt, rázengve, ránt, s eképen dicsőíti Mázenderánt: "Ó, Mázenderán, szép hazám, üdv neked! legyen földeden mindig dús ünneped. Örök fény ragyog kerti rózsáidon, a lankáidon jácint, szép nőszirom; a lég is be édes! be szépföldű vagy! tavasz látogat csak, se hőség, se fagy. A kertedben édesszavú bülbülök, iramló gazellák a völgyed fölött. Folyód mind talán rózsavízzel folyik, az illatja minden szívet boldogít; a part is mosolygós egész éven át, vadász-sólymok illannak kék égen át. Az országot által meg át nézheted: arany csillog és selymek és ékszerek. A bálvány-papon mind aranyló fejék, az úr-bajnokok dísz-övén ékszer ég. Ki benned nem élhet, ki föl nem keres, a lélek s a szív benne kedvtől üres." S hogy élvezte Káósz a dalnok szavát, fejét rögtön új gondolat járta át. Vitézlő szívét tette már arra fel, hogy, elvenni Mázenderánt, hadrakel. A legbajnokabbakhoz így szólt tehát: "Napot s éjt miért is mulatnánk mi át? A bajnok ha semmittevést kedvelő, bizony csak hever, már nem is kel fel ő. De Dzsamséd, Dahák, Kai-kobád tán nagyobb? Az én csillagom fénye fentebb ragyog. Különb-ősű én hát különb hős legyek, király-úr a teljes kerek föld felett. Hadat kell vezetnem, s a harcok során



vasam félje-rettegje Mázenderán." E nagy szó a főbbek füléhez került, de nem volt, ki tervére föllelkesült. Színük sárga lett és az arcuk redős: a dévekre támadni egyik se hős. S föláll Tósz, az országnagyokhoz beszél: "Te sok harcban-edzett vitézlő vezér! Bizony megszorultunk, s akármerre nézz: segítség csak egy van: nem is lesz nehéz a Szám-adta Zálhoz futó-gyors tevét menesztvén, közölnünk hazánk helyzetét." Körül mind dicsérték a szónok szavát, A gyorsanfutót útra küldték tehát, Szeisztánba szállt futva, Zálhoz, kinek sugárzása földünk világítja meg. S a Szám sarja Dasztán amint megjelent, beszél mindje: mindent hamar megjelent. S már mind indul együtt a sáhhoz tovább, ki fönt ülte büszkén sugártrónusát. Elől Zál-zar indult, majd sorján a sok arany-díszövű úr, az országnagyok. És szólt Zál a sáhhoz: "Soká élj, nagy úr! erősen hatalmadban, és boldogul! Fülemhez nehéz, furcsa hír érkezett, hogy Mázenderánra vetettél szemet! Biz élt már előtted királyok soka, de ily útra nem volt, ki hágott, soha. S fölöttem bizony jó idő szállt tova, és fordult - be sokszor! - az ég csarnoka. De sáhjaink: Zau, Nódar és Kai-Kobád s kinek még eszünk őrzi ős korszakát, a nagyharchusángúak, nagyhadúak, ők Mázenderánra nem fentek fogat. Mert tudták: varázsos vidék, dév-mező, varázsos pecsét őrzi, nagy bűv-erő; reárontanod karddal úgysem lehet, se pénzzel, se fortéllyal meg nem veszed: ne légyen tehát had, mely addig kiszáll. Ki ettől remélt jót, még nem volt király.



Hogy mindnyája kisebb volt nálad, lehet, de éppen így szolgálta mind az eget: nemesvérű, hőslelkű sáhok sora. Ne ültess olyan fát te kincsért soha, amelynek gyümölcséből átok fakad, s a nagy sáhok és közte árok szakad." Felelt néki Káósz: "Sosem kértem én, minek hát a szádról e bölcs vélemény? Firédúnnál, Dzsamsédnál több énnekem a pénzem s a fényem s vitéz emberem; s Manócsihron, Kai-Kobádon túlteszek, kik Mázenderánért sosem törtenek. Hadam, vakmerésem, s a kincsem nagyobb, az én büszke kardom világfönt ragyog. Világunk teremtője engem kegyel, a bősz déveket mint vadász ejtem el. Amíg elleszek, légy te Rusztemmel úr, Iránt együtt őrizve, bölcs-józanul." Felelt Zál: "Királyom, ki szolgád vagyok, szívemből beszélek, ha szót szólalok; kimondtam, mi szívemre rásúlyosult, kitárván, amit csak tanított a múlt. A fénylő világ mindig üdvöd legyen, e szóm emlegetned ne kelljen sosem, siratnod se kelljen sosem tettedet, a szíved ragyogjon, s hatalmad, s hited!" A sáhtól eképp vette Zál búcsúját, s a szívét a kín és a bú járta át. 2. Káósz kudarca A sáh kélt, mikor már az éj napra vált, s az útjára ővéle sok nagyja szállt. Az élen vezérelve Káósz haladt, a sziklás nagy Iszpróz felé tört utat. S hol elbú a nap, rejtekén, ott kutat magának lenyugvó-helyet s álmokat; gonosz dév-tanyán lelte fekvőhelyét, az elefánt oda csak rettegve lép. Egész éjjel ők ott mulattak nagyon, ledőltek, s fölébredtek új hajnalon;



s a nagy sáh köré gyűlve, hős férfiak, fejük- s keblükön büszke hős-vért, sisak. A sáh megparancsolta Gévnek legott, szemeljen ki kétezer jó bajnokot, a nagysúlyú buzogányt jól forgatót, a mázenderán várkaput szétzúzót: "Ha látsz aggot-ifjat, nekem szót fogadj, és lelket a testében egynek se hagyj. És lángokra lobbantsd a házaikat, vígy mindenhová éjt, hol napfény fogad." Gév minderre elszántan eltávozott, s kiválasztva kétezer jó bajnokot, már Mázenderán vártövéhez vonult; a kardok, husángok suhintása hullt; az asszony, s a gyermek, s a mankós öreg leomlott, a kardjuk nem kímélte meg. Arany, drágakő, pénz, perec szertehullt, az utcákra ékkőből szőnyeg borult; s a marhának számát se látván a föld, az éden hihetnéd hogy ott tündökölt. Nem is telt el ott több, csak egy hét talán, s a várost kifosztotta végkép Irán, s hát Mázenderánban most bús a király, fejét földre horgasztja, nagy szíve fáj; Szandzsé volt a dév épp, ki mellette állt, a hír hallatán lelke félholtra vált. S a sáh mondta ekkor: "Miként nap suhan az égen, Fehér Dévhez indulj-rohanj. Mi Mázenderánunkra lángcsóva hull, a harc-mérge pusztít hazánkban vadul. Ha most nem segít meg, ha most elmarad, mi szép városunkban lakó nem marad." A dév hallgatott rá s azonnal rohant: szavával, levéllel sietvén suhant. Fehér Dév meg őnéki választ adott: "Ne döntsön kesergésbe vad sorsotok; az íránitól félni nincs semmi ok, ha eljönnek is mind a harc-szomjasok: hozok majd reájuk hatalmas hadat,



az országotokban nyomuk sem marad." Ekép szólva, fölnyúlt, mint bérc teteje, a forgó nagy égboltig ért fel feje, s a sáh-hadra éjbarna felhő szakadt, A Föld néger-arcú, az éj mélye vak. Szuroktó, hihetnéd, a tág nagyvilág, sötétségbe süllyedt a szép napvilág, korom füstje szőtt sátrat ott hirtelen, nem is volt, mely átláthatott volna, szem; a kő és a vad kopja-zápor szakadt, a pusztába szórván a bátor hadat; nagyon sok futott el s Iránig szaladt, sebes volt a szívük királyuk miatt. S hogy eljött a napfény s az éj elmaradt, a hódító két sáh-szem éjben maradt, és kétharmad részében vak lett a had, s a sok hadvezér-főbe szállt nagy harag. A zsákmányolásnak gonosz vége lett, a sáh ifjú jósorsa megvénhedett. S Fehér Dév mikor tette végére ért, a házába, mint büszke nap, visszatért. És Káósz s a hadnépe foglyul esett, s a sáh szólt: Ez így csak hibámból esett. Világhódító lelke megtört, s feje mint nyílvert madár szárnya csüggesztve le, menesztett hamar Zábulisztán felé vihar-gyors futárt, küldte Dasztán elé: "Reám, halld, kimondom, mi balsors borult, leomlott a trónom, fejékem lehullt, aranykincsem és szerte-híres hadam, e szép tavasz rózsája, mind veszve van: a dév-kézre játszotta forgó szeszély; hogy elfújta, azt is hihetnéd, a szél; szerencsém elillant, szemem megvakult, uralmam, hatalmam sötét űrbe hullt; a bősz Ahrimannak gonosz karma mar, kiszaggatja testemből lelkem hamar! Tanácsodra most hogyha emlékezem, a szél járja át és a bús fagy szívem.



Ha most nem segítesz meg engem te sem, remény nélkül elpusztul itt mindenem." A küldönce szökkenve, tüstént suhant, madárként kiröppenve, füstként suhant; s mikor futva, Dasztán elé eljutott, el is mondta, mit látva hallott s tudott. E vészt hallva Zál, tépte szörnyen magát, de ádáz se tudhatta meg, sem barát. Csupán Rusztemet hívta s ezt mondta: "Halld, hüvelyben soká nem pihen már a kard. bizony nem való, hogy mi nem gondolunk a bajtársainkkal, de lakmározunk: sahunk szörnyű sárkánytorokban fogoly, Iránunkra sok csúf csapás hull-omol. Te tégy Rakhsra nyerget, menj földhódító nagy kardoddal harcokra, légy bosszuló. Való, hogy te indíts, s ne én, már hadat, hisz kétszáz nagy év nyomja vén vállamat. Magasztos nevet nyersz, ha megszervezed, ha Káószt a bajból te megmentheted! Hát kísérje vértenger küzdelmedet, üvöltsd pusztasággá a szűz bérceket. Fehér Dév, meg Arzsang akármily nyugodt, te őket nyugodtan sosem hagyhatod. Mitőlünk a földjükre két út vezet, de mindkettő vészt rejt és küzdelmeket. A hosszabbik úton ment Káósz oda, a másik csak két hétbe telik, de a sok bősz dév, s oroszlán, s homály tölti meg: és elkábul-ámul, ha látod, szemed. Te ezt tedd meg és láss csodát, ég veled: legyen bár veszélyes, sosem féltelek: lovad lába jól áthatol mindenen." Felelt Rusztem: "Add hát parancsod, s teszem; a lelkemnek, érted ha küzd, szép öröm, a bőszek talizmánjait széttöröm. S Irán nagy hadából, ha vállalkozom, ki nem hullt el, él még, biz általhozom." Kibukkant a nap-fő a bércek megett,



a teljes világ szép tavasz kertje lett, s ő párducbőrt öltött, a vértjébe bútt; és buzgón megáldotta Zál a fiút.
3. Rusztem mázenderáni útjának hét állomása I. Rakhs és az oroszlán S ez Szísztánból útjára indult legott, világbíró apjától elbúcsúzott. Ment, kétnapnyi utat tett egy nap alatt, sötét éjjel is, mintha nappal, haladt. Utat rótt a jó ló, rohant Rakhs tova, napon s éjen át szállt a hős és lova. S mikor teste éhezve megfáradott, egy pusztához ért, hol sok vad gór futott. Hát sarkallta Rakhsot, s a gór minthacsak silány, lomha lett volna, Rakhs úgy szaladt. Ha Rakhs lába s Rusztem kötélhurka száll, vad úgysincs, ki tőlük menekvést talál. Oroszlánszívű Rusztem pányvát vetett, s a gyors gór, behurkolva, zsákmánya lett. S magához ragadván a zsákmányt, miként haragvó oroszlán, aként tépte szét. Kemény nyíl hegyével csiholván tüzet, a lángokra fát, rőzse-gallyat vetett; az állattól elvett erőt, életet, és jól megsütötte erős tűz felett. Megévén, a csontját legott dobta szét; a gór volt az asztal s edény és ebéd. S levévén lováról a zabla nyűgét, ki is csapta, mert látta: jó ott a rét. S az alvást megáhítva, nádasba tért, a vészes vidéken nem is vélt veszélyt: a kardját fejének alá tette ott, tej-édes nyugalmában így szunnyadott. E nád közt, tanyáján, oroszlán lakott, még elefánt sem mert mutatkozni ott. S e vad szörny, e vérszomjú, túl éjfelen, tanyájára jött vissza félelmesen, s egy elefántnagytestű alvóra lelt,



és mellette egy megriadt lóra lelt. "Előbb - mondja - szét most a mént szaggatom, a karmom közé őt csak így kaphatom." És villám gyanánt sújtja váratlanul, de Rakhs, mint a bősz tűz, vadul lángragyúl. Két mellső patával fejét rúgta meg, s a bőrébe éles fogat mélyített, s a mély porba döntötte végtére őt, s ekép győzve, szétrúgta, széttépte őt. S mit sújtó-karú Rusztem, ébredve, lát: a vadnak, sötét, szűk a széles világ. Ekép szólt: "Ugyan, Rakhs, hová tűnt eszed? oroszlánnal illő-e megküzdened? Ha szétszaggatott volna bősz karma, tán sosem láthat engem már Mázenderán; sisak-, vért-, nehéz nagy husáng- és hurokés villámos íjjal tovább hogy jutok, ha nem hordozol? Hát nem értem meg én, hogy ily gyors ki vagy, fürge, tűzvérű mén, miért nem rohantál felém, hogy riassz? A bajról ha hallok s ha látom, mi az, a lármát ha hallom, fejem fölvetem, csatátoknak, ébredve, végét vetem." S hogy ezt mondta, ismét aludt, mint a méz, a nagyhírű szép hős, a vértes vitéz. Sötét hegy mögül kélt a nap szép feje, üdülten, derülten megint ébrede a hős, mosta Rakhsát és nyergelt megint, s az Istenhez esdő imát küldve, mint a villám rohant Rakhson és mint a szél, hol új állomás várta, új hősi cél.
II.A forrás Nehéz volt az út, szörnyű kínnal tele, de kellett, hogy átküzdje és megtegye. Tüzes volt a sík puszta, forrástalan, a madarak hullottak ott untalan. A naptól fölizzott a nagy pusztaság, a bőrön miként hogyha futkosna láng.



S ott Rakhs teste és Rusztem nyelve a vad melegtől gyötörtetve, majd szétszakad. Leszáll most lováról a kopjás vitéz, s mint részeg, dülöngél, akármerre néz, segítségre nem lel, menekvésre sem, az égboltra nézdel csupán szüntelen. S lám, elefánttestét a szomj teljesen levervén, csak elnyúl, s aléltan hever. A forró homoksíkon elterpedett a hős, nyelve vad szomjúságtól repedt. Kövércombú kos lép el ott hirtelen a fekvő előtt sima portengeren. A hős fölfigyelt rá, s ekép szólt szíve: "Biz itt víznek is kell közel lennie. Az áldást sugárzó Teremtő vele a sors vad szeszélyébe így szól bele." A kardját a jobbjába markolva hát, fel is nyomta roppant erővel magát, s követvén a kost, kardosan bandukolt, a másik kezében kötőféke volt. A kos ment, s nyomában haladt ő: e nap azontúl is oly boldog emlék maradt. Mert egyszerre forrásra bukkant, hová a gyorslábú kos lépkedett. Hát reá dicsérő igét így zúdított: "Soha nelégyen tehozzád a sors mostoha; a pusztán levél s fű viruljon neked, a párduc ne láthassa búvóhelyed! S ki téged sebes nyíllal elvesztene, a kézíve törjön szét s gyors vesszeje; az elefánttestű ím életrekél; s ha nem vagy te, már síri lepléhez ér. Halálát a sárkány-torokban leli, vagy széttépik undok csikasz körmei; s a bősz-szívű ádáz a szétszaggatott tetemről tanulhatja: Rusztem halott." S hogy áldotta, mondván e szép szózatot, s levévén a lóról a nyerget legott, leöblíti testét a frissen folyó



patakban: s miként nap, sugárzott a ló. A szomját elűzvén, megint vadra megy, a tegzét nyilakkal sűrűn rakva meg. S egy górra, mint elefánt, bőszen lecsap, le is nyúzza, szétvágja, majd mint a nap, olyan vad tüzet gyújt, hoz forrásvizet, s a zsákmányt meg is főzi jó láng felett. S hogy zsákmányát megfőzte, békén evett, a csontról a húst mind letépvén evett, s a forrás vizéhez került és ivott, és nagy kedve támadt szunyókálni ott. S a harc-szomjú Rakhs lóhoz így szólt: "Ügyelj, ne kezdj harcot itt énnekem senkivel; ha rád bárki támadna, hozzám szaladj, oroszlánra, dévre ne ronts már magad." S ledőlt és pihent, szót se szólt, elhevert, míg Rakhs éj feléig szelíden legelt.
III.A sárkány Egy sárkány a síkról e szép partra jött; még elefánt sem győz e bősz szörny fölött. A forrás fölött volt a nyugvóhelye, találkozni dév sem merészelt vele. S hogy eljő, egy alvó világhősre lel, s riadtléptű mént lát a hőshöz közel. S csak ámult a rút és erős szörnyeteg: az alvó milyen vakmerő hős lehet? Ott máskor, mutatkozni démon se mert, bősz oroszlán, elefánt el nem hevert. S ki eljönne mégis, ki már nem kerül a bőszlelkű vad Sárkány körme közül! Először tehát Rakhs felé csörtetett, de Rakhs megkeresvén a hős herceget, már érckörme döngette ott a mezőt, suhogtatta farkát, dübörgött a föld. Tahamtan felébredt e nagy zajra már, és éberszívű, kész a vad harcra már; körülnéz a pusztán: miért fú a ló? de nem volt a bősz szörnyeteg látható.



S ezért Rakhsra förmedve, korholta őt, miért verte föl mézes álmából őt. De aztán, hogy ismét csak elszunnyadott, az éjből a sárkány előbújt legott. Rohant Rakhs, hogy ébressze hős Rusztemet, kapált és nyerített, földet döngetett; a gazdája így hát felébredt megint, az orcája vad dühben égett megint. Körülnéz a pusztán, égen-légen át, de mást, mint sötét éjt, bizony mégse lát. S a hű Rakhsra szól: "Hej, mi roppant bajod? az éj nagy sötétjét nem oszlathatod; s az álmot kiverted fejemből, te mén; be sürgős neked, hogy ne alhassam én! Ha fölversz megint, hát igérem neked, a kardom vasával verem szét fejed, és Mázenderánig gyaloglón viszem a kardom s nehéz nagy husángom. Hiszen oroszlán ha rádront, kimondtam, lovam, a markomba őt én szorítom magam; de nem mondtam azt, hogy rohangálj s ne hagyj aludnom; vigyázz végre, veszteg maradj!" És harmadszor is mély nagy álomba hullt, s a párduc megint csak puhán ráborult. A sárkány meg ismét üvöltött nagyot, a torkából ismét tüzet fujtatott. De Rakhs visszahátrált a rétjére, mert a hőshöz közellépni még most se mert. A kétség szorongatta földúlt szívét, a hőstől s a szörnytől is oly félve félt. De Rusztemért aggódva, nyert új erőt, s röpült, mint a szél, végre, fölverte őt: nyerített, kapált és vadul prüsszögött, a patkója szétrúgott minden rögöt. A mélyálmú hősben, mikor fölriadt az izgága ló ellen kélt indulat; a fényes Teremtő meg intézkedett, az éj már ne rejtse a szörnyeteget; s most látván az éjben a sárkányt, erős



nagy kardját kirántotta tüstént a hős; dübörgött, akárcsak tavasz fellege, a földet tüzes vágya töltötte be. s a sárkányhoz így szólt: "No, mondd csak neved, hisz úgysem süt eztán a szép nap neked; nem illik sötét testedből lelkedet kiszaggatni, míg nem tudom meg neved." S a bőszlelkű vad szörny felelt: "Nem kerül ki többé, ki eljő, a karmom közül; e pusztát sokszázéve már, hogy lakom, e kéklő nagy égbolt az én nagy lakom; fejem fölött átszállni sas nem merész, s a csillag is fél mind fönt, rám egy se néz." És kérdezte aztán: "Kinek vagy fia? Mily anyának kell téged gyászolnia?" S a hős így felelt néki: "Rusztem vagyok, az én őseim Zál és Szám bajnokok s Narímán; én egymagam bősz had vagyok, a földön merész Rakhssal így baktatok. S mit érek, ha küzdök, te megfejtheted, mivel porbagördítem immár fejed." A szörny most felé sújt a karmával, és el is vész talán már a bátor vitéz, hisz úgy ront a hős elefánttestűre a sárkány, hogy immár el is veszti; de Rakhs, látván: az izmos kevély szörnyeteg a trónszék-adó hőst miként sújtja meg, fülét rándította és jött nagy dühbe, s a sárkányba éles fogát nyomta be, s a bőrét oroszlán gyanánt tépte szét, s a bajnok csodálta a mén erejét; suhintott, lemetszette karddal fejét a szörnynek: patakként ömölt vére szét. S amint azt a vad szörnyet elnézte ő, a vállat, s a tűz-torkot, elrémítő alakját, bizony hogy csak elszörnyedett még maga a hős is e holt szörny felett.
IV.A boszorkány



Felült Rakhsra és útnak indult megint. Varázslókhoz ért el. Suhant szállva, mint a szél, hosszú úton rohant-vágtatott, majd süllyedni látván a forró napot, talált fát, füvet, forrást, frissen folyót, talált rétet, ifjú vitéznek valót. A forrás ragyog, mint a fácán szeme, a partján aranyserleg, borral tele; és kenyeret, sót lát és sültet sokat, s körérakva édes nyalánkságokat. Varázslók sok étkét. S hogy Rusztem jöve, a dév mind elillant, őt nem várta be. Leszállt és levévén a nyerget derék lováról, csodálta a sok pecsenyét. A forráshoz ült, boldogan töltve meg, mit ott lelt, egy ékes rubinserleget. S a bor mellett egy szép gitár ott terem, s a széles világ már vigasság-terem. Tahamtan gitárt kézbe sóhajtva fog, s ilyen dallamos, tiszta szózatba fog: "Tahamtan kezétől a bősz vészbehull, de vígságnak őrá kevés része hull; akármerre járhat, de harctérre jut, virágkert gyanánt néki bérc s puszta jut. Ő sárkányra, bősz dévre csap szüntelen, a pusztától el nem szakadhat sosem. Hej, illatos rét, rózsa, bor, víg pohár: a sors nékem ezt részül nem nyújtja már, mert krokodilt kell egyre ölnöm nekem, vagy támadva, tigrisre törnöm nekem." Boszorkány figyelt rá, s megértvén a dalt, melyet Rusztem ujja a húrból kicsalt, tavasz lett az orcája, tündéri szép, nem illet e dísz bár reá semmiképp. S ekép, illat-ontó, közelpenderült a hőshöz, beszélt néki, mellé is ült. Tahamtan meg Istent magasztalta már, a fényes Teremtőt, hogy asztalt talál a Mázenderán-puszta síkján, s zenét



és bort s ifjú társnőt. Nem is fejtve még, hogy átkos varázsló ül ott oldalán, a festék alatt ő: a bősz Ahrimán. Kezéhez pohár bort is adván tehát, a jó Alkotóhoz röpített fohászt. Mihelyt megnevezte, ki osztja a jót, a bősz szellem orcája megváltozott, hisz nem küldhet Istennek dicséretet a lelke, s a nyelve fohászt nem rebeg. Az Ormuzd nevet hallva éjszínű lett, de Rusztem reá nyomba hurkot vetett, mert megnézte arcát, s hogy így látta őt, rádobta a pányvát, a göndörödőt. "Mi vagy? - kérdte -, mondd meg, mutasd csak magad, hadd ismerjem immár való arcodat." Egy bűzhödt öreg nő volt hurkában, a rossz rontás tudója, rút ráncos banya! Hát karddal derékban hasította szét. Iszony szállta meg mind a dévek szívét.
V. Úlád Továbbment az útján s talált egy helyet: a fénylő világon se lelt még ilyet. Az éj volt hatalmon, sötét szerecsen, se csillag, se hold fönn a felhős egen. Tán zárkába űzték a fényes napot és pányvába fűzték a sok csillagot. S ő gyeplőt lazított, ekép ment tovább, nem tudván, folyót ér, vagy bérc oldalát, s midőn nap világára lép hirtelen, vetést lát, smaragd leplet szép földeken. A hervadt világ újra átifjodott: smaragd rétek itt-ott, futó szép folyók. A hős teste, köntöse átizzadott, az alvásra, nyugvásra áhítozott, a párducbőrt melléről már vette le, sisakját veríték-folyó lepte be. Kitévén a napfényre: száradjanak, szunyókálni indult a fáradt lovag.



A zablát leoldotta Rakhsról előbb, vetésbe s kaszálóra engedte őt. Majd, száradt sisakban s párducban hevert, oroszlán gyanánt fekhelyet fűbe lelt. A pajzs párna lett, míg a kard oldalán a fűben, s a marka a markolatán. S a rét őre Rakhsot mikor látta ott, futott már feléjük, pörölt, ordított, hős Rusztemre s ménjére sikkantgatott, s a hős lába mellé egy tuskót dobott. Felébredt az elefánttestű lovag, s az őr rákiáltott: "Miért megy lovad, vetésembe,Ahríman? Lélek se bánt. Hát mondd, csak, hogy másnak mért szerzesz te kárt!" De Rusztem nyugodt lelke fölgerjedett, felugrott s az őrt két fülén fogta meg, s a két fülét tövestül szaggatta ki, gonosz szót se, jó szót se mondván neki. Az őr szedte föl két kitépett fülét, a kínját riadtán kiáltotta szét. Úlád volt e föld büszke gazdája, nagy dicsőhírű, ifjú, vitézlő lovag; az őr ordított, úgy szaladt őfele: fején vérező seb, kezében füle. És szólt: "Ott egy ember, mint ördög, sötét; a sisakja vas, tigris testén a vért; vagy Ahríman úr már a pusztánk felett, vagy sárkány van ott, pajzson az szendereg. Vetésből kívántam kiűzni lovát, de már meg sem engedte lépnem tovább; csak rámnézve, szökkent, nem is szólt, fülem kitépte, s ledőlt újra: ím, ott pihen." Úlád is felugrott, e hírt hallva: vad szívéből gomolygott, mint füst, a harag; s rohant már a rétre, s nyomán mind a jó vitézlelkű bajtárs, a kardforgató. S midőn ő a harcfölverőhöz került, ez Rakhshoz sietvén, a nyergébe ült, kirántotta kardját, az éles nagyot,



s mint mennydörgő felhő, elé vágtatott. Úlád szólt: "Neved, mondd mi?" - kérdezte őt Melyik nagy király volna védelmeződ? Miért jársz te nálunk, ahol harcra-hév szívű had tanyázik, sok vérszomjú dév? Sötétté teszem már örökké napod, vetem földre tüstént a harc-sisakod!" És "Felhő az én hős nevem, - mondta ő ha felhőben él bősz oroszlán-erő. S tebenned, nevem, tudd, füledhez ha ér, fagyos lesz a lélek s a szívbéli vér. Ugyan nagy sereggel rohantál reám, de fejszéd kicsorbul a nagytörzsű fán." Hüvelyből kihúzta a gyilkos vasat, a nyergén a pányva mint kígyó szaladt; oroszlán gyanánt tört közébük, s aki az útjába ért, kardja végezte ki; gurulván a földre a bajnok-fejek, a testek is szőnyegként hevertenek. Bizony szerte is verte Úlád hadát, rohant már, ki élt még, mezőn-bokron át; a pusztát belepték a bajnokhadak és szóródtak szerte a halmok alatt. S ő elefánt módjára dúlt, vágtatott; kezén hatvanszor föltekert pányva volt. Sebes Rakhs elérvén az elrebbenőt, sötét lett a fényes nap Úlád előtt; s midőn Rusztem ott hosszú pányvát vetett, a hadfő hurokfogta zsákmánya lett. Leszállt Rusztem ekkorra, mellékerült, a hőst megkötözvén, a mellére ült, s ekép szólt: "Ha őszinte léssz énvelem, s szavadban hamisság színét nem lelem, Fehér Dév tanyáját ha megmutatod, s Pulád Gandí-ét s Béd-ét, s azt a lakot, hol Káósz fogolyként lakik, s rengeteg csapásoknak útja ahonnét eredt, ha feltárod azt is, ha őszinte léssz ha semmit se titkolsz, de nyíltan beszélsz,



a trónt, és a súlyos jogart, koronát a Mázenderán-béli sáhról terád ruházom, te léssz itt az úr mindenen. De csak hogyha semmitse füllentsz nekem. Ha bármely szavadból hamisság beszél, belőled patakként folyik majd a vér." S az így szólt: "A lelkedből űzd messze már a mérget s tekints nyílt szemeddel reám: ne pusztítsd el éltem dühödtől vakon, amit csak kívánsz, íme, feltárhatom; ahol foglyul őrzik ma Káósz sahot, a várost s az útját hamar láthatod, s a Béd csarnokát s nagy Fehér Dév lakát, ha ígéretednek megállod szavát. No halld végre: Kai-Káószig tégedet száz farszangnyi út visz tovább is, de tudd: a Dévig nagyon terhes és rossz az út. Két hegy közt terül szét a szörnyű vidék, humáj-madarat sem lát környűl az ég. Csúf nyílása kétszáz hasad rémesen, a mélységüket nem lehet mérni sem. Dühös dév tanyáz ott, tizenkétezer, napon s éjen őrködve fent éberen. Vezérük Pulád-Gandí, Béd, Szandzse, kik a dévek hadát őrzik, elrendezik. Fölöttük Fehér Dév a legfőbb vezér, a hegy tőle reszket, mint nyárfalevél. Az ő teste - majd láthatod - mint a hegy, kemény karja tíz nagy barázdára megy; a vállad ha izmos, karod bár erős, a kardod, husángod, dzsidád bármi hős, s bár nagy termeteddel már tettél sokat, e Dévvel hiún kezdenél harcokat. De Mázenderánig hegyünktől bizony sok farszangnyi út visz, legyűrő iszony: a dév-sáh lovasnépe mind arra jár, ezerszer ezer az ő számuk talán, ezerkétszáz elefánt harcol velük, a városban alig van férőhelyük.



Lehetnél akár vas, te egy vagy csupán; lehetsz oly hatalmas, mint bősz Ahrimán?" De Rusztem, beszédén nevetvén nagyot, ekép szólt: "No jőjj, és magad láthatod a harcnak csak egy elefánt-emberét, a nagyhírű dév-rajt hogy ugrasztja szét. Ha látják a mellem s karom s hogy milyen sebet ver husángom, ha vívnak velem, riadtukban bőrük is kettéhasad és kengyelnek néznek gyeplőszíjakat. Kai-Káósz lakához vezess hát, vigyél magaddal, s irányíts, rohanj, mint a szél." Ekép szólt s derűs kedvvel ült Rakhsra, szállt, mutatván az útját viharként Úlád. Napon nem pihent, barna éjben se, míg nem ért égigérő nagy Iszpróz-hegyig, hol Káósz csatázott, s ahol vész, csapás volt Káósz sah számára rút dév-varázs. Sötét éj felén túl a puszták felett egy irtóztató hang üvöltözgetett. És Mázenderánban kigyúlt hirtelen, a tűz, s fáklya lobbant sok utcán-teren. És szólt Rusztem Úládhoz: "Mik hát ezek a jobbról, a balról kigyúló tüzek?" "Tudd, Mázenderán város kapuinál a déveknek nagyrésze virrasztva áll; s ott Arzsang, a nagy dév, - Úlád így felel és ő dörg, rikoltoz, kiált szüntelen." S már nyugvásra vágyott a harcfölverő; a nap fényes arca letűnt; erre ő a hurkos kötéllel Úládot előbb fatörzshöz kötözvén, ugyancsak ledőlt.
VI. Arzsang Előjött a nap már sötét hegy mögül, sugárának immár egész föld örül, fölébredt a trónszék-adó Rusztem is és Rakhshoz sietvén, reá ősei husángját felaggatva nyergére, ment,



vidám szíve szőtt-font okos terveket. Keresvén, hol Arzsang a bősz dév-vezér, midőn harcra-vágyón a táborhoz ér, kiáltása zeng-zúg a tábor felett, hihetnéd: a tenger s a hegy megrepedt. A sátrából ugrik ki Arzsang vezér, füléhez mihelyt Rusztem zengése ér. a hős látta, tüstént előugratott, s mint Gustászp tüzes lángja, úgy lobogott; meg is fogta nagy szörnyű vállát, fülét, s mint oroszlán tépte le tüstént fejét. S hajította tüstént a vérző fejet a dévek közé, kik ott sürgöttenek. A vasbunkót látván a vad dév-sereg, erős Rusztemet félve, szívük remeg, és hegy-völgyre nem nézve, szöknek tovább, sok démon fut úgy, hogy fián gázol át. Az elefántnagytestű hős, kard ki kard, a dévek között szörnyű dúlást kavart. S a trónszék-adó már a városhoz ért, nyerített a jó Rakhs, mint fölzeng az ég. Ezt hallotta és tudta Káósz legott, hogy fogsága végnapja fölvirradott. S az írániakhoz szólt Káósz király: "Fejemről a sors kínja már messziszáll; mert Rakhs hangja immár fülemhez jutott, a lelkem s a szívem megifjúhodott." S a rab hősök így szóltak egymás között: "Beteg lett a sáhunk a sok lánc között. Fejéből az értelme immár kiszállt: hihetnéd, hogy álmába mormog-kiált. E rabság kegyetlen s bizony nincs kiút; csavarhatni sorsunkon immár ki tud?" Ekép szólt Iránnak nem egy bajnoka, de lám, harcrakészen betoppant oda és Káósz elé állt a hős dév-ölő, a tűzfelriasztó, a harc-föllelő. Az elefánttestű hős Káószra néz, és ott áll körül mind a sok rab vitéz.



Szelíd szóval ad vigaszt Rusztem neki, a nagy kín felől szánva kérdezgeti. És Káósz sah keblére vonván a hőst, kikérdezte Zálról, meg útjáról őt; S ekép inti: rontók vidékére megy, hát Rakhsot csak nagytitkon nyergelje meg, "mivelhogy Fehér Dév ha meghallja tán, hogy Arzsang a föld arcát elhagyta már s hogy Káószért eljött a bátor vitéz, hát mind összeáll majd e tábornyi vész, s a küzdelmed akkor gyümölcsöt nem ad: a teljes világot belepné e had. A Dévnek tanyájára indulj, s a nagy csatázásra készítsd a kardod, nyilad. Előbb hét nagy ormon kell áthágnod, ott a démon-csapat lep be minden zugot. Ijesztő üreg tátja száját eléd, hol undor s iszony tartja búvóhelyét. A nyílást a vad dévek védelmezik, mind harc-szomjú, tigris-dühű mindegyik. A barlangban ott él Fehér Dév; oda tekint rettegéssel s reménnyel hada. A kardod, kívánom, hogy őt ölje meg, a had benne bízik, szavától remeg. Hadamnak szemét, lásd, a kín lepte el, magamnak szemén is sötétség-lepel. Az orvos-raj azt mondta: nincs más szere: a Fehér Dév szíve és agyveleje. Egy bölcs orvos így szólt: ha mást sem veszek, csak Fehér Dév véréből vércseppeket; szemembe ha három ily vércsöpp kerül, a vakságom oszlik, s a fény földerül." Az elefánttestű hős készült tehát, s hová küldte Káósz sah, indult tovább. És szólt: "Szívetekben legyen több remény, hisz úgyis Fehér Dév miatt jöttem én!"
VII.A Fehér Dév Fehér Dév tanyájához indult, haladt



a hős Rusztem, úgy ment, miként tiszta nap. S egy barlangra lelt, mely miként mély pokol, s nem látszott a dév, éje mélyén, sehol. Csak állt, kard kezében,Tahamtan vitéz, körül semmi út már, akármerre néz. Csak dörzsölte, hadd lássa, hol van, szemét; a barlang-bejárat felé ingva lép. No s egyszerre meglát egy órjás hegyet, mely elnyúlt a barlangi nyílás felett. Az orcája kormos; sörény nagy haja, a teljes világot betöltvén maga. Aludt odva mélyén e csúf szörnyeteg. A hős őt ölő karddal nem lepte meg: de tigris gyanánt ordított jó nagyot. S a rút szörny mihelyt felriadt, támadott. Egy nagysúlyú sziklát legott ellökött, süvöltő viharként a hősnek szökött. Szorongás szorongatta Rusztem szívét. Búsult már a bajnok, hogy eljött a vég; de aztán oroszláni düh járta át, és átdöfte tüstént a dév oldalát. Erős karja, hős-kardja rontott neki, hogy félcombja, féllába omlott neki. De ő bárha csonkán Tahamtanra tört: mint elefánt, oroszlán, úgy küszködött, bár féllába volt csak, vadul csapkodott, és feldúlta, küzdvén, a barlang-zugot. A hős Rusztem végharcra szánván magát, a szörnynek szorongatta bálvány-nyakát. A hős húst hasít és a szörny is sokat, síkos lett a föld már, a vér úgy szakadt. "Ha most megmarad - szólt a hős - énnekem, sosem vész el immár az én életem." Fehér Dév magában meg így mormogott: "Az életben, édesben, nincs bíznom ok, e sárkány-karomból ha ki is jutok, és csonkán és széttépve szabadulok, majd Mázenderánban az agg s ifjú mind lenéz, rám a főbbek közt egy sem tekint."



Ekép szólt magában Fehér Dév vezér, ekép búsította a szívét, s a vér s veríték patakzott két küzdő között, ki harcokra szomjazva így küszködött. A hős végül is bosszú-lángot liheg, a vad dévet vasmarka markolja meg; szorítván s emelvén, mint méregbe jött oroszlán, nyakánfogva tépdeste őt, és verdeste, vagdosta földhöz fejét, míg rút lelke elszállt, kimúlott a Dév. S ő átdöfve keblét, egy percet se vét, kimetszette jó harci-késsel szívét. A barlangban elnyúlt a nagy szörny-tetem, kiáradt a dév-vér, a vad förtelem. A hős most Úládot föloldozni száll, nyeregszíjon ismét a jó pányva-szál.
4. Káósz megszabadítása Most Úládra bízván a hős a szívet, az útjuk már Kai-Káósz sáhhoz vezet. "Oroszlán, te lánglelkű, - szólt most Úlád a hőshöz - világunkon immár igád; vitézt nem mutathatna Mázenderán, ki véled, világ hőse, párbajra száll. A hurkod nyomot hagyva testem fölött, a pányvádtól immár a testem törött. Az ígéretednek megörvendtem én, reményét erősítsed, öntsed belém. Hogy megszegd, tehozzád nem illik soha, oroszláni, fenséges-orcájú sah." S a hős mondta: "Vedd hát e Mázenderánt, határtól határig; de van még, mi bánt: sok tennemvaló még, nagy fáradozás, mely adhat sikert még s lehet csúf bukás. Most Mázenderán sáhját kell itt előbb a földmélybe vetnünk, ezt minden előtt; no s aztán igen sok dühös dév fejét kell jóélü kardomnak elszelni még. Lehet bár, hogy immár a sírom lelem,



de állom s beváltom nagy ígéretem." S ezenközbe Káósz királyhoz került oroszlánszívű Rusztem, úgy szállt-repült. A bús hadfiak szíve víg lángra gyúlt, a fényes vezér hogy feléjük vonult; dicsérő igékkel sietvén elé, sok áldást kiáltottak Rusztem felé. Szólt: "Bölcs sáh, tudásnak tudója ki vagy, a rádtörni vágyók halálán vigadj! A Dévnek kiontottam én bensejét, a sáh ott belé nem vet immár reményt." S a hőst most magasztalta Káósz király: "Fejékem s hadam nélküled meg nem áll. Anyád is, ki megszült, be boldog lehet, rá mást senki nem mond, csak dicséretet. S be fényes dicsőségű jó Zál-zar is, a dicső Zábulisztánnak országa is, mert földünknek ily büszke nagy hőst adott, hasonlót se láthatnak évszázadok. Csöpögtesd a dév-vért a pillámra most, s ekép orvosold mind a társ-bajnokot, hogy láthassuk ismét az orcád, lovag, kegyet kapj az Istentől, áldást, sokat!" Tahamtan meg intvén a szívért hamar, s sáh-szembe csöppent be dév-vért hamar. Szeméhez mihelyt már a vércsepp került, az éj néki napszórta fénnyé derült. S a nagylelkű Rusztem bekenvén szemét a társaknak is, látta már mind a fényt; világos szemük már, sugárt-élvező; a föld, mind körül, szép virágos mező. Fehérlő ivor trónt emeltek, min a magasban sugárzott a fény-korona. A mázenderán trónra Káósz fölül, és ott volt Tahamtan s a főbbek körül. És borral-zenével egy teljes hete ekép telt a sáhnak, s vigadtak vele; majd nyolcadnapon lóra szökkentenek a nagy hős, a hadfők, s a teljes sereg;



elővették súlyos vasbunkóikat, és Mázenderánban vezetvén hadat, nyomultak-tolultak mind egységesen, mint jó száraz nád közt ha tűz terjed el. A kardjuknak élével vertek tüzet, mely útjuk során mindent felégetett. Varázslót megöltek sokat, s áradó gonosz vérük úgy folyt, mint roppant folyó. S beállván a teljes sötét, sűrű éj, a hősök csatázása már végetér. Szólt Káósz, figyelt rá a bajnok-sereg: "A nagy bűnre már büntetés érkezett, meg is kapta mind azt, mi őnéki járt, tovább hős kezünk itt ne osszon halált." S a sáh földrehullt, s egy kerek héten át az áldó nagy Istenhez esdése szállt. És nyolcadnapon kincse jött, kincse hullt: kiosztotta annak, ki csak rászorult. Egy új héten át így ajándéka szállt a hősökre: megkapta mind, mit kívánt. S hogy harmadik hét telt le, végére ért, s menesztett borostyán- s rubinserlegért, s borozván, mulatván egy új héten át még nem hagyta el sáhja Mázenderánt. Egy szép nap, midőn trónon ült fönn a sah, a hős-szívű Rusztemhez így szólt szava: "Világ hőse! mindenhol példád ragyog, erényed, vitéz tetted, bátor karod; a trónom - te tetted - megint áll; a nép erényét veled fényesítse s hitét." Tahamtan meg ezt mondta: "Mindenki jó vagy erre, vagy arra, és használható. Úládé az érdem, s a hálám övé, itt mindenkor ő vitt a jó út felé. Ő Mázenderánt kéri, s máris neki ígértem, mert látom, hogy jár is neki. S való, hogy a jótévő sáh őt ezért magasztalja nagy rangra, mások fölé. S hogy nagydíszű köntöst is adjon neki,



s betűjét, pecsétjét is állítsa ki, hogy Mázenderán légyen Úlád alatt s az országnagyok néki hódoljanak. Mert ő itt szilárdszívű szolgád marad; adót, mit kívánsz tőle, megküld, megad." Az éber sah, hallván e hű szózatot, átkulcsolta két karját mellén, s legott behívatta Mázenderán nagyjait, és Úládért ily szókat mondott nekik: "Úlád ellen úr föl ne keljen soha, hogy bánnia tettét ne kelljen soha." S fejéket megad, mint királynak, neki, s az útját e földről Iránnak veszi.
RUSZTEM ÉS SZUHRÁB 1
Halld, Szuhráb és Rusztem hogy mint vívtanak, sok más harc után halld a párharcukat. E vérmosta, könnymosta történetet, mely Rusztemra indít föl érző szívet. A vad szél a hegyből előront s lever narancsot: nem érett - s a földön hever: igazságos-é ez, vagy épp zsarnoki? beláthatja szívünk, vagy nem tűrheti? Ha törvény a számunkra, hogy meghalunk, miért búsulunk rajta, mért jajgatunk? E rejtélyt a lelked sosem fejti meg, a függönyt bizony föl se lebbentheted; mert mindenkit elnyel falánk ajtaja, de egy sem kerül rajta ismét haza. Tán jobb helyre is jutsz, ha majd arra szállsz, a túlsó világon nyugalmat találsz. Ha nem halna meg mind az ifjú s öreg, az embertömegtől a föld fúlna meg. A tűz hogyha éget, mihelyt fellobog, miért is csodálnád, sosincs rá okod. az égés az értelme, éget tehát, miként ős gyökér mindig új sarjat ád. Halálunk lehel, mint a tűzvész ha kél,



az ifjat se féli, az aggtól se fél. Az ifjú az életnek úgy mért örül, ha nemcsak a vén az, ki elszenderül? A lét útja nem hosszú. És hogyha már a végzet lován száll a fojtó halál s előrontva támad, jogosnak tekintsd: ne búsulj, ne jajgass, hisz értelme nincs. Az ifjat szemében s az ősz öreget egyenlőnek ítéld, csak így van hited. S ha szívednek mélyén a hit lángja ég, okos lesz, ha hallgatsz az Úr rabjaként, ha buzgón fohászkodva éled napod, hogy kész légy, ha eljő ítéletnapod; az Úr titka nem tartozik már terád, ha nem lel szívedben a Rossz cimborát. Igyekvőn haladj át az egy-életen, az üdvben, hogy akkorra részed legyen. S most Szuhráb felől halld e történetet, a harcát az apjával mint vívta meg.
2. Rakhsot elviszik A dihkán szavából szövöm most neked e régmúlt idők adta történetet melyet néki hajdan egy mágus regélt: Egy hajnal felé Rusztem útjára kélt, vadászatra, gondját hogy ott vesse le, övén kardja, tegzében sok vesszeje. Felült Rakhsra, nógatta híres lovát, az elefántnagyságú szép paripát. Elindult, az út célja vad föld,Turán, oroszlán gyanánt vágyva zsákmány után. Turánnak határához ígyen hatolt, s amint lát a pusztán sok gyorsléptű górt, a trónosztó orcája rózsásra gyúl; mosolygott, ügettetve Rakhsot vadul. Husáng, pányva, nyíl volt derék fegyvere, sok síkföldi gyors górt elejtett vele. Majd rőzsét, faágat, sok giz-gazt szedett, a síkon lobogtatni jó nagy tüzet.



S hogy égett a tűz már, lobogván a láng, az órjás vitéz, nyársnak, egy fát kiránt; s egy nagy górt reátűz, mikor végre kész, (madár tolla ez néki, épp nem nehéz). Meg is rágta, szétszelve, szétbontva jól, a velőt is kiszítta csontjaiból. No s aztán továbbment s a parthoz került, s a szomját elűzvén, el is szenderült. Világ fáradalmát pihenvén hevert, s a gyors Rakhs a réten szelíden legelt. De hét-nyolc lovas turk, hogy űzzön vadat, a síkságra jött és közelben haladt. S midőn észrevették a Rakhs lábnyomát, a partig követték azonnal tovább; s mikor megtalálták, egy pillanatig se vártak, kisütvén, hogy ott elkötik. Köré gyűltek és nem haboztak sokat, kidobták remekmívű pányvájukat. És Rakhs, látva, hogy rá miképp várnak ott, miként bősz oroszlán, nekikvágtatott; s letépvén az egyik lovasnak fejét, a két társa testét taposgatta szét. A turkok közül három így elveszett, s a harc-szomjú Rakhs foglyuk ekkor se lett. De aztán röpült pányva mindenfelől, s a ló végül is hurkaik foglya lőn. A városba hurcolva hitték, hogy ott igen jól eladják a szép állatot. S midőn álma tűntén a hős felriadt, keresgette tüstént a kedves lovat, szemet minden égtáj felé járatott, de nem lelte meg már a szép állatot. S hogy meg nem találhatta, búval tele Szamangán felé ment, a város fele. S felindula mondotta: "Így járhatok, de vaj' merre, bús szégyenemben, gyalog, tegezzel, sisakkal s a rámszíjazott husánggal s a karddal s e vértben gyalog? A sívó homoktengeren hogy jutok



keresztül, s hogy űzök tovább támadót? S a turkok majd mit szólnak, Rakhssal mi lett? Aludt Rusztem, és néki rossz vége lett! Most indulhatok, semmi jó támaszom, csupán szívre-omló maró bánatom. De kardom kapom föl s a fegyverzetem, a ménem talán újra fellelhetem." S a zablát, a szárat, s a nyerget vivén, a hős szólt a nagy puszta portengerén: "Az élet kegyetlen; no lásd: egyremegy, nyereghát-e sorsunk, vagy háton nyereg." S midőn nyomra lelt, Rakhs nyomában haladt; szívében sok elbúsító gondolat. S midőn már Szamangánhoz ért, ott a sah s az országnagy is tudta mind jól, hogy a vitéz, trón-adó hős jön, ámbár gyalog, vadászván derék ménje elvágtatott; elé mentenek mind az udvarnagyok, kiken szép fejék dísze csillog-ragyog. És ezt mondta mindjük: "Vajon Rusztem ő, vagy inkább a nap tán, az ép fölkelő?" Királyuk vonult most utánuk, gyalog; kisérték a hadbéli országnagyok. Szamangáni sáh szólt: "Ki tört ellened, ki volt oly merész, hogy kiálljon veled? Mi jóindulattal tekintünk reád, kívánj és parancsolj, mi úgy adjuk át a holmink, a testünk, a lelkünk, no vedd: a legszebb javunk mind, fogadd el, tied." Szamangáni sáhnak szavát mérte, és tapasztalta Rusztem, hogy nem színlelés, ekép szólt: "Az én Rakhs lovam messzetűnt, kötőfék se volt rajta, zablát se tűrt. Folyó nádasától sietvén a mén nyomában, Szamangánig így értem én. A hálám, ha most visszaszármaztatod, igen nagy, szívemtől jutalmad kapod, s elő, hogyha már nem kerül Rakhs, a mén, igen sok vitézed fejét metszem én."



Felelt most a sáh: "Halld merész-homlokú, veled szemben ily bűnt, te hős férfiú, ki sem mer! Mulass nálam, fékezd szíved, s akként fordul ez, mint te elképzeled. Ma éjjel mi borral vidítjuk szívünk, ma lelkünkbe gondot nem engedhetünk. Hamarság, hevesség nem ér célt: elő a kígyó a lyukból szelíd szóra jő. Hisz úgysem marad rejtve Rusztem lova, a nagyhírű, Rakhs mén, nem illan tova! Mi majd felkutatjuk s kiadjuk neked, hisz ismerjük oly sok vitéz tettedet!" Tahamtan vidáman fogadván szavát, nem is csüggedett lelke gondban tovább. Kíván máris indulni vendégéül. A sáh, válaszát hallva, szívből örül. Saját oldalán ád helyet most neki, s elé áll, kiszolgálni, így tiszteli. A városnak és hadnak fő-emberét mind elhívta, készült a méltó ebéd. Behoztak sok asztalt az asztalnokok, parancsára, s ettek a nagy bajnokok. Pohárnok s zenész is bejött mindahány, és sok rózsa-orcájú, éjszem leány. Zenészekkel együtt leült mind a lány, hogy űzzék haragját, a hős oldalán. Mikor mámoros lett s nehéztestű ő, s már túl hosszan ült, s jött az alvás-idő, berendezte fekvőhelyét ott a sah: mosusz, rózsavíz volt csodás illata. S pihente - az éjt benne szundítva át az út fáradalmát s az est mámorát.
3.Tahmíne Hogy eltelt az éj hosszú kétharmada s kigyúlt fönn a hajnal sugárcsillaga, szelíd szép parancsnak neszelt halk szava, s a hálóteremnek kinyílt ajtaja. Belép ámbrás lámpással egy szolgalány,



s a mámorba-dőltnek megáll oldalán s egy másik, csodás lányka lépdelt vele, naporcájú, illattal, fénnyel tele. A hajfürtje hullámos: pányva ha száll; szemöld-íve íj, maga ciprus-sudár; Jemenből rubintkő - az arca színe; az ajka egy szerelmes szorult szíve; sugárzó okosság, merő tisztaság: hogy nincs benne tán földi, azt mondanád. Oroszlánszívű Rusztem ámuldozott, az égtől rá áldásért fohászkodott. Meg is kérdi tüstént: "Ki vagy, mondd, leány? Sötét éjszakában szíved mit kíván?" S a lány mondta: "Tahmíne, nem más vagyok, a bútól hasadtszívű, ezt mondhatod. Szamangán dicső sáhja nemzőm nekem, oroszlánok és tigrisek nemzetem; király nincs a földön, ki méltó reám; az égbolt alatt nem sok él ily leány. Mert fátyoltalan még ki sem láthatott, a hangom se hallhatták más bajnokok. De hallottam én sok dicső hősregét csatáid sugárfényű történetét. Oroszlán se rettent, se tigris, se dév, se krokodil, úgy jársz magadban, setét nagy éjben,Turán tájain, s egymagad, szünetlen, miként bősz, hegyeskörmű vad. Egész górt kisütsz, oly nagyizmú karod, a levegőt kardoddal megríkatod. A harcban ha látják a husángodat, oroszlán-szív, tigris-bőr kettéhasad. Az égről a sas hogyha kardodra néz, lesurranni zsákmányra már nem merész. Oroszlán is hordozza pányvád nyomát, a fellegből véresőt hullat dzsidád. Be sokszor merenghettem ily hősregén, az ajkam miattad harapdáltam én A vállad kívántam, karod, melledet. S ma Isten jelölt néked itt fekhelyet.



Tiédnek ha kívánsz, tiéd is vagyok, én, kit még madár és hal sem láthatott. Miattad vagyok most ilyen, kedvesem, szerelmemben öltem meg józan eszem. S a sors tán megadhatja még: kaphatok a testembe tőled derék magzatot, s merész lesz, erős lesz, miképpen magad; kegyelhesse Kajván, s az ég és a nap! És harmadsoron: Rakhsot is megkapod; s egész nagy Szamangán a lábzsámolyod." A szép lány ilyen szózatot hallatott, mit Rusztem vitéz szíve meghallgatott. A tündéri-orcájút elnézte, és szavában, csodálhatta, mily bölcs az ész; s midőn Rakhsról is végre jó hírt adott, szerencsésnek látta a lány-szózatot. Berendelt azonmód egy bölcs móbedet: a lányt édesapjától az kérje meg. Szamangáni sáhban, hogy ez megesett, a roppant örömtől a szív repesett; s a lányát a bajnokhoz úgy adta ő, miként azt szokás írja s törvény elő. S hogy átadta lányát a hős hadfinak, rivalgott a városban ifjú meg agg. S hogy zárt helyre vitte a hős kedvesét, nem volt hosszú nékik az éj, a setét, míg nem szállt a napfény a szép bércekig, elűzni az égről az éj fürtjeit. A karján a hősnek perec tündökölt, ez ékszernek ismerte hírét a föld. Szerelmének átadta, s ezt mondta: "Vedd; s a sors hogyha majdan leányt ad neked, a fürtjébe tűzd, hadd jelezhessen ott örök jószerencsét, kegyes csillagot. S fiút hogyha ad majd a sors és az ég, a karjára kösd, apja bajnok-jelét. Alakját az ős adja őnéki, Szám, vitézségét Szám apja, nagy Nárimán. A felhők között szálló sast hozza le.



Ne forduljon el tőle a nap kegye, oroszlánnal játék legyen vívnia, elefánttól se kelljen hátrálnia." A szép lánnyal eltelt ekképp éjjele, emerről s amarról beszélt még vele. S midőn már a nap fénye fönt tündökölt, és szebbarcú lett, nyájasabb így a föld, szívéhez szorította, úgy búcsúzott, szemére, fejére sok csókot nyomott. a tündéri-arcú bizony sírva vált, a kín és a bú vert szívében tanyát. A sáh pedig Rusztemnek elébe ment, és kérdezte, mint szunnyadott, mint pihent. Majd Rakhsról adott hírt e kérdés után, s a nagy, trón-adó bajnok ismét vidám. Megy Rakhshoz, cirógatja, megnyergeli, örül néki szörnyen, s a sáh-t tiszteli. S lován vissza, Szísztánba szállott; sokat forgatván eszében a látottakat; majd Zábulba tért meg, de egy embere se tudhatta ott meg, mi történt vele.
4. Szuhráb Kilenc hónap elszállt a sáh-lány felett, s hát napfényű pompás fiúsarja lett: miként nagy Tahamtan, biz azt mondanám, s oroszlánszívű Szám, s dicső Nárimán. S hogy látták: a friss-arcú immár nevet, adott néki Tahmíne Szuhráb nevet. Egy hónapra, esztendős, azt vélheted; miként Zál-fi Rusztem, erősmellű lett. Csupán hároméves, s porond hőse, vív csak öt még s a szíve már bajnoki szív. S hogy tíz lett, bizony nem került senkise, ki párharcra mert volna szállni vele. az anyjához lépett egy szép reggelen s merészen kikérdezte: "Mondd meg nekem, ki testvéreimnél erősebb vagyok s a homlokom súrol napot-csillagot,



kinek magva volnék, kitől származom? Apámról ha kérdnek, mi lesz válaszom? Ha most megtagadnád igaz válaszod, a napfényt bizony már sosem láthatod." Felelt anyja: "Hallgasd a szót, gyermekem, örülhetsz: dühödten miért rontsz nekem? Az elefántnagy Rusztem, tudd, hős apád, Dasztán, Szám, Narímán vitéz ősapád. Fejed fényes égig azért vetheted, mert ily büszkehírű dicső nemzeted. Mikortól az Úrtól világunk világ, nem láttak, mint hős Rusztem, oly daliát: oroszlánszívű, teste mint elefánt, a kéklő vizekből krokodilt kiránt." S a harc-szomjú Rusztemnek egy levelét előhozva átadta, és véle még rubintos s aranyterhű három tüszőt, amellyel Tahamtan köszöntötte őt. "Apád, hogyha tudná, hogy ily nagy fiú vagy immár, emeltarcú, hős-homlokú, el is hívna tüstént, vitéz gyermeket, s anyád szíve bútól hasadhatna meg. De kérlek, vigyázz jól, hogy Afrászijáb ne sejthesse meg benned Rusztem fiát, mert ő hős apádat vadul gyűlöli, mert Rusztem miatt nagy Turánt gyász lepi. Ha Rusztemra gerjed dühös bosszúja, még elveszhet ettől a Rusztem fia." De Szuhráb felelt erre: "Úgysem lehet e fényes nevet titkon elrejtened. A harcokra termett vitéz turkokat ma mind egybehívom, toborzok hadat, s meg is támadom harcitűzben Iránt, az útnak ma égig verem föl porát. Fejék és kincs gazdája Rusztem legyen, én Káósz sah trónjára őt ültetem. Iránból utam visz majd Túrán felé, s kiállok biz ott én az úr-sáh elé, és Afrászijáb trónusát elveszem,



s lándzsám a napnál is följebb vetem. S mint felséges úrnőre néz rád Irán, oroszlán leszek majd a harcok során. De ló kell nekem hozzá, gyorslábú ló, acél-lábú, sziklákat elszaggató, egy elefánt-erős és madársebes, ki vízben hal, pusztán meg gazella lesz." E szózatra egy férfiú áll elő, s a nagytestű Szuhrábnak ezt mondja ő: "Egy Rakhstól-lett csikóm van - ekképp beszél a járása nyíl és szökkelése szél; mint húrról, ha nyíl pattan, száll a mezőn, a megfuttatott üldözőt üldözőn." Az ifjú vitéz felvidul hirtelen, az arcán mosoly nyílik és pír terem. Nagyapjához indulva, őtőle kért a harchoz segítséget és engedélyt. Szamangáni sáh, látva hős-termetét, el is látta jól lánya hős gyermekét. De Afrászijáb is hamar hírt kapott, hogy Szuhráb az árra bocsátott hajót, s a világra kardjával hogy vért kavar, s hogy Káósz király ellen is vészt kavar. E hírnek biz örvendezett mód felett, mosolygott, vidult rajta, jókedve lett. Szemelt is ki két legvitézebb vezért, husángforgatáshoz ki legjobban ért. Húmán volt és Bármán e két nagy vitéz, oroszlánverők, kiknek nem vész a vész. S e kettőnek ezt mondta: "Egy cselt tudok; ti éljetek véle, de légyen titok: a nagy hős a sarját ne ismerje fel, fülét jó rokon-szó ne érhesse el. A hős ifjúnak küldök én nagy hadat, Irán ellen ő hadnak élén halad, s mikor már a két harcos szembenrohan, Tahamtan majd harcol, vív fortélyosan, de bármily erős ő; bizony már idős, kit ifjú, oroszlánszívű hős legyőz.



Leverjük, ha Rusztem már nem lesz, Iránt, és Káósznak szűk lesz a teljes világ. Majd Szuhráb után látva, egy éjjelen kezünk által álma örökké leszen." És írt is megejtő-szavú levelet, hogy Szuhrábnak avval szívét nyerje meg: "Irán trónja majd hogyha hódol neked, a civódást mindenhol megszünteted. Utad hosszú nem lesz: Szamangán, Irán s Turán csöppnyi fáradság innen csupán. Hadat küldök én is, ha még kell, fiam; s trónusra ülj csak fejékkel, fiam. Húmán s Bármán mindenkinél többet ér, Turánban nincs két ily vitéz bölcs vezér." A dicsszomjas ifjú elolvasta ezt, és Íránba tüstént hadat visz-vezet. A földjére rátörve, minden lakott vidéket vonultába felgyújtatott.
5.A Fehér Erőd és Gurdáfaríd Egy vár állt, Fehér Várerőd volt neve, Iránnak reménysége, hős véghelye. A védője, harclátta Hadzsír, a jó erősszívű, íjas husángforgató. A várúr meg Gusztaham volt akkoron, kiben győz a tettvágy nehéz aggkoron. Egy szép lánya volt, hős, gonosz, fegyveres, kevélyszívű, harcban kiváló, neves. S hogy Szuhráb e Hadzsír erődjéhez ért, meg is látta Hadzsír a bősz hadvezért; egy széllábú gyors lóra ült, mint vihar s a síkságra szállt, mint ki harcot kavar. A harc-szomjú Szuhráb, amint látta őt, a kardját kirántotta, méregbe jött; rohant, mint oroszlán, a hadból kiszállt, merészen kiszáguldva Hadzsír iránt. Először dzsidát dobtak egymás felé; bizony meg se látnád, melyik melyiké. A szívére célozva Hadzsír dzsidát,



röpít; száll a fegyver, de nem fúrja át. S oroszlánszívű ifjú Szuhráb rohan, s ledárdázza Hadzsírt merész-biztosan. A nyergéből úgy fújja el, mint a szél, a szívében egy csöppnyi részvét se kél miként lomha sziklát, ledöntötte, és meg is szállta Hadzsírt a bús csüggedés. Leszökkent s a mellére térdelt neki az ifjú, azonnal fejét metszeni. De Hadzsír, lent fetrengve, jobbkart emel és kínlódva kíméletért esdekel. Ezért megkötözte s nem ölvén meg őt, csak Húmánhoz küldte az esdekelőt. És Húmán e hőstetten ámuldozott, hogy foglyul esett s nincs a síkon Hadzsír, jajongtak siránkozva nők-férfiak: "Ó, jaj, nem vezet büszke Hadzsír hadat!" S a szép Gusztaham-lány is oly hírt kapott, hogy ott lent legyőzték a fő-bajnokot; a gyötrő keservben sikoltott nagyot, szívében szomorkodva sóhajtozott. Nyereghez-szokott volt, vitézlelkű lány, dicsőségre tört hősi harcok során. E Gurdáfarídnál különb bajnokot a harc sík terén senki nem láthatott. A súlyos csapást hallva, szégyenkezett, virág-ékes orcája éjszínű lett. A szép lány azonnal lovas-vértet ölt, halasztással egy csöppke percet se tölt. A páncél alá rejti szép dús haját, sisakját görög módra szíjazza át. Kitör, mint oroszlán, rohan kardosan, viharlábú jó ménje szökken-suhan. Mint szél-verte, -pergette por, ront elő, kihívó kiáltása égrengető: "Kik itt oly vitézek, ki oly hős vezér, a harc-szomjazók közt vaj' annyit ki ér, hogy óhajtva kész erre átszállani, és bősz krokodilként csatát állani?"



De nem volt a bajnok seregből vitéz, ki ővéle, szem szembe, harcolni kész. Oroszlán-ölő ifjú Szuhráb pedig mihelyt látja, ajkát harapdálva víg, s ekép szól: "No, ismét a hálón akad, a kardos vadászén, egy új büszke vad." Felöltötte harc-köntösét, mint vihar, és kínai sisakot öltött hamar, és Gurdáfaríd ellen vágtatva tört. A pányvás leány meg, midőn látta őt, nyilat húrra tett, lőni készülve már, nyilától sosem szökhetett el madár. És Szuhrábra most jobbfelől, balfelől, lovas módra, nyíl hull, mint zápor ha dől. Az ifjút a szégyenkezés szállta meg, rohant harcba, nagy mérge fölgerjedett; kerek pajzsát feltartva arca elé, a hős lánynak így tart a harca elé. A támadást jól látta Gurdáfaríd, hogy Szuhráb mit tűz lángja, úgy közelít, az íjt karra vette, s feszült már a húr, magasságba ugratta ménjét vadul, irányítja Szuhrábra fegyver-hegyét, cibálgatja nagylázasan gyeplejét. De tigrissé lett Szuhráb, megnőtt dühe, s már fortélyba fog, mint az ellenfele. A gyeplőbe markolt, lovat nógatott, mint Ázergusaszp lángja, úgy vágtatott. Derékon találván el ellenfelét, a vértjét a testén hasítgatta szét, s a nyergéből úgy verte nyomban le ő, mint labdát a szélnél szökellőbb ütő. De tüstént hogy nyergében megtántorult a szép szűz a kardjáért kart vetve nyúlt, el is szelte Szuhráb dzsidáját vele, felugrott, rohant; s szállt a por fellege. Mivel látta. Szuhrábot nem győzi le, rohanvást szökött már a várfal fele. A sárkány-ülő most lazít gyeplején,



haragjában eltűnt körüle a fény; elérvén a szép lányt, rikolt hát nagyot, levervén fejéről sisakját legott; A páncél alól most a sok fürt kicsap, s a lány arca úgy gyúl ki, mint égi nap. A hős látja, hogy lány az ellenfele, hogy ily dús hajat hord fejékül feje, és ámulva szól: "Ellenem, lám, Irán a harctérre hőst küld, ki nem férfi: lány! Milyen hát amott, hogyha ily hős a nő, a bősz férfi-hős mind, a harcfölverő?" Nyeregből lekapván a pányvát, repült a szál, és a lány végre foglyul került. S a hős szólt: "Sosem szállsz tovább már, te szép; a harcnak miért is kerested terét? A hálómba ily vad sosem szállt-szaladt. Ne félj, nem kerülöd ki már karmomat." Az arcát kibontotta Gurdáfaríd megérezve: már rajta más nem segít; s szólt nyílt arccal. "Hősök közt hősebb vitéz, a föld rád, miként bősz oroszlánra néz. Bizony, két sereg nézi, hogy harcolok s hogyan vívsz, a bunkó s a kard hogy forog. Az arcom s hajam, látod, immár szabad, reám hogyha néz, téged megszól a had: "Leánnyal csatázik csak ily hosszan ő, ezért porzik égig a nagy harcmező? S ilyen hosszú órákat eltölt vele? Biz ez nem dicsősége, csak szégyene." Miattam ne vonj fődre szégyent, lovag, ne szidjon-gyalázzon ma két hősi had. Ügyünk jobb ma kettőnknek intéznie, ügyeljen a sáh arra: mit mond esze; tiéd már a vár és tiéd már a had; megegyezni jobb; mért kívánsz harcokat? A vár és a kincsek s személyem tied, ha eljönni érette éled szíved." S az ifjúra szép arc ragyog, csöpp ajak, s a nyíló ajak közt fehér gyöngyfogak;



mennyország virágkertje volt most a lány, a kertész nem ültette ciprus-sudár. Szemöld-íve két tiszta őz-szem felett örökké virágzó gyönyört hirdetett. És Szuhráb felelt: "Jól van, így is legyen. Te láttál a harcban, ne hidd hát sosem, hogy oltalmazóul e kővár elég, nem oly nagy s magas, mint a felséges ég, leomlik husángom dühétől hamar, dzsidátok ne hidd, hogy nyakizmomba mar." S most rándítva kantárt a szép szál leány, s a várába ugratva szél-láb lován, a bástyára föllép, kihívón kacag, úgy szemléli föntről a vívó-hadat; "Te hős, kit felénk Kína küldött s Turán! Ne fáradj tovább: jobb ha fordulsz; elég, ne folytasd e harcot, de hagyd el terét." S az ifjú: "Te szép lány, szavam hallja jól a hold és a nap, sáh-fejékem s a trón: e bástyát a földig lerontom, te meg a foglyom leszel, mert csalárd volt hited! Amit megbeszéltünk, hová lett, mi lett?" De Gurdáfaríd hallva ezt, fölnevet, és ingerkedőn szól: "Ha kit szült Turán, Iránban ne nézzen sosem pár után. Ma harcodba vélem siker nem kísért; de jobb, hogyha most érte bú nem kísért; hiszen tán nem is vagy te turk, és lehet, hogy itt van, dicső nagyjaink közt, helyed. A vállad be izmos, karod mily erős! A hősök között sincs ilyen büszke hős. De sáhunk füléhez ha oly hír elér, hogy Túránból eljött egy ádáz vezér, majd Rusztemmel együtt kiszáll ellened, s te Rusztem vitézt, tudd, le nem verheted. A legjobb: tanácsom kövesd, nagy lovag: irányítsd te Túrán iránt arcodat. Karodban ne bízz oly nagyon, mert lehet, hogy bámész barom jár a tested felett."



Az ifjú, e szót hallva, szégyenkezett, kezet már a várára mért nem vetett. "Ma későre jár, vívni várostromot; be nem volt szerencsém ma! - sóhajtozott de eljő a hajnal s ledöntöm falát, fölébresztve váralji harcunk zaját." A várból a földmélyben egy rejtekút - mit Gusztaham jól ismert - titkon kifut. Hát gyűjtötte már össze mind holmiját, elillanni földmélyi vész-úton át. Egész népe ment véle - s még éjszaka a várból a rejtett úton lép tova. A nap-fő kibukkant a bércek fölött, S Turán népe harcolni kész szerfölött. S a hadfő, az ifjú, kezében dzsida, tüzes ménen ült, vágyva készült fel a kemény harcra: mint ejti foglyul a vár hadát, s mint a nyájat, miként hajtja már. De senkit se lelt fönt, mikor följutott; miként bősz oroszlán, akként ordított. Kitárták a sok várkaput mind, de benn a sziklás erődben se volt senkisem. S a néhány, ki elszórtan ott rejtezett, ki készülni késett, s ki nem szökhetett, elé már alázattal és félve tért, esengőn könyörgött az életért. De nincs néki más gondja: Gurdáfaríd; hogy szívéhez láncolja - s nem látja itt. "Jaj, balsors!" - a szívéhez sóhajtva szólt be nagy ködbe süllyedt a szépfényű hold!"
6. Káósz Rusztemet küldi a turáni had ellen A nagy sáh kiadta a rendeletet, hős Rusztemnek íratva szép levelet. Dicsérettel, áldással halmozta el, hogy éberszívű, fényeslelkű legyen. Majd ezt mondta: "Turk földről, tudd meg, elért hadával hazánkba egy bajnok vezér. Fehér Várerődünkbe vévén magát,



körülfogta immár a védők hadát. Mint elefánté, büszke hős-termete, s miként bősz oroszláné, oly vad szíve; Iránban bizony párja nincsen neki, a fényét te tudnád csak csökkenteni." Elolvasta Rusztem a sáh-levelet, mosolygott, de szívébe szállt döbbenet: a hősöknek hősére, Számra ütő vitéz ez: nem is volna biz meglepő, ha íráni sarj tán e bajnok vitéz, a turkokról elhinni ily hírt nehéz. "Az Úr-adta végzést nem is sejthetem, a sors így milyen turk csatázót kegyel. Szamangáni sáh-lánytól van bár, tudom, fiam, de e kedves még ifjú nagyon, rohamnak se tudhatja, pillanata mikor jó s mikor kell hátráltatnia. A szívem s a lelkem kegyelt kisdede, még nem tud hadat verni, bajvívni se. Oroszlán gyanánt küzd, ha felnő, tudom, porig hull le majd sok seregfő, tudom. Már bort szürcsöl ajka, de még tejszagú. Vitéz lesz, ha eljő az új háború." Rakhs nyergeltetését parancsolta meg, s hogy fújják meg immár a harc-kürtöket.
7.A hadjárat megindul Turán ellen Szurokszínű fátylát letépvén a nap az éjnek, s kitörvén e ködből, kicsap; s a sáh Gévnek és Tósznak parancsot ad, az elefántokra kötni dobokat. Kinyittatja kincstermeit, zsoldot ad, hadat rendbe rendezve, málhát rakat. a hadfő s a tengernyi vértes vele lovon szállt a vívandó vészek fele. Vonult, majd megállott a had, majd vonult, a nap fényes orcája éjjé borult. A por fellegén át a fegyver ragyog, mint éjszínű függöny mögött tűz lobog.



A várig vonult így a bajnok sereg, mezőket belepvén s a halmot-hegyet. Két mérföldre környűl a sátrak sora, és lópatkók, elefánt-lábak sora. Az őrök riadtak, kiáltottanak, s már jól tudta Szuhráb, hogy eljött a had. Amint felfigyelt, lóra gyorsan kapott, hogy megnézzen ily sok merész bajnokot. És Húmánnak ujjal mutat rá, milyen hatalmas sereg gyűlt a táborhelyen. Mikor messzi meglátta őket Húmán, sohajtott, szívét félsze elfogta már, de Szuhrábnak el nem szorult ám szíve, a fokról vidámszívűen szállva le, boröntőt hívott nyomba, serleg borért, a harc híre nem bántva bajnokszívét. Leült, étkeket sorra készíttetett, királyhű vitézekkel ott étkezett. Aranypajzsosan szállt a nap fölfele, az égből a sorsot sugározni le; s felöltötte Szuhráb a harc köntösét, felült barna ménjére; választva szép, kiugró fokot, jó magasló helyet, hogy lássék az íráni vívó-sereg. Magához hivatván Hadzsírt szólt neki: "A nyíl görbe úton legünk nem szeli; te is mind e kérdésre úgy válaszolj: kibúvót ne less és valótlant ne szólj. Ha kéred kezemből szabadságodat, hogy ismét emelthomlokún járd utad, az írániakból akit kérdek én, nevezd meg, valónak haladj ösvényén. Ha mindig valóság leszen, mit felelsz, kezemből kiváló jutalmakra lelsz, adok néked én drága szép kincseket, és köntöst és tündöklő ékszereket; de zug-szót, hazug szót ha mondasz nekem, a részed bilincs, csúnya börtön leszen. A főbbek felől foglak én kérdeni,



ki ott - szólj - a sáh, kik derék hősei, hazádnak kiváló derék főbbjei, hogy Tósz, büszke Káósz, vagy Gódarz, aki amott áll, vagy Bahrám, vagy Rusztem vezér: ha róluk kikérdlek, való szót beszélj. Amott, túl a sokszín-brokát függönyén, egy tigrisbőr-sátor áll, jól látom én; előtte száz bősz elefánt kötve van, a trón bent, mint türkiz-szín tenger, olyan. Aranyló napot hord, lobog zászlaja, fölötte arany hold, színe ibolya. Ki hát ő a tábor középső terén, ez íráni nagy hőst nevezd hős nevén. Szólt Hadzsír: "Az íráni sáh sátra ez, az oroszlán s elefánt nem mást jelez." S szólt Szuhráb: "Amott jobbra is, látom én, sok elefánt, nagy málha, sok hős legény; a térséget éjszínű függöny lepi, körül büszke hősök jeles sátrai, sok sátor a tábor porondján belől, sok elefánt hátul, s oroszlán elől. És elefánt-zászló a tábor előtt, s aranycsizmás sok bajnok áll körben őrt. És Hadzsír felelt: "Tósz, a Nódar fia, mert elefánt-képű az ő zászlaja." Majd Szuhráb: "Amott szinte térség terül, vörösleplű, hol sok vitéz egybegyűl; lilán leng s oroszlánosan zászlaja, s a zászló-középen sok ékkő raja. Igen nagy csapat gyűlik ott, harcosok, dzsidás vértesek, büszke páncélosok. Kié ez? Nevezd meg! Hazug szót ne mondj; vigyázz: fődre, szólván, a sorsot ne vond!" Felelt néki Hadzsír: "Nagyok nagyja ő, a Kasvád-fi Gódarz, a harckedvelő, a nemrettenő, s véle nyolcvan fia, és oroszlán, elefánt mindannyija." Tovább kérdte Szuhráb: "S a zöld tér amott? Elől büszke íráni tábornagyok,



középütt a hadfő sugártrónusa, elől Káve csillagsugár-zászlaja. A trónon dicső fényben egy szép lovag, s miként hősöké karja és válla nagy; azoknál, kik ott állanak mind körül, magasságosabb fejjel, ámbár csak ül. És mellette éppoly derék harci mén, ilyen mént bizony még sosem láttam én. A gazdára nem-némulón úgy nyerít, miként hogyha vad tenger-ár zúgna itt. S van ott még sok vért-fedte bősz elefánt, s ő ott ül közöttük és fennen kiált. Nincs Íránnak más ily derék bajnoka, s ilyen mént se láthattam én még soha. A zászlója selymén egy sárkány pihen, s aranyló oroszlán a zászlónyelen." Szólt Hadzsír magában: "Ha megfejtem itt az elefántnagy bajnok jelvényeit az oroszlán-bajnoknak, hős ifjúnak, ez Rusztemra, gyilkolni, tüstént lecsap. Talán jobb, ha mégiscsak eltitkolom, s nevét most a hősök közt elhallgatom." "Szövetséges - így szólt -, kit Kína adott, a sáhhoz csak nemrégen csatlakozott." "Nevét mondd!" - szorongatta Szuhráb. Hanem az így szólt: "Milyen kár! Nem emlékezem. Fehér Vár ölén volt az én otthonom, midőn ő a sáhhoz került, bajnokom." E válaszra bús lett a Szuhráb szíve. És nem volt mód Rusztemra ismernie! Tudott bár jelekről, mik ismertetik, az anyjától; s látta és nem hitt nekik. E Hadzsír ha megmondja Rusztem nevét, vidám kedvre válthatja Szuhráb szívét. De erről a sors más betűket vetett: növelned se, csökkentened sem lehet. Mit másítanál meg? Hisz kész a világ, az Isten neked készen így adta át; s a sors-adta írás ha más, mint a vágy,



haladj megszabott úton úgy is tovább. A múló világra ne tedd lelkedet, csak mérget és bút nyersz és gyötrelmeket. És folytatta Szuhráb: "Te nem mondsz valót! Még Rusztem felől ajkad egy szót se szólt. Ilyen nagy világhírű harcos pedig a hadban titokban sosem rejtezik." Felelt néki Hadzsír: "Bizony meglehet, oroszlánölő Rusztemünk messze ment, tán Zábulba, hol sok a rózsásliget, és kedvére ott ül ma víg ünnepet." "Tudod jól - felelt erre Szuhráb - magad, a hadfő ha harcokba indít hadat s a Föld hőse közben zenével mulat, azon még a csöpp gyermek is csak kacag. A legjobb megegyezned itt most velem; a sok szót, tudod jól, sosem kedvelem; a hőst hogyha nékem most megmutatod, a népek között büszke lesz homlokod, s mit óhajtsz, kegyem néked mindent megad, kitárom neked titkos kincstáramat. De titkon ha óhajtod azt tartani, mit mindenki tud, s nem kívánsz vallani, fejed törzseden fönn bizony nem marad: e kettőre gondolva, válassz magad." Az oktondi Hadzsír magában beszélt: "A hősnek ha ismertető sok jelét kitárnám, e szélgyorskezű turk vitéz, kinek karja ily nagy, s a tartása szép és herceghez illő, gyűjt bajnokhadat, és elefántnagy lóval Rusztemra csap, s ily vállal s erővel s e karral hamar legyilkolja hősünket karmaival. És oly bátor aztán a hősök közül, ki megvíva Szuhrábbal, egy sem kerül, Iránban bizony bosszuló nem kerül, s ő Káósz sah trónjára könnyen felül. Egy mágus szólt: "Tisztelten meghalni jobb, mint szolgálni káron-derült zsarnokot."



És így szólt: "Nem értem, te hős, mérgedet. E Rusztem vitézt egyre mért kérdezed? Miért kell viszályt érte fölszítanod, mért faggatnod arról, mit úgysem tudok s mit így nem tudok, lásd be, megmondani? Ha őrjöngve főmtől vágysz megfosztani, ürüggyel minek kell a vért ontanod? Minek kell cselekkel nekemrontanod? Az elefánttestű hőst nem sikerül leverned, kezedre nem könnyen kerül. Ne kívánd, hogy ővéle küzdj, eltipor a harc sík terén, s más se léssz: puszta por." Hogy hallotta Szuhráb e vad szózatot, Hadzsírnak hamar hátat is fordított. Nem óhajtva föltárni arcát neki, csak töprenkedett, lelke mit rejt neki. Majd kart lendített, földre öklözte le, s megindult a hadfői szállás fele. Közelgő csatájára készülve fel, aranyló fejékét legott rakta el, kemény vértet öltött, s fejére rakott nagysebten egy szép hellén harc-sisakot. Dzsidát, íjat, és hurkot is vett elő, s egy nagysúlyú bunkót a dévlelkű hős. A vérében ott forrt a bősz indulat, ekép ülte meg most a gyors ménlovat. S kitört, harcnak érezve tűzmámorát, a holdig kavarván az útnak porát. Irán sáhja Káósz riadt szóba fog: "Ó, hős vérből sarjadzott jó bajnokok! Rohanjon, ki Rusztemnak elmondja: e turánitól rémülten, elment esze az én hőseimnek, nincs ellenfele, Iránban bizony nincs, ki megvív vele." Kélt Tósz útra, elvitte Káósz szavát, s ott híven kimondotta, jól adta át. Felelt Rusztem: "Minden más fejedelem, ha érettem elküldött nagyhirtelen, hol ütközni, hol pedig étkezni várt,



de Káósz csak harcot, még mást sem kívánt." Rakhs nyergeltetését parancsolta meg, s hogy zordarcú légyen a teljes sereg, föl is vette hadfői páncélzatát, körítette szép párduc-övvel magát. Felült Rakhsra, elvágtatott, és a had Zaváréra bízatva hátrábbmaradt. S hogy meglátta Szuhrábnak mily karja van, s hogy melle, mint hős Szám sahé, éppolyan, ekép szólt: "Vonuljunk el innen magunk olyan helyre, hol csak mi ketten vagyunk." Kezét Szuhráb dörzsölte nagyboldogan, a küzdés porondjára vígan rohan. s Tahamtannak ezt mondja: "Jól van, megyek, te énnékem, én néked elég legyek. Iránból se kell más,Turánból se kell, e dolgot csak egymás között döntsük el. De küzdőporondon ma nincs már helyed, az öklöm csak egyet csap és földrevet, sudár termeted van, s erős vállaid de nagyszámú éved megárt már nekik." Jól megnézte Rusztem a gőgös legényt, a vállát, a karját, kemény kengyelét, s szólt lágyan: "Te ifjú vagy, gyöngécske még, a föld hideg s száraz, langy s enyhe a lég. Bejártam már, vén harcos, sok harcteret, és szerte is vertem sok nagy sereget. Sok dév halt szorító vas-ujjam alatt, s kudarc még sosem szegte útjaimat. Ha harcot kívánsz látni, rám nézz, legény; s ha élve maradsz, krokodiltól se félj. A szánás ha szemléllek, szívembe száll, kiszaggatni szíved nem óhajtanám. Turánban hisz úgysincsen ellenfeled, s Iránban se tudnám, ki ér fel veled." Az ifjúhoz így szólt a nagy Rusztem; e szavaktól nagyot vert a Szuhráb szíve. S Tahamtannak ezt mondta: "Kérdést adok neked föl: legyen színigaz válaszod:



nevezzed meg immár a törzsed nekem, te szíves szavadnak csak örvend szívem. Mivel halld: gyanítom, te Rusztem vagy, a dicső Níram nemzette nagy harc-fia. Az ezt mondta: "Nem, nem vagyok Rusztem én, Narímanfi Szám törzse épp nem enyém, Rusztem fönti bajnok, s én közrend csupán, se trónom, fejékem, se kastély-csudám." Az ifjú, remélt bár, keservekbe hullt; a nap fényes orcája éjjé borult. *
A küzdelmet másnapra halasztották. *
8. Rusztem és Szuhráb párbaja Dzsidát rázva Szuhráb, a harctérre szállt, és forgatta szívében anyja szavát. Egy keskeny porondot szemeltek ki, és ott kezdődött köztük a lándzsatörés. S már sok lándzsaél és -fogó elveszett. De most balra rándítva gyeplőjüket, suhogtatva sűrűn kemény kardjukat, a vasból tüzet vertek és lángokat. Kicsorbult a kardjuk, dúlt vad küzdelem: ítéletnap - az lesz talán majd ilyen! Emelték erős harci bunkójukat, kemény karjuk egymásra sújtott sokat; már görbült husángjuk; s a szélgyors lovak inognak, s meging mind a két jó lovag; lefoszlott lovuk leple, ronggyá szakadt, s a két vitéz vasvértje meg-meghasadt. A vad küzdelemben kifáradtanak, a karjuk- s kezükben erő nem maradt; a testen veríték, a szájban homok, a nyelvük repedt lett, úgy szomjúhozott. Egy kissé különvált a két férfiú, a nemzőbe kín szállt, a nemzettbe bú. Világ sorsa, ámul terajtad szívem! Sikert adsz, de bút is nagyon hirtelen. Nem dobbant a szívükbe szív-érzelem,



le nem lepleződött a hív érzelem! Igásállat ráismer sarjára jól, a hal vízben, és kinn a pusztán a gór. Az ember csak oly vad, hogy nem látja: ki az ellenfele s ki a sarja neki. Szólt Rusztem magában: "Még bősz krokodilt se láttam, ki így ront a vad harcba, mint e hős. Lám, Fehér Dévvel végeztem én hamar s jól, de csüggeszt e bajnok-legény, e még mitse látott legény karja s nem neves nagy vitézé, mely így tesz velem, hogy immár megutálva hős életem; s két had nézi, mint dúl e gyász-küzdelem!" S mikor már a hősök s a jó ménlovak ki tudták pihenni e vad harcukat, az ívhúrra akkorra vesszőt vetett a híres, koros hős s a kezdő gyerek. A testükre vért s arra párduc simult, rá nyíl és gerely hasztalan-szállva hullt, zúdult bár a nyíl, mint a zápor ha dűl, s mint hulló levél hogyha fáról röpül. Keserv szállta meg már a két hős szívét, s most megfogták egymásnak bőrszíj-övét; Tahamtan ha félkézbe sziklát ragad, az éjszínű szirt földbe meg nem marad. Hegyet bár emelni mi volt őneki? Viasz volt akármily kemény kő neki. S most úgy vélte, Szuhrábot így rántja ki nyeregből, s a harcuknak végét veti. De bíz meg nem ingott a Szuhráb-derék, Tahamtan ma nem győz, akármily derék. Hát elvette karját az övről legott, s az ifjú ügyességén ámuldozott. Az ifjú pedig harci bunkót ragad, és térddel szorítván a fúvó lovat, a bunkója hős Rusztem vállára csap; meging ez, de állja a fájdalmakat. Szólt Szuhráb nevetve: "Te pompás lovag, nem állsz már vitéz-adta sujtásokat!



E Rakhs, lám, nem is ló, csak nyerges szamár, s a bajnok-lovas karja is gyatra már! A szívem be szán, mert e küzdés tere homokját a véreddel hinted tele. Magát bármi délcegnek vélné a vén, be szánom, ha azt játssza, hogy még legény." Tahamtan meg őnéki mitsem felelt, csak ámuldozott rajta, bús volt, levert. Majd egymásnak már háttal fordultanak, a tér szűk: olyan hős e két nagy lovag. Majd Szuhráb felől szólva fél-éjjelen, az éj más felén Rusztem alszik, pihen. S mikor már a nap fénye szárnyat vetett, s az éj barna hollója hajtott fejet, a hős Rusztem, tigrissel teste körül, sebesröptű sárkánya nyergébe ül. S a vívás porondjára így vágtatott, felöltvén fejére a vassisakot. Míg Szuhráb, sok bajtárs közt, másoldalon gitárt hallva, bort szíva, vidult nagyon. De Húmánhoz így szólt: "Az arszlánszívű, kivel harcolok, nem kisebb termetű vitéz, mint magam; s nem hanyatlik szíve a harc közben; és válla, bajnok-keze enyém szinte.Tán engem, azt mondhatod, hogy mértékre hozzá egy mester szabott. E láb és e kengyel! - már reszketteti az érzés szívem, s arcom szégyen süti, mert anyámtól hallottam ily jeleket, elárad szívemben a hő szeretet. Gyanítom, hogy Rusztem vitéz, mert hisz a világon kevés él ily hős harc-fia. Nem illő apámmal csatáznom nekem, be csúfság apám ellen így küzdenem." De Húmán: "Idáig, ha dúlt ütközet, sokat láttam én - szólt - a hős Rusztemet; te hallottad, Mázenderán ostromán miket vitt a bunkója véghez, talán. Hasonlít e Rakhshoz az ő Rakhs lova,



de gyatrább a járása, lábhajlata." S hogy eljött a hajnal s előtört a nap, az álom a harcokra-szomjúakat el is hagyta. Szuhráb a vértjébe bújt, még tartott a mámor s a vérébe gyúlt. Rikoltott, s a harctérre úgy ugratott, bivalyfej-díszű bunkót csóválgatott. Mosollyal meg is kérdi hős Rusztemet (az éjt együtt töltötték, úgy vélheted): "Hogyan telt az éjed? Hogyan kelt napod? A harcokra szíved miért fordítod? Hajítsd el dzsidádat, dühös kardodat, vesd földre e hasztalan szerszámokat! Leszállván lovunkról, heverjünk ide, deríthesse bús homlokunk bor tüze. Legyünk már barátok Teremtőnk előtt, szívünk bánja meg már, hogy egymásra tört. Csak induljanak vívni mások csatát, te, együtt velem, rendezz víg lakomát; mert érzésre lobbant irántad szívem, és vér szökken arcomba, szégyenkezem. Tudom, nagy vitézek derék sarja vagy. A törzsed nekem mondd meg immár magad! Előttem ne rejtsd így titokban neved, ha vívod velem hősi küzdelmedet. Talán büszke Szám-adta Dasztán fia, Rusztem vagy te, Zábul nemes bajnoka?" De szólt Rusztem: "Ó, hírre vágyó gyerek, a szót szóba így fűzni, mondd meg, minek? Mi párharc felől szóltunk tegnap, tudod; e cselt - nem segít rajtad - elhagyhatod. Te ifjú vagy, én nem vagyok már gyerek, de készen vagyok vívni küzdelmeket. Gyerünk vívni hát, más egyébbel pedig amúgyis Teremtőnk, ki rendelkezik. A harc hősi síkján, jegyezd meg, gyerek, ki sem kérdez ily balga kérdéseket. Alant s fent forogtam, nagyon sok helyen, a cselt és a sok szót sosem kedvelem."



Felelt néki Szuhráb, a hős: "Lám, öreg, füled jótanácsom se hallgatja meg. Akartam, hogy ágyadban mennél utóbb suhanjon ki kebledből lelked, tudod; és hogy megsirasson híved-kedvesed, mikor majd a sírba teszik testedet. De lelked ha énnékem így átadod, az Úr óhajából, mit óhajtsz - kapod." Lovukról lepattanva mindketten ott, s le nem véve vértet és harc-sisakot, s lovuk szirthez állítva, támadtak ők, a szívük kitárván a bánatnak ők. Oroszlán gyanánt vív a két jó vezér, özönlött verejtékük, ömlött a vér. A nap kélt, a nap hullt, megint este lett, s hol ez győz, hol az győz a másik felett; majd lendült az ifjú, mint bősz elefánt s mint támadó oroszlán, Rusztem iránt; övét megragadván, akép rántja meg a föld is belérendül és megremeg. S rohamra mint bősz elefánt, úgy eredt, és harcképtelenné tevén Rusztemet, rikoltott nagyot s vad haraggal tele, a hős Rusztemet földre döntötte le. A mellére térdelt, míg arca s keze s homokkal tömült szája is már tele. S miként bősz oroszlán, ha hím-górra ront s vadul földrenyomja a gyors állatot, övéből kivont egy sugárfényű kést, hogy azzal levághassa Rusztem fejét. De Rusztem, szemét rászegezvén, beszélt: "Egy titkot kell számodra fölfedni még - ekép szólt - figyelj rám, oroszlánölő, husáng s kard ügyes hőse, pányvát-vető: minálunk egész más a küzdő-szabály, minálunk a vívásnak ily rendje áll: ölő harcban itt az, ki ellenfele vitézlő fejét porba hajlítja le, de hátát a földhöz csak egyszer veti,



fejét, bárha birkózva, nem metszheti, csupán hogyha másodszor így dönti le, s "oroszlán-vitéz" lészen így hős neve, fejét tiszta joggal csak akkor szegi, a küzdő-szabályunk biz ezt mondja ki." A sárkánykaromból e csellel kívánt kiszökni, s tovább-űzni kínos halált. s az ifjút megejtette álnok szava, a vénebb vitéznek csalárd szózata; mert így hozta sorsa, s derék szíve volt, s tapasztalni sorsát kevés éve volt. Elengedte ellenfelét és kiment a pusztába, és ott gazellákra lelt; nyomukban futott és vadászott, ekép kivetvén eszéből az ellenfelét. Soká elmaradt; majd, mikor visszajött, a vívás felől Húmán kérdezte őt, s ő elmondta Húmánnak, hogy s mint esett, s hogy mily szókkal is nyert a hős életet. De Húmán felelt: "Ó, jaj, ifjú, neked elég volt bizonnyal merész életed. Jaj melled- s karodnak, jaj válladnak is, s a lábadnak is, kengyelszíjadnak is! Oroszlánt ki hálódba fogtál, s el is szalasztod, mit értél e hőstettel is? E vak tetted, meglásd, mit tár majd reád, a küzdőteren, lásd, mi vár majd reád. Egy sáh mondta egykor, hogy ellenfeled kicsinynek ne tartsd, bárha ennek leled." Szólt, s elcsüggedett Szuhráb hős szíve és a kín szállta meg most s a megdöbbenés. De Húmánhoz így szólt a bajnok: "Ki kell a szívünkből űznünk e gondot; jer el a harctérre holnap, s meg is láthatod, kötőféket én rá miképpen rakok." A küzdés porondjára szállt; vad harag és kín forrt a szívében tette miatt. És Rusztem, hogy Szuhrábtól megszabadult, olyan volt, mint az, kire vasbérc borult.



S egy forráshoz úgy ballagott, mint aki a testébe lelkét megint most nyeri. Ivott, ciprus-testét s fejét mosta le, könyörgése szállott az Isten fele, hogy immár legyőzhesse ellenfelét; a nap s hold mit ád néki, nem tudta még; s az égbolt amott fönt hogy úgy fordul át: fejéről szerencsét rabol s koronát. A hír mondja: Rusztem, midőn ifjú volt, az Úrtól erőt oly csodásat kapott: ha sziklára lépett, nem is léphetett tovább, mert a két lába ott süppedett. S e szörnyű erő már a terhére lett, a szívében éppen nem örvendezett, az Úrhoz miatta panaszt hallatott, jaját ontva kérte a szent Alkotót, hogy vegye el ereje egyhányadát, hadd járhassa immár az útját tovább. A fényes nagy Isten meg is szánja őt, és csökkenti tüstént a kőszál-erőt. De nagy harcra kellett ma készülnie, s az ifjút remegvén, sebes volt szíve, ezért így könyörgött: "Teremtőm, te add, ha küzdünk, e szolgádnak oltalmadat. Erőmet, mit adtál utam kezdetén, ruházd újra rám most, csak azt esdem én!" Meghallgatta hát most az Úristen őt: mit elvett, megadván az ős hős-erőt. S ő, szomját eloltván, a harcára szállt, szívén gondok, orcája halványra vált. S mint bősz elefánt ront az ifjú oda, a pányvája kézben s a vállán nyila. Miként hímoroszlán, ha harcába száll; derék ménje táncol, nyihog, rúg, kapál. És Rusztem, mikor látja mily szép s deli, az ifjút csodálkozva úgy nézdeli. Csak ámult s a szívét a kín lepte meg, s milyen lesz a küzdelme, töprenkedett. Az ifjú közeljőve szemlélte őt,



és látván a hős-főt, a fenség-erőt, szólt: "Oroszlán karmából föltámadott, ily bátran miért is kerülsz vissza, mondd. Miért jössz elém újra, mondd meg nekem. Hisz úgysem segíthetsz a balvégzeten." S midőn újra szirthez kötötték lovuk, a balsors borította el homlokuk. Viaskodni kezdtek, merész hadfiak; és egyik s másikon övszíjt ragad. De Szuhráb vezérnek nagyizmú kezét, lenyűgözte most tán a felséges ég. Tahamtannak ez fájt, de kart lendített, megfogta a cédrusi hős-termetet: s a tigris-fiú háta már görbedő, az órája jött, benne nincs több erő; s most Rusztem leverte oroszlán-vadul, de tudván, a földhöz soká nem simul, előhúzta jóélű kardját s vele heveslelkű sarját hamar döfte le. Vonaglott a hős ifjú, ontván jaját, de már jót se gondolt, se rosszat tovább: "Magamnak szereztem meg ezt, - végre szólt az én végzetem kulcsa néked jutott; te nem vétkezel, mert az égbolt emelt magasságba engem s az égbolt elejt. A sok harcitárs majd kigúnyol-nevet, hogy így földreverték derék testemet. Apámat lefestette még rég anyám, s a vágyam fölébredt a nemzőm után. Hogy arcára lássak, kerestem soká, e vágyamba lelkem vetettem soká. De nem teljesült, jaj, az én óhajom, sosem láttam arcát s ma sem láthatom. De most válj vizekben te hallá akár, sötét éjbe is szétoszolhatsz te már, vagy csillag gyanánt lakd a fennkölt eget, s talán még a napfényt is elfedheted, apám bosszút áll rajtad úgyis, ha a hírt meghallja: kőpárnán nyugszik fia.



a nagyfényű hősök közül majd hiszen Rusztem hősnek egy úgyis ily hírt viszen, hogy: Szuhrábot ádáz vitéz verte le míg apját kutatgatta teljes szíve." Mikor Rusztem ezt hallja, megtántorul, a napfény szemében sötétté borul; erő nem maradt benne, földigrogyott, az eszméletét vesztve ájuldozott. Majd, újból föleszmélve, szól, sír, remeg; jajongón siránkozva így kérdi meg: "Neked Rusztemet mondd, mi ismerteti? A hősök közül már a sors vesse ki! Mert én vagyok Rusztem, de vesszen nevem! És Szám-sarj apám értem gyászban legyen!" Üvöltött vadul, vére forrásba jött, haját tépte-szaggatta, sírt és nyögött. S hogy Szuhráb ekként látta nagy Rusztemet, az eszmélet elhagyta, hátraesett, majd így szólt: "Ha Rusztem vagy, tudd hát: a te vak lelkednek ölt meg rossz természete. Én csaknem a valóra vezettelek, de szívedbe nem dobbant csöpp szeretet. Csak oldozd a vértszíjakat testemen tekintsd meg fehér testemet meztelen, és karomon ékszered, pecsétedet; az apjától, lásd, mit kapott gyermeked. Hogy pergett a dobszó az ajtóm előtt, két orcája könnyben, anyám sírva jött, sebes volt az ő lelke, mert elmegyek, s szólt, csuklómra kötvén egy szép ékkövet: "Apádtól ez emléket adnám neked, vigyázz rá: megőrizve, hasznát veszed." S most, lám, itt a haszna, hol harc dúl vala, hol nem nézte sarját az ádáz apa." S mikor Rusztem vért-oldva láthatta már az ékszert, ruháit megszaggatta már: "Ó, jaj, kit megölt most az én két kezem, merész-szívű, híres, vitéz gyermekem!" És árasztja könnyét, haját tépi ki,



az arcát a víz, tagjait por lepi. De mondotta Szuhráb: "Csak rosszabb ez így! ne hullassad immár szemed könnyeit. Ha elveszted élted, mit érhetsz vele? Ha így lett ez, így kellett történnie! De most, hogy sötét éjbe így hullt napom, a túrániak sorsa fordult nagyon. A sáh már, - az érzés jelét ezzel add rád hallgatva, rájuk ne küldjön hadat. Mivel tőlem indult a hadjáratuk, én voltam, ki Íránba hoztam haduk, mutatván a cél büszke fényét nekik, megadván csatájuk reményét nekik. És mondtam: ha nemzőmre rálelhetek, a földön már nem hagyok több sáh-fejet. Nem élt bennem akkor, te hős, sejtelem, hogy ő fogja elvenni majd életem!... Az erdőben van még egy foglyom nekem, merész-ívű pányvámmal én fogtam el. Jeledről e foglyot be kérdeztem én! Mert úgy éltem elképzelt képeddel én. De ingatag volt mindig felelete, s üres maradt lelkemben apám helye. Szavától reménységem oly messze hullt, a fénylő nap énnékem éjjé borult. Te tudd meg kilétét ez íráninak, s vigyázz, meg ne öljék halálom miatt. Az ismertető sok jelet, mit velem közölt volt anyám, látva, nem hitt szemem. A csillagok közt írva volt: végem én ne másutt találjam, de nemzőm kezén. Mint villám jövék s mint a szél tűnök el, az égben vigasságban érlek, hiszem." Elállt most a nagy Rusztem lélegzete, szemén víz omolt, tűzben égett szíve; Rakhs nyergébe pattant s már fájdalmasan és vérező szívvel száll, sírón suhan. A hadnéphez így ért; jajongott, búsult a tettén; s a lelkén vihar-kínja dúlt.



Midőn újra látták az írániak, elémenve mind földre hullottanak; s az Istennek ott mindje hálát adott, hogy láthatja ismét a hős bajnokot. De látván: az orcája porral teli, s a mellét, ruháját hogyan tépdeli, mind kérdezte: "Mondd meg, mi történt veled, miért lett ilyen dúlt a lelked, szíved?" A szörnytettről szólt, mit saját karja tett, hogy holttá imádott saját sarja lett. Szaván sírt, jajongott, kesergett a had, és ő szinte őrjöngött kínja miatt. A főbbeknek ezt mondta: "Már énnekem ma nincs lelkem és testem, nincs életem. Ne dúljon tovább már a harc, küzdelem, elég már az én szörnyű tettem legyen." De Gódarz felelt: "Szólj, mit ér már neked, A teljes világot bár lángba veted! Halálig ha marcangolod kebledet, a hős ifjú lelkét tán megkönnyíted? Ha ad néki még sok napot végzete, megoltalmazóul maradj véle te; s a földről ha el kell hamar mennie, örökké, tudod, meg nem él senkise. Halálunk zavar vad vadászként tova, díszítsen sisak bár, vagy sáh-korona. Mert kiviszik azt, kinek órája jő; s ki tudná, hová jut, mily országba ő? Kinek nem kell félnie mondd, a halált? Sirathatja mindenki önnönmagát." De Gódarznak ezt mondta Rusztem: "Figyelj, te híres-neve, tisztalelkű hívem, vígy Káósznak éntőlem izenetet, beszéld el, mi érte az én fejemet, hogy átdöfte kardom vitéz gyermekem. Ó, bár érne véget nehéz életem! Ha el nem felejtette jótetteim, legyen most segítőm, mikor sújt e kín: csodás bűv-italt tart a termében ő,



mitől talpraáll mind a kínszenvedő, egy serlegnyit küldjön ma énnékem el tevéled; ne késsen, kegyéből hiszen tán életre kel még az én hős fiam és szolgálja trónját, akár én magam." A hős mint a szél szállt a tág téren át, s a nagy sáhnak átadta Rusztem szavát. Szólt Káósz: "E hősnél van-é kit szemem különbnek tekinthetne? Nincs senkisem. De majd, hogyha kap gyógyitalt, melyre vár, a nagytestű hős ifjú talpára áll, és egyesít Rusztem erővel erőt, s rám pusztulást hoz, magához véve őt. És Szuhráb, a sorsverte? Mi érte őt? A trón és fejék ellen úgy esküdött, hogy így szólt: "E lándzsával öllek meg én, s a fődet keresztfára fölszegzem én! Ha ő most megél és e földön marad, csak szenved alatta az apró s a nagy. Ki ellenfelét váltja éppé, csupán szomorkodni hívja a földet magán." És Gódarz, e szót hallva, eltávozott, viharként a bajnokhoz elvágtatott és ezt mondta: "Álnok a fejedelem, silány törzs, csupán gyatra vackort terem. A földön veszett-szívű nincs még ilyen, nem enyhíti mások keservét sosem. Magad látogasd meg, kísérelj sötét rossz lelkébe vetni egy aprócska fényt." Elindult az elefánttestű vezér, de hírnök jön immár, ki ekként beszél: "E széles világból fiad messzeszállt, koporsót kíván már, sosem trónusát."
9. Szuhráb megsiratása E hírt hallva hős Rusztem, arcába tép, és szaggatja keblét, haját, köntösét. Majd szélként leszökken lováról legott, fejére sisak helyett szór homokot.



S ahány más seregfő, akár ő, jaját csak ontotta, gyászolt, siránkozva állt. S ő jajgatva mondotta: "Hős ifjú, nagy csatázók emelthomlokú sarja vagy! A nap, hold ezentúl sosem lát ilyet, a trónod, fejéked, csatán vértedet! Ki mást vert a sors még le ily szászosan? Csak engem, kezemtől hogy így halt fiam! Le kell vágni most már az én két karom, a székem sötét föld legyen már, ne trón. A föld ily vitézt még sosem láthatott, de hozzá hasonlítva gyermek vagyok! Mi lesz szóm, ha majd anyja megtudja ezt? Miként küldök őnéki üzenetet? Az ártatlant mért kellett elvesztenem, a napját sötét éjbe elrejtenem? És Tahmíne apja, a hős hadvezér, fehérlelkű lányának majd mit regél? Hogy bősz-szívű Rusztem ledöntötte őt, s belédöfte, hogy lent hevert már, a tőrt. Megátkozva Szám törzse: "embertelen" és "érzéstelen-szívű" - ez lesz nevem. De hát hittük-é azt, hogy ő ily korán ily fölserdült ciprus lesz ifjúkorán? S hogy készülve harcokra gyűjt sereget s hogy számomra éjjé tesz fénylő eget?" S adott rá parancsot: vitézlő fiát már fedje be királyi fénylő brokát. Mert trón volt s nagy ország a szív-óhaja, s egy keskeny koporsó lett része-laka. A harctérről elvitték ezt a lakot, s a hadfő a sátrához elballagott. A függönykerítés fölégettetett, és port szórt fejére a teljes sereg. S a sáh sok seregfőbbje mind gyászban ül az útmenti porban Tahamtan körül. És minden vezér vígasz-ontón beszélt, de nagy kínja elzárta Rusztem szívét. A fenséges ég mindig ilykép forog:



fejék egykezében, s a másban hurok. Fejékkel ki trónt ül, vidulván szíve, a pányvával azt hirtelen rántja le. A világhoz miért is ragaszkodunk, ha társakkal együtt csak eltávozunk? Majd Zábulba Rusztem vitéz visszatér; és Zál, hallva, hogy jő a bús hadvezér, egész Szeisztánnal elé ballagott, szívében keserv, gyász, sötét bú lakott. Koporsó elé lép a teljes sereg, a főrangúak főre port hintenek. a holt hős lován csonka volta farok, be volt hasítva az üstök, dobok. S a holt szűk lakát hogy lehet látnia, aranydíszű ménről leszáll Szám fia. Tahamtan pedig ment elé, már gyalog, sebes-szívű; tépett ruhában zokog. A főtiszt arany dísz-övét oldva hull az ifjú elé mind, a földig borul; a keskeny koporsót lerakták megint az öszvérről és őt siratták megint. Tahamtan pedig, sírva, apja előtt nyitván az aranyszeges láda-tetőt, ezt mondotta: "Nézd, büszke Szám fekszik itt e szűk lakban." És Zál jajong, könnyezik, omol könnye, s ajkáról sors-megszabó Urához kiált, száll a búshangú szó. Midőn Rusztem ismét a kastélyba tér, a koporsót hozatja maga elé. És meglátta Rúdábe és mint patak, a könnyek szeméből csak omlottanak, keservben kiáltott, omolt jaja sok, szívéből kitörvén a bús sóhajok. Jaját égig verte föl a boltozat, a szívük szorult, hallva ily hangokat. Zokog Rusztem is, keblén úgy omlanak a könnyek, miként áradó dús patak; hihetnéd: az ítélet végnapja jött, s az emberszivektől a kedv elköszönt.



S a koporsót, melyben az ifjú feküdt, az országnagyokhoz hozatván megint, fedél nyitva, felfedte bajnok-fejét, és elhúzta Szám előtt szemfödelét. S a hősöknek testét is megmutatá; miként hogyha éj szállna égből alá, és mintha a kastély átváltozna nagy koporsóvá a nyugvó nagy hős miatt. S miként hogyha roppantkarú, -vállú Szám aludnék kifáradva sok harc után. Rusztem patkóformájú dakhmát rakat; szemét sírta vakká a nép és a had. Nap eltelt sok aztán Tahamtan felett, de nem szállt a szívébe ismét a kedv. Majd megnyugvást lelt végre Rusztem, mivel megértette: más útra már úgyse lel. A földön - beszélik - van sok rettenet, és mindegyikünk lelke hord sebhelyet. Lehet bár nagyelméjű bölcs valaki, a sors bősz cselét mégse játszhatja ki.
10. Szuhráb anyja És Szuhráb szülőjéhez hír érkezett, hogy Rusztem ledöfte a hős gyermeket. Sikoltott, ruháját vadul tépte meg, siratván a még meg sem ért gyermeket. Az ingét a körmével föltépte ő, hogy rózsásszínű teste villant elő. És sírt, jajveszékelt, és sok-könnyű két panasz közt el-elveszti eszméletét. Haját, megsodort pányvaként, ujjain csavargatta, szaggatta; évén a kín. Fejére sötét földet szórt az anya, és kínlódva, karjába mart szép foga. Kiáltozva így szólt: "Szívem gyermeke, be mély porba hulltál, anyád lelke, te! Az országutat leste mindég szemem, tán Szuhrábnak s Rusztemnek hírét veszem. Az arcodra gondoltam, úgy láttalak:



"Fiam most a széles világban halad. Apádat kerested te, rá is lelél, s az úton hamar visszakészülsz, felém." Hihettem talán azt, hogy ily hír jöhet, hogy Rusztem kiszaggatta tőrrel szíved? Hogy nem tudta megszánni ábrázatod, sudár termeted, büszke bajnok-karod. Hogy nem tudta megszánni hős kebledet, s a kardjával oly szörnyen átdöfhetett. Én gyöngéden ápoltam szép testedet, sok fényes napot töltve, mély éjeket: most ázik a vértől e test át meg át, e szép testre már gyászlepel vet ruhát. A keblemre ugyan már kit szorítok? Ki oszlat felőlem borút, bánatot? Kinek mondom el majd, mi bánt engemet? Kivel tölthetem bé a földön helyed? Jaj énnékem, tested és lelked, szemed a szép sáhi kertből a sárba esett! Hadak szép reménye, keresvén apád, helyette szemed, lám, a sírodra lát. Reményed csapás lett, a balsors levert, a tested, szívem sarja, sárban hevert. De előbb, mint tőrét kihúzta s fehér melledből a tőrére omlott a vér, az anyádtól megkapott emlékjelet miért nem mutathattad őnéki meg? Apád adta azt hajdanán énnekem, bizalmad miért nem virult, gyermekem? Elárvult fogolyként maradt itt anyád, ki mást már nem őriz, csak gondját, jaját. Az utadra mért is nem keltem veled, melyen monda-hősök közt lett hős-neved? Már nagymessze rámismert volna, s velem köszönt messziről téged, én gyermekem, és eldobja úgy hősi kardját hamar, és nem szúrja át úgy a szíved, fiam!" Elájult, s a földön kinyúlt, mint halott, a vér megfagyott benne, azt mondhatod.



S midőn újra eszmélt, a bú fogta el, megölt sarja balsorsát gondolva el. A könnyét pirossá a vér festi át; s magához vezettetve Szuhráb lovát, szorongatta keblére a mén fejét; és meghatva bámulta búját a nép. A ló képét s homlokát csókolta ő, patájáig folyt könnye, mint vér-eső; a föld vérszínű már, mert vérkönnye hull, s a lónak patájára arccal borul. S az ifjú király-köntösét most akképp szorította keblére, mint gyermekét; és hozták a vértet s a pányvát elé, s az ifjú dzsidáját, husángját elé; a súlyos husánggal úgy verte fejét, emelgette sarja karját, kebelét. Szegényeknek osztván ki szép kincseit, aranyt és ezüstöt, remek méneit, a kastélyt is elzárta, trónját pedig magasból legördíti mély völgyekig. Az ünnepi termet is mind dúlta szét, ahonnan csatájába indult a szép. És kék gyászruhát vett föl, így öltözött, de elvész a kék szín a könnyek között. És jajgatva, könnyezve tölt napra éjt. S az ifjú után már csak egy évig élt. Bölcs Bahrámnak ezt mondta édes szava: "A holtakhoz lelked ne kössed soha, magad sem maradhatsz a földön soká, siess hát, a bú el ne töltsön soká. Kitűzetve számodra is már a perc, hát várod, míg eljő; mi mást is tehetsz? A titkát, ez így van, ki nem fejtheted, a kulcsát keressd bár, sehol nem leled. E múló világhoz ne kösd szívedet, a lét kurta, hasznot nem oszthat neked." Tudod már e könnymosta történetet, mely Rusztemra indít föl érző szívet.



RUSZTEM ÉS AKVÁN DÉMON 1.A titokzatos gór Világunk tekintsd meg - csodákkal tele, de szóharcba kár volna szállnod vele. A lelked s a tested biz éppoly csoda: magad kell megismerned, aztán csak a fejed fölött fent-forgó fénylő eget, naponként mely új arcot tár föl neked. Tán nem hallgatod hittel ezt a regét, mit elmúlt időkről a dihkán regélt. A bölcs, ily mesét hogyha említsz neki, tudással ha vizsgálja, nem hisz neki; de értelme mélyét, ha közlöd vele, nyugodt lesz s beszéd-harcba nem száll vele. Figyelmezz a dihkáni mondára hát, ha ízt nem lel is benne jót tán a szád. A dihkán regés ajka azt tárta fel, hogy Khuszrau király kertje egy reggelen tavasz-díszben ékeskedik, s benne ül a nagy sáh s az országnagy is mind körül. Mind éltette sáhját, kupát úgy emelt, a borral vidítván szívét, ünnepelt. Egy órája tűnt így a napnak tova s a pusztáról ím egy csikós jött oda, a földet megillette Khuszrau előtt az ajkával, és így köszöntötte őt: "Egy gór jött a ménesbe, halld jó uram, bilincsből kitört dév, szakasztott olyan, s akár bősz oroszlánnak is mondanád, ki szétrontja sok fürge ménem nyakát; a testszíne szép, mint a fényes napé, aranyvízzel is mintha mosná az éj, nyakától vonás fut sötét, mint az éj a farkig, farig, mint sötét tinta ér." A sáh tudta: nem gór, mi ott megjelent, erősebb a lónál a gór nem lehet. S csikósához így szólt: "Az nem gór, de én tudom, hogy mi. Jól van, mehetsz már legény." A bajnokcsapatnak meg ezt mondta ím:



"Dicső fényesorcájú hős híveim! Oroszlánmerészségű hős kell nekem, kinek gyúl merészsége nagy tetteken." És Khuszrau sah mindnyáját megnézte jól, de nem lelt a nagy tettre méltót sehol. Csak Zál sarja Rusztem volt, más nem, ki itt a sáhnak, ha kell jó segítség, segít. Hát írt néki széphangú bölcs levelet, és Mílád fiát Gurgínt így bízta meg. A jó-sorsú, -csillagzatú sáh beszél: "Rohanj és suhanj éj s nap, úgy, mint a szél, eredj Zábulisztánba, - mond a király a vágtádban addig sehol meg ne állj." Ment Gurgín, s a bajnokhoz Zábulba ért, és átadta néki a sáh levelét; s a hős, hallva, mit néki Khuszrau üzent, azonnal megindult, a kastélyba ment; a földre a trón előtt csókot nyomott, a sáhjára áldást esengett, nagyot. Köszöntötte Khuszrau a hőst nyájasan, a trónjához ültette bizalmasan. A miképp hozta hírét a pásztor neki, a dolgot Tahamtannak úgy bontja ki. "Eredj most, rohand meg, de jól óvd magad; lehet, hogy bosszús Ahriman lesz a vad." De Rusztem felelt: "Óv a jócsillagod, sosem fél, ki szolgálja szent trónusod. Ha sárkány, oroszlán, ha dév tán a vad, az én kardom élétől meg nem szalad." És ment, mint oroszlán, hogy űzzön vadat, kezén pányva, ménje mint sárkány szaladt. Kutatgatta három nap rétjén nyomát, a ménes körül nézte-nézvén nyomát. Negyednap reálelt: a pusztán rohant, s ő, mint Észak szélvésze, úgy rárohant. Arany volt az állat, csodás szép alak, de rút eszme fészkelt a gór-bőr alatt. A hős nékiugratta szálló lovát, s fején most, közeljutva, más villan át,



S ekképp szól magában: "Miért öljem el? Ezt föltűzni pányvámnak hurkára kell. A kardommal őt én ki nem végezem, de élő fogolyként a sáhhoz viszem." És lendíti jó sáhi hurkát hamar, hogy pányvába hurkolja torkát hamar. De látván a pányvát, a gór, a merész, a nagy hős elől puszta léggé enyész. S így megtudta Rusztem, hogy nem górra lelt, s hogy kár összeszedni erőt, jobb ha cselt. "Ez Akván, a dév, senki más nem lehet, hát szaggassa szablyám e rossz szellemet! Egy bölcstől tudom, hogy tanyát itt talált, s hogy gór-irha van rajta, így tesz csodát." De egy pillanat - s ím a síkon terem a gór újra; rátört a hős hirtelen. A mén fut; s nyilát ő a húrhoz teszi, s mint Ázargusaszp, úgy röpítette ki. De Rusztem jeles sáhi íját amint megfogta, a gyors gór már eltűnt megint. A pusztát benyargalta szélgyors lova; s midőn egy nap elszáll s egy éj ront tova, megéhezve-szomjazva Rusztem vezér, már álmos fejével a nyergéhez ér. S patakvízre vágyódva, forrásra lelt, mely tisztán, mint rózsavíz, csörgedezett. Leszállt Rakhsról, aztán, itatván lovát, szemét lankadón adta álomnak át. Legelt Rakhs; s a gazdája fekvőhelyet nyeregpokrócából a víznél vetett.
2.Akván a tengerbe dobja Rusztemet Akván messziről látta, mint szunnyad el, viharként rohant hát a hőshöz közel. A földet föltúrta-tornyozta s ekképp az égig emelte föl fekvőhelyét. Felébredt, s keserv szállta meg Rusztemet, a bölcs főben aggás talált lakhelyet. És így szólt: "E bősz dév, az undok, veszett,



reám lám ilyen csúnya hurkot vetett. Jaj nektek, szívem, s karom jó izmai, és kardom s husángom suhintásai! Bizony puszta lesz már a pompás világ, bizony víg lehet már vad Afrászijáb. A csúf déven értem bosszút már ki áll? Oly ellenfelet, mint én, úgysem talál." Míg Rusztem így féltette egy-életét, szólt Akván: "Hej, elefánttestű vitéz! Mit óhajtsz? Te válassz: a légből alá, hová dobjalak most az égből alá? A tengerbe tán, vesselek hegyre tán? A népektől távol hová hullanál?" Meghányta a hős a dév szónoklatát, a csúf dév kezében találván magát. Az elefánttestű ekképp suttogott: "A legjobb, ha szómmal ma cselhez fogok. Akármit kívánjak, fonákját teszi: ígéret, kötés, eskü nem szent neki. Ha tengerbe mondom, hogy dobjon be, még a hegycsúcsra vet majd e dév-söpredék; s az ormon bizony szertetörten hever a testem, míg ítéletnap nem jön el. Olyan kell legyen hát a lelkem csele, hogy innét a tengerbe vessen bele." "Jaj, Kínában - ezt mondta - egy bölcs beszélt nekem róla: annak, ki egy-életét a vízmélyben elveszti, bús lelke nem pillanthat meg égbéli angyalt sosem, hanem csúful ott lenn, a mély víz alatt, sosem lelve nyugvásra, foglyul marad. Ne dobj vízbe, hogy víziszörnyetegek melle szője rám síri bús leplemet. De tedd, hogy oroszlán s tigris a hegyen jól láthassa: egy bajnok marka milyen." A rút démon,Akván, mihelyt hallja ezt, mint tenger, ha forrong, üvöltözni kezd: "Biz épp vízbe vetlek le - ilyképp dörög -, hol eldugva rejlesz két világ között."



A csúflelkű vad démon ígyen felel, s a harcfölverő Rusztemet hirtelen a tengerbe dobja, a hegyről, s ekképp fonákjára fordul az esdő beszéd. A légből a tengerbe hullván be ő, már rántotta jóélű kardját elő. Krokodilok hegyezték rá fogukat, de látván kezét, mind elámultanak. Mert balkézzel s ballábbal úszott tovább a jobbjával s jobblábbal védvén magát. Időt nem veszített, nem is veszthetett - ilyen férfi az mind, ki küzdésre lett -. Halálnak ha hős volna, ki ellenáll, Tahamtant biz el nem vihetné halál; de fordul az égbolt az ember felett, van úgy: mézet ád, és van úgy: mérgeket. A vízből a bajnok kiküzdvén magát, a szárazra lép és a pusztára lát. A forráshoz indult, hol szunnyadt előbb, riadt lett a gaz dév, amint látta őt. De eltűnt a fényes Rakhs; haragudott a sorsára Rusztem, hogy nem lelte ott; emelvén a nyerget s a szerszámokat, elindult nyomában, búsongott sokat. Gyalogszerrel aztán, vadászatra ment, s az útján smaragdleplű szép rétre lelt. Ott fák voltak és folydogáló vizek, ott foglyok és vadgerlék röpdöstenek. Az Afrászijáb-ménes őrzője ott a szép réten épp mélyen elszundított. S a dév-fürge, szél-fürge Rakhs ott terem a ménesben és fölnyerít hirtelen. Ő meglátja: pányvája hurkát veti, és hurkába hurkolja torkát neki. A hős port törölt róla, megnyergelé, fohász küld az áldó nagy Isten felé. A zablát reátéve, Rakhsára ült, kezét jóhegyű kardra tévén, repült, s terelgette Afrászijáb ménesét,



s könyörgött: "A kardom segítsd; fényes ég!"
3. Rusztem Afrászijáb és Akván ellen De jön, mint a szélvész, jön Afrászijáb, hogy megnézze sok fürge ékes lovát, jön, borral, zenével, vitézekkel ő, hogy ott szíve gondját elűzhesse ő, hol ménjeit éven át csikósai a dús rétre csapják ki száguldani. A vízdús mezőt látja, s nem lel lovat, és sehol sem látszik a csikós-csapat. S a síkság felől íme zajt hallanak: tolongnak, nyomulnak, vonulnak lovak; és por száll fölöttük, s e felhő felől a Rakhs lába villan ki, jó messziről. De jött is rohanvást a vén-vén csikós, a nyílsebhedett, dúlt, a bús-bánatos, mikor már Turán sáhja színéig ért, a roppant csodát mondta el, mit megért, hogy elvágta Rusztem a ménesüket, megölt sok csikóst, és tovább ront-siet. Vitatkoztak erről a turk bajnokok: "Mihozzánk ez ádáz merész mint jutott? A legjobb, ha most nyomba fegyverkezünk! Azért tette, hogy csúfot űzzön velünk. Hát népünk olyan gyatra, oly gyönge már, hogy egy ember vérünket elvenni száll? Ilyen szégyen érhette szép ménesünk! De várj csak, te ménhajtó, megbüntetünk!" A hadfő, a had, s közte négy elefánt azonnal kiszáguldott Rusztem iránt. S hogy már-már utólérik, íjat ragad s az ő célja immár a túráni had. Mint jégzáport ontotta nyílvesszeit a húrról, s acélkardja vagdalkozik. S mikor hatvan is porbahullt már lovag, már kardot meg íjat, s husángot ragad, s a bajnokseregből megöl negyvenet; s a sáhjuk továbbfutva elcsüggedett.



Négy hószín elefántját elfogta ő, a túráni hadban reménység se nő. S ő léptet nyugodtan s a forráshoz ér, és harc-szomjú hős lelke új harcra kél. Mert jő újra Akván, elé áll dühvel, szól: "Nem volt elég? Újra csak vívni kell? Hát elhagytál tengert és el krokodilt, s a pusztába jöttél, hogy itt küzdj megint?" Tahamtan pedig, hallva csúf szózatát üvöltött vadászó oroszlán gyanánt, a pányvát a nyergéről oldotta le, s derékon körítvén a démont vele, még maga is meging, mert úgy rántja el, de - mint pörölyt magasba kovács emel nehéz harc-husánggal, mint bősz elefánt lesújtotta, szétzúzta csontját, nyakát. S most lóról leszökkenve kardot ragad, és elmetszi végképp a démon-nyakat. S hogy hős Rusztem így ennek végére járt, már elefántnagytestű ménjére szállt, és így szedte össze a ménest s amit a turk elhagyott még, mint zsákmányait. S e zsákmánnyal útján tovább bandukolt, a teljes világnak dicső dísze volt. S midőn híre Khuszrau királyhoz futott, hogy Rusztem dicsőségben visszajutott, köszöntésre készült, elément a sah, s felöltvén fejékét, sok országnagya. A kürt zeng, emelték a sáh zászlaját, vonult véle sok csengettyűs elefánt. A nagy hős elé száll a teljes sereg, a nagy sáh szívét víg öröm tölti meg. Majd, lóról leszállván a harckergetők, nyeregben csupán sáhjuk. Így mentek ők a kastély felé mind tovább, szerfelett vidáman, szívükben derűs szeretet. A hős Rusztem nékik ad minden lovat, elég hogyha őnéki Rakhs megmarad. S a négy elefántot a sáh kapja meg:



oroszlántól jászolnál óvhassa meg. A kastélyban eltöltve teljes hetet, hozattak nemes bort, zenésznépeket. S borozván, el is mondta történetét Tahamtan, s a sáhnak a dévről beszélt: "Oly széptermetű górt se láttam sose, milyen nyaka, válla volt, mily szép színe! Elefántnagy feje és szép szőre volt, mint vadkan-agyar, foga úgy csillogott. A száj éjszínű és a szem hófehér; alakja az ember már ránézni fél! Tevénél erősebb: ha síkjára lép, vértengerré rázkódik tüstént a rét." És Khuszrau figyelt rá, s csak ámuldozott, letett serleget, s szíve hálát adott az Úrnak, hogy ily hőst adott őneki, világ sok vitézét ki mind megveri. S a hősök egy hétig csak vigadtanak, szót borról, vigasságról váltottanak. De indulna már vissza harmadheten Tahamtan vidámszívű-győzelmesen. A sáh nyitja nagy termeit, hol neki ragyogtak nagyértékű szép kincsei; egy kelyhet rakat drágakővel tele, és öt drágagyöngyös ruhát ad vele, s aranyló-övű rúm-i legényeket, és rabnőket, arany-nyakékűeket, ivor trónt, fejéket, sok szép szőnyeget, brokátot, sugárzó aranypénzeket: s a sáh ezt Tahamtannak úgy adta át, hogy útján vihesse magával tovább. "De tölts még velem, hősöm, itt egy napot, s eredj útnak aztán, ha úgy gondolod." Maradtak tehát és boroztak tovább, de reggelre Rusztem csak indulni vágy. A sáh ment két farszangnyi úton vele, és keblére vonta, hogy búcsút veve. A nagy hős elé tárul ismét a tér; s a legfőbb vezér újra termébe tér.



Vad Akvánnak ez volt a története: a nagyhírű hős Rusztem így verte le.
BÉZSÁN ÉS MANÉZSE 1
Beszélek ma, Bézsanról, mint küszködött: Figyelhesse mindenki könnyek között. Homály-arcu éj volt, szurokmezbe bújt, Az égen biz egy csöppke csillag se gyúlt, A hold más időhöz sietvén, felült A trónjára, s útjára indult-repült, De ő is sötétarcu, keskeny leve, Mert összébbszorult, lomha égen, szive; Fejékének két szarva köddé-borult, Amint rozsda- s porszínü légben vonult. Az éj síkra és bércre bús szőnyeget, Mint hollói szárny, vad sötétet vetett; Az ég, mint a rozsdás acél: vélheted, Hogy arcát szurokkal sötétíti meg. Már Ahrímant látta csak itt s ott szemem: A torkát mint éjkígyó mint tátja fenn. Ahányszor hideg szél fuvall hirtelen: Mint szénből ha szikrákat fú szerecsen. A kert itt s a víz partja lent mintha csak Lapulna szuroktengerhullám alatt. Megállott a forgó nagy égboltozat, A napnak keze s lába bénult maradt. S mert rá íly szurok-sűrü háló borult, A föld azt hihetnéd, hogy álomba hullt. És félt önmagától a Föld s Ég szive: És csengett az éj-őrök csengettyüje. Madárhang se szólt, vad sem ordítozott, A Föld zárt ajakkal - gonoszt s jót se szólt. A mélység s magasság is eggyéborult, És várt félve szívem, s kicsinnyé szorult. Szorongtam s fölugrottam, hagyván helyem, Mert volt egy barátnőm a házban nekem. Hát lámpásért őhozzá fordultam én; A kertembe, mint szép szobor, lép elém.



És ezt kérdi: "Mért kell a lámpás? Talán Sötét éjben álmod reád nem talál?" Feleltem: "Te szép bálvány, nem alhatom, Hozz gyertyát nekem, légyen az most napom; Elém tedd le, készíts italt, étkeket, S borozzunk, amíg lantodat pengeted." A kertből barátnőm kiment hát s hozott Egy lámpást, és szépfényü gyertyát hozott, Gránátalma, birs volt, s narancs is vele, S egy szép sáhi serleg jó borral tele. Ivott olykor, olykor meg húrt pengetett, Tán Hárút varázzsal kötött engemet, A szívem gyönyörrel dobogtatta fel, Akár hogyha napfényt lobogtatna fel. És szólt végre hozzám a holdarcu nap: "Örömmel tekintse a menny arcodat. Italt míg magadnak te töltsz, én neked Felolvasnék egy régi történetet. Mesémben ha értelmet érez füled, A forgó világot csodásnak leled. Szerelmek meg ármány, varázs, küzdelem: A bölcs és derék rámfigyel szüntelen." "Csak így tégy - feleltem -, te szép holdvilág, Csak olvasd, s szeress egyre jobban, barát. Mikép ezt ma elmondja ajkad nekem, Én egyvégtől másvégig megverselem. Szoborszép barátnőm fölolvasta hát Az ősrégi könyvből a históriát; S te fordítsd fülednek figyelmét reá, Hogy méltó legyen lelked, elméd reá.
2.Az örmény követség Bevégezte sok büszke hadjáratát Kej-Khoszrou, világot ki rendezni vágy. Turánban se hír már, sem ékes fejék, S az íráni sáh-fő az égig felért. Iránnal szövetségre lépett az ég, Nemes hősi népére ontván kegyét. Egy nap vígan emlékezett rá a sah,



Hogy mit tett hadának sok jó hadnagya; Hát kastélya selymekkel ékes leve; Fejének fejékén sok ékes köve, Kezében rubinkelyhe, borral tele, A sáh-szívbe és fülbe csorran zene. S az országnagyok körben ülnek sokan, Faríborz a káósz-fi, és Gosztaham. A kelyhük nemes borral ékeskedik, A termük nemes sok vitézzel telik. Mint Jemennek agátja, ég sok kehely, A csipkebokorból jó illat lehel. És tündéri lányok, hajuk keblükön - Mint jázminra hullott korom - tündököl. Egy őr most előlép a függöny mögül, A várbéli főtiszthez halkan kerül. "Lent örmények állnak - íly szót mond neki -, Kik Íránnak,Túránnak szomszédai. A sáhtól igazságot óhajtanak, Elé vágyva, megjárva roppant utat." A kastély okos tisztje hogy hallja ezt, Keményen kilép és a trónhoz siet; Jelentést tesz, és kér parancsot, s vele Vezérel követ-rajt a trónszék fele. A küldött-csapat sírva így ért elé, Borult földre végső segélyért elé. A sok kar keresztben, s az arc szőnyegen, Elé-hullva szóltak keserv-terhesen: "Te nagy sáh, örök nagy dicsőség neked! Derült légy, legyen nemmuló életed! Jövünk messze földről, mit erről Irán Határol, de túlnan határol Turán; E szép föld, te nagy sáh, az örményeké, Követként jövünk most a törvény elé. Örök légy, te nagy sáh! A vad bőszeket Te sok földeden sujtja bíró-kezed. Hét országban úr vagy határok fölött, Hét országra vész légy az álnok fölött. Turán földje vélünk határos vidék, De számunkra bősz-arcu, káros vidék.



Van Írán irányában erdőnk nekünk, De tudd: szörnyü gond, bú ez erdő nekünk. Kezünk míve volt benne, sok szép vetés, Gyümölcsfánk virult benne, épp nem kevés! Remek rétje táplálta szép életünk. Igazságot adj most, te nagy sáh, nekünk! Az erdőnkbe vadkan-csapat csörtetett, Az erdőt belepték s a szép réteket, Mint elefánt-agyarú szörnyű hegyek, És koldussá tették az örményeket! Vetésünk s a nyájunk kipusztul nekünk Ki tudhatja megmérni, mit szenvedünk? Sok ősrégi fát foggal elrontani, Nekik semmiség kétfelé ontani. Foguk meg nem állítja kő szirtje sem, Szerencsénk elilant igen hirtelen." Mikor hallja Khoszrou a küldött szavát, A szívét a bánat s a kín járja át; "Aranytálca kell!" - int a nagy sáh; s oda A trónszék elé tette kincstárnoka. E tálcára pergettek ott ékkövet, S keverték-kavarták e sok szép követ; S aranyzablás tíz mént is hoztak nyomon, A Káósz-név díszlett a kantárjukon, Nyeregleplük ékes szép rúm-i brokát; S előhíva sok hős jeles bajnokát, A földet vezérlő sah szólt: "Bajnokok, Leventék, szivemben bizony baj zokog; Kinek gondom és búm saját bánata, leszen kincsem annak saját birtoka." A nagy társaságból ki sem válaszolt, Csak Bézsán, a Gév ifju hős sarja volt, Ki sűrű rajukból előállva szól, A nagy sáhra áldást eseng, s válaszol: "Miként szól parancsod, biz én elmegyek, Ajánlván neked testem és lelkemet." De jó apja Gév hallva hall, látva néz, E szóktól okos szíve tüstént nehéz. A sáhjára áldást esengett ugyan,



De intette Bézsant, kesergett: "Ugyan Miért is legénykedsz, felelj énnekem, Erődben miért bízol íly végtelen? Az ifjú lehet bölcs, vitéz is lehet; De míg nem tapasztalt, vajon mit tehet? Gonoszt s jót ki kell néki próbálnia, Sok kínt és keservet kell jól állnia. Ne lépj útra, min nem haladtál sosem, Ne kergess dicsőséget íly könnyeden." De Bézsan bizony csak megütközve szólt, Mivel jóeszű, sorskegyelt ifju volt: "Apám - mondta tüstént -, te győztes vitéz, Olyan gyönge gyermeknek engem ne nézz; Letéptem biz én mind a kannak fejét, Én gév sarja Bézsan, hadűző s derék; S te hidd el, mit én mondok, és elfogadd: A testem talán ifju - értelmem agg." S e Bézsan szavának megörvend a sah, Elindítja tüstént dicsérő szava. Majd Gurgínt, a Mílád-fit, szólítja ki: "E hős ifju; útját nem ismerheti; Lovakkal, kisérőkkel indulj vele, Vezesd, légy a lelkének egyik fele." 3. Bézsan elmegy megküzdeni a vadkanokkal Eredt útra Bézsan, hamar szíjazott Jó kardot, s az állára harc-sisakot. S el is vitte Gurgínt, a Milád fiát, Mint társat, segítőt a hős-úton át. A kastélyból elment, vitt sólymot, kutyát, A hosszú utat hogy vadászgassa át. Habos-száj oroszlán gyanánt mendegélt, Lemetszette górok s gazellák fejét. Szünetlen haladtak, vadászgatva, míg Virágkert gyanánt nyílt e szép út nekik: S a végén az erdő sürű lombja volt, Mely erdő a sáhnak sürű gondja volt. Midőn látta Bézsán e rengeteget, Haragjába hős vére fölgerjedett. De vakond a vad konda, semmit se lát,



E hősnek se láthatta nyergelt lovát; Azonban, hogy erdőbe ér ő, a vad Kanok körbe, mégis reárontanak. S ő Mílád-fi Gurgínnak szólt: "Állj oda, Figyelj onnan engem: beszáguldok a Dzsidámmal a vaddisznók ellen; te menj Akis tóig, és kérlek, onnan figyelj. Ha hallasz kiáltást az erdő felől, Husángot ragadj, s vad ha lándzsám elől Kiszökken, te légy óvatos, megfigyeld: S a testről fejét egy csapással leszeld." De Gurgín, a Mílád-fi így válaszolt: "Az alkunk a sáhhal nem efféle volt! Ne várj tőlem itt más szivességeket, Csak azt, hogy mutassam meg ösvényedet. A kincset te kaptad meg és senki más, Tiéd teljesen hát e vállalkozás." De meggyötri Bézsant a megdöbbenés, A nap fénye számára vak ködbe vész; Oroszlán gyanánt tört az erdőbe, és Fel is húzta ívét e szép hős vitéz. Dübörgött mint felhő tavasz hajnalán, Levélzápor omlott e nagy hang nyomán. A disznók nyomán mint a bősz elefánt, Kezében sugár-szablya, száguld tovább. S a kan most a hőssel mind szembenkerül, Agyar túrta-verte a földet körül. Egy kan, mint vad Ahríman, úgy ront neki, S a hős ifju mellvértjét szaggatja ki. És ráspolyt acélból kövön mint ki fen, A fák törzsén agyarát dörzsölte lenn. Bézsan kardja ekkor nem melléje szúrt, De elefánt-széles nagy mellébe szúrt. Mind rókává lettek a bősz vadkanok, Mind vérzett, a harccal szivük jóllakott. Ő, éjszín lováról, fejük szelte el, S nyeregszíjra aggatta sorjába fel, Hogy agyarral vidítsa sáhját legott, S az íráni hadfők hogy lássák meg ott,



A törzsről fejük mint borotválta le, Az ösvényt tetemmel borítván tele.
4. Gurgín ármánya A bárgyú, gonosz Gurgín máshol lapúlt, Az erdőtől félénken távolba bújt. Az erdő homályos lett Gurgín előtt, De színlelt, dicsérvén a hőst, örömöt. S a bú közben elfogta álnok szivét, Hogy ez majd lerombolja bajnok-nevét. S mivel kapzsi volt, féltve hírt és nevet, Az ifjúnak útjába hálót vetett. A bajnoknak ezt mondta: "Ó, hős lovag, Te harcos-szivű és okoslelkü vagy, Be sok hősi tett vár reád: isteni Erőd, kedvez aztán a sors is neki. De most szólni másról kivánnék veled. Tudok régről itt egy kiváló helyet, Mely vígságnak szentelve, nincs messze: a Turán földön, innen ha két napnyira. Vörös-zöld mezőt látsz majd, pompázatost, Mely vígságra hangolja mind az okost; Van ott kert, liget, lomb; patak, csobbanó E tájék lovagfényü várhoz való. A lég balzsam-ontó, a rét zöld selyem, A víz rózsavíz ott s cseveg szüntelen; A jázmin-ág terhétől ívvé hajol; Miként rózsafák papja: bülbül dalol; Virág-szőnyegen lép a fácán-sereg, A cipruson fülemilék zengenek. E tündéri víz partja, régen hiszem, Szivednek valóságos éden leszen. Perí-arcu sok lányt a dombon-mezőn Vigasságba látsz majd a lombos tetőn. Az Afrászijáb-lány, Manézsé pedig Sugárzik, hogy kertje is napként vakit; Mert sátrat veret majd a domb oldalán, Körül száz irottkép-sugárzásu lány. Mind fátyolfedett arcu turk lány, remek



Csodás ciprusok, hollóhajfürtüek. Piros rózsa orcáju mind s álmatag, És rózsás bor illatu száz lányajak. Te megbámulod majd ez ékes mezőt; Mint kínai imaház, sok dísze közt. E vígarcu földre ha most indulunk, A járás csak egy nap - s a célhoz jutunk, Nehány szép perí-arcu lánnyal megyünk A sáhhoz, s dicső lesz a hírünk-nevünk." S hogy ezt mondta, Bézsan vitéz pehleván Jó hősvére felforrt a szózat nyomán. Mert hírt kergetett eddig, ám most gyönyört Az ifjú, ki ifjonti tettekre tört.
5. Manézse Bézsan rúm-i fényköntösét véve fel, Egy sastollat is tűz fejékére fel, És éjszínü szép ménjét nyergelteti; Övét, mely lovagjellel ékes, veszi; S felülvén a ménjére, nyargal tovább Sürűn vágva véknyába sarkantyuját. Ekép ment, s az erdő szegélyére lelt, Vidult szíve tüstént, ezer terve kelt. Sudár ciprus árnyába állt, hős lovag, Hogy arcát tüzével ne bánthassa nap. Amott épp a széparcu nő sátra állt; Amint látta, szívébe hő vágya szállt. A széparcu lány nyomba meglátta ott A fánál e széparcu hős bajnokot: Az orca, mint csillagfény Jemen egén, Ibolya-szem s körül szép jázmin szegély: Hát elfedte fátylával arcát legott; E látványra érzelme felgyulladott. A dajkáját küldötte: "Menj, légy követ, A ciprusnak árnyába vedd léptedet, És fürkészd, e holdfényü szép férfi ki. Szijávus, ki életre kelt, vagy perí? És kérdezd, mikép ért mihozzánk, vajon Vezérlője volt-é a hosszú uton.



Talán már a feltámadás napja ez, Hogy szívembe szerelem láng-kardja metsz? E réten hisz évente rég rendezek Tavasz jöttekor mindig íly ünnepet. Sosem látva vándort e kedves helyen, S most látlak, te ciprus- mi más kell nekem? És kérdd meg, hogy: ember, vagy tündér vagy épp? Mi ünneplő rétünkre jer közelébb. Sosem láttam oly szépet én, mint te vagy, Nevezd meg magad hát, s az országodat." A hőshöz rohanvást ment dajkája ki, És áldást is esdett rá, hódolt neki, És átadta tüstént a hő szót s a hírt, S varázsolt a hős-arcra hő rózsa-pírt. Majd ezt mondja Bézsan, s örömtől ragyog: "Szijávus, te szépszózatú, nem vagyok! És tündéri sarj sem, de tudd meg: hazám Szabad-férfi-termő jeles föld, Irán: S én Gév sarja, jókardu Bézsan vagyok, Kit éles karommal fogadtak kanok: De mindet legyőztem, fejük szeltem el, Fogukkal sahomhoz utam szeldelem. Ez ünnep teréről hogy hírt kaptam én, Hát Gódarz-fi Gévhez nem vágtattam én, Remélvén: az Afrászijáb-lány nekem Mig alszom, ha jósors segít, megjelen. Tanácsot te adj, jólbeszélő követ, S kapsz függőt, fejéket, s e fénylő övet. A széparcu lányhoz, te vígy és vezess, A szívébe érettem érzést te vess." A jó dajka megtért a lányhoz legott, Füléhez hajolt, s néki titkot sugott; Kimondotta: arc s termet egykép remek, Az Úristen íly szépre formálta meg. A dajkával ismét üzent most a lány: "Amit vársz, bizonyság, bizony nem talány: Siess hát, jer el végre: bús lelkemet Sötétből sugárfényüvé már te tedd. Ha látlak, szemem felragyog, házam is



Virágos liget lesz, s a rét, sátram is." A küldött vezette; s a hős-szív s -fül e Gyönyör-szózat számára kastély leve. De több szó minek már? A hős nem felel, Csak indul s a ciprustól útjára kel, S az Afrászijáb-lány lakát érte el, Gyalog lépve, gyorsan, kevély-délcegen. Magas ciprus - így lép a függöny mögé, Aranyló-szinű öv simulván köré. Elément s ölelvén Manézsé, a szép, A hősről leoldotta szép sáh-övét. Kikérdezte, mért jött, milyen fegyvere, S a sok bősz kan ellen ki jött el vele. A lábát mosusz, rózsavíz mossa már, A lány néki sebten sok étket kinál. Behozzák az asztalt, az étek-telit, A dúsnál is dúsabban vendégelik. Bor ömlik s körébük zenész sok kerül, S már idegen nem volt a sátron belül. A szolgák fölálltak s körül mind a sok Zenész: énekesnép s a jó lantosok. A kristálykupákból a bor jó erőt Önt Bézsanba, kedvére frissítve őt. Így három nap éj éj gyönyör- s kedvbe múlt, Míg rá végre mámorban álom borult.
6. Bézsan a király fogságába esik Ekép telt a kedv éje, kedv napja ott, S a lány Bézsant nem tudta, nem hagyta ott. De látván, hogy álomba hullt-lankadott, A lányoknak intett s parancs-adva szólt, Hogy álomba-kábító szert hozzanak És Bézsan borába ily szert szórjanak. És nyeregre nyugágyat hozat neki, Az alvó vitézt arra ráfekteti. S mikor már a városban is voltak ők, Az alvóra leplet borítottak ők, S besurrant a kastélyba éjjel rajuk, E titkot megőrizve némán maguk.



A szép lány pedig fekhelyet vet neki, S nagyon várja, hogy két szemét nyissa ki. S amint Bézsan ébredt, megütközve lelt A keblén, föleszmélve, jázmin-kebelt. S hogy ismét a testére símult a test, Az Afrászijáb-várban Istenhez esd. De "Légy könnyü-szívű - Manézsé beszélt -, Láss szellőnek oly bajt, amely még nem ért. Az emberre hol jó, hol ártás szakad A sorsad vigalmat, de bántást is ad." A dústerhü asztalhoz így ültek ők, Lebegtek bitó és az oltár között. Vigasságra hívtak virág-arcokat, Adtak rájuk kínai brokátokat, S zenélvén e tündéri szépek nekik, Az éjt és napot kedvben így éldelik. Mikor már nap és éj soká így futott, A kastélynak őréhez is hír futott, S az őr, vágyva végkép kitudhatni ezt, Az ifjú után most kutatgatni kezd, Kikémlelni, honnan való, pontosan, S hogy Túránba mért jött, milyen célja van. S hogy megtudta, féltette rongy életét, Rohant, hogy megóvhassa önnön fejét. És úgy látta: jobb lesz, ha mindent jelent. A belső teremből tehát futva ment A túráni sáhhoz s elétárta ott, Hogy szép lánya íráni hős párt kapott. A nagy sáh az Úr nevét harsogta ki, S mint fűz, hogyha szél rázza-reszketteti, Olyan lett. És Garszévazt szólítja meg: "Mi lesz még Irán miatt, máris mi lett? A sors íly gonosz gúzst miért köt reám; E lányért s Iránért miért üt reám? Eszes harcosokkal siess, verd fel itt A kastélyt, az erkélyeit, termeit: Figyeld, kit találsz ott a termünk ölén, S ha rálelsz, kötözd gúzsba, hurcold elém." A kastélyba Garszévaz elballagott,



A termek felől víg zenét hallhatott, A sokhúru lant, hárfa bűvhangja szállt, Betöltötte Afrászijáb csarnokát. A harcos sereg termet, erkélyeket Elárasztva, mindenki bévülrekedt. A nők terme mind zárva van, látta jól; De bent bor folyik, lárma van, látta jól. A zárakra sujt - s tárva minden terem, S ő tüstént a belső teremben terem. A lanthang nyomán ment, s megállt éppen ott, Hol Írán derék hőse tartózkodott. S hogy Bézsant, az ajtótól ottlátja ő, Haragjában vad vére forrásba jő. A csarnokban volt hatszáz rabszolganő, Ki húrt ver, ki bort fölt, ki dalt dalra sző. S a hős ifju köztük vidám szívvel ül, Vörösborba mártózik ajka s hevül. De Garszévaz így szól reá hangosan: "Te dölyfös szivű-lelkü tisztátalan! Oroszlánnak estél most körme közé; Van-é még, mi élted ma megmentené?" Bézsan szíve rettegve összébbszorult: Mikép vív, ha fegyvertelen, háborút? De csizmája szárában - emléke gyúlt Egy éles, sugárfényü handzsár lapult: Lenyúlt érte, s húzván e fegyvert elő, Az ajtóba állt és nevét mondta ő: "Én Kasvád-fiak sarja, Bézsan vagyok, Apáim királyok, jeles bajnokok. Csak az merjen itt most nekemrontani, Kinek teste ún már fejet hordani. Az ítélet végnapja bár eljöhet, De hátam biz itt senki nem látja meg. Ha harcot kivánsz, tudd: a bajnok-teren Én vérrel mosom büszke bajnok-kezem. A túrániakkal ha dúl küzdelem, A főbbek fejét, nézd, e tőrrel szelem. De innét ha tüstént a sáhhoz viszel, A történetem néki én mondom el.



Kegyelmet te nyersz tőle pusztán nekem, A hősök között rangot osztván nekem." E szózatra Garszévaz immár hajol, Mert harclátta hőskarját megnézi jól. És gondolja: kész köztük úgy vágni szét, Hogy megmossa sok hősi vérben kezét. Hogy hű lesz e tervhez, megesküdve hát, Adott jótanácsot sokat, mint barát. Megegyeztek: átvette békén a tőrt, És nemnyersen láncolta béklyóba őt, Vadászeb ha pórázon - ez most a hős... Szivünk, hogyha sors fordul, mit nyer, ha hős? Az ív-hátu ég lám csak így fordul el: Kegyetlen lesujt, bárha vélnéd, kegyel. s vitték be Bézsant a sáh-trón fele. Az orcája zöld, könnyben úszik szeme. S midőn már a sáhnál megálltak vele - Bilincs két kezén és fedetlen feje -, Eseng égi áldást reá, s szól: "Király! Valót hogyha kívánsz megismerni, várj. Bizony kedvtelésből sosem jöttem én, S ki sem bűnös abban, hogy eljöttem én. A földemre sok bősz kanért tértem én, A szép rétre, ünnepre így értem én. Mert szétküldtem elröpent sólymom miatt Az engem-kisérő vadásztársakat. S ott elszenderedtem egy ciprus alatt, Mert árnyékra vágyódtam, izzott a nap. De jött egy perí, szárnya-tártan felém, A karjába rántott, míg szunnyadtam én; Lovamtól is elvitt, suhanván ide, És ím jött a sáh-lány s a kisérete. A réten lovasnép tolult és nyomult, Előttem sok szép sáhi hordszék vonult. Majd egy túr-i ernyő tűnt fel messziről, Melyet túr-i sok hős lovas vett körül, S középütt a hordszék, a mindnél különb, Melyet selymes ernyő borított be fönt; E széken szoborszép leány szunnyadott,



Fejénél, a párnán fejék csillogott. A perí esd: segítsen bősz Ahriman, Közébük süvít, mint a bősz szélroham, És ártatlan alvót, a hordszékbe ránt, Varázzsal borítván a hold-szépe lányt; S nagy Afrászijáb csarnokáig kisért Az álom, szünetlen, sokáig kisért. Hogy eljöttem, így nem szivem vétke volt, S a tündér Manézsét sem érhette folt. A sorsom ki forgatta fel? Csak perí, A bűbáját énrajtam próbálva ki." De Afrászijáb néki ígyen felel: "A balsors fejed, lásd, korán éri el, Te íjjal s husánggal hazádból jövet Kerestél csatát, hogy harácsolj nevet. De most, megbilincselve, mint gyönge nő, Zavart s álmodott vad mesét adsz elő." S a hős Bézsan ezt mondja: "Ó, nagy király, Figyelj rám, szivem más kegyet nem kiván. Ha ismerni vágy tán a sáh engemet, S az udvar körében merészségemet, Legyen ménem, és bunkóm, rendelje el, És főbb túr-i bajnok ha jő bár ezer, Ezerből ha életben egyet hagyok, Hogy ne tartson férfinak, úgy lenne ok." De forgatta szemét a sáh, hallva őt, S a szózatra szörnyű haraggal kitört. Garszévazhoz fordulva szólt: "Hát mikor A szónoklatát hallgatod, míly botor, Ne látnád, milyen gaz-szivű gaztevő, S velünk szemben új vétkeket tervező? Mit eddig merészelt, nem is volt elég, De arcátlanul harcra vágyódna még. Kezét-lábát megkötve hurcold el őt, Legyen tőle tüstént szabad már a föld. Veress föl bitófát a kastély előtt, S hogy nagymessze mindenki láthassa őt, E bitóra köttessed elevenen, S ezentúl ne szólj róla szót sem nekem,



Hogy immár oly ember, ki lakná Iránt, Ne merjen tekintgetni Túrán iránt." És vitték az ifjút a dombpartra fel; Szemét könnye, szívét a bú marta fel. Ekép szólt: "Az Úrtól talán írva már, Hogy Bézsan lovagtól a föld árva már. Bitótól, haláltól sosem féltem én, De Íránomat most igen féltem én. Te szellőcske, Írán iránt szállj-fuvallj, A nagy sáhnak énrólam otthon te vallj. Beszélj néki Bézsanról, míly sorsa van: Oroszlánkarom közt fogolysorba van. S a Kasvád-fi Gódarz meg oly hírt vegyen, Hogy Gurgín miatt tűnt le hírem-nevem. S "Gonoszlelkü hős - mondd, ha Gurgínra lelsz -, Amott túl te értem vajon hogy felelsz?"
7. Bézsan bűnhődése De ifjúkorát szánta Isten, s ezért Az ellenség szándéka célhoz nem ért. A harcos-raj ásta a bitó helyét, S a jósors Píránt arra küldötte épp. A Vészé-fi Pírán, midőn arra járt És látta a túráni sok harc-fiát, Ekép szólt: "Ez árok ki számára kell? Királyunk szivét vaj' ki dúlhatta fel?" Szólt Garszévaz: "Büntetni Bézsant vele, Ki sáhunknak íráni ellenfele." Sarkantyúzva ménjét, Bézsanhoz rohant, És látta a megtörtet, ruhátalant: A két karja megkötve háta mögött, A vér színe arcából mind elszökött. S ez elmondta útját, meg azt is, hogy a Gonosz társ miatt lett ilyen rút sora. És Pirán, a Vészé-fi, megszánta őt, Szeméből a könnyek két forrása dőlt; Parancsolt: ne kössék ki, még várjanak, A hősnek meg ezt mondta: "Megváltalak." Megindítja ménjét, röpül már tova,



A túráni sáhnak hamar szólnia. Eléállt a trónnak, deréklelkü jó Nagyúr, jótanácsot szivéből adó. Mosolygott a sáh: "Mondd, mi csak kell neked; Bizony nincs, ki nálad nekem kedvesebb." De Pírán e szózatra csókot lehelt A trónszék elé, talpra szökkent s felelt: "Magamnak mi kellhetne? Mondd meg, nagyúr; Ki sem koldus itt, hol te, nagy sáh, vagy úr." S "Oroszlán-legyőző király - mondta még -, Van egy jó tanácsom, legyen most elég: A nagyhírü Bézsannak éltét ne vedd, Nagyelméjü sáh vagy, nagyon bölcs eszed, Ne tudnád talán: mind a túránira Mi sok bajt hozott már sok Írán-fia? Tiport már lovuk lába háromszor itt, Keservekbe verték Turán tájait. S te békéből is háborút szítni vágysz? A rózsából is mérgeket színi vágysz? Ha Bézsan vitéznek ma vérét veszed, Reánk vad vihar szörnyü vészét veted." Vizet lángra Pírán eképen locsolt, De Afrászijáb néki így válaszolt: "Ne tudnád te, mit tett e Bézsan nekem? S hogy Írán- s Turánban mi nagy szégyenem? S hogy irtóztató-vétkü lányom miatt Ez ősz főre míly nagy gyalázat szakadt?" De áldást esengvén reá, szólt Pírán: "Ó, jócsillagú, bölcsbeszédű király! Igaz, hogy mit itt most királyom beszélt, Mást avval nem őriz, csak jó hírnevét; De mindenre gondolva, azt mondhatom, S jól gondolja át ezt az én bölcs sahom: Veressünk reá nagy nehéz láncokat, Bizony semmi rossz ránk ezért nem szakad; Hiszen börtönödben ki így senyved itt, Nevét néki déveknél sem kérdezik." Kap Garszévaz parancsot:Vermet neki! S bilincset kezére ha vernek neki,



Már fővel hajítsák le Bézsant oda; Napot, holdat immár ne lásson soha. "Hozzák elefántokon azt a követ, Mely Arzsangnak barlangját elzárja; tedd A vermére: ott éljen senyvedve, míg A kínjában elméje nem távozik. S lakából Manézsét, a hitvány ledért, Ki így meggyalázta a túráni vért, Vitesd el, s a díszétől foszd meg, lerántsd E balcsillagúról a sáh-koronát. És mondd néki: "·Hitvány vagy, és átkozott, Nem érdemlesz immár fejéket, se trónt; A sáhok közt nagy szégyent hoztál reám, Hajítottad mély porba sáh-koronám." Ruháit is mind rántsd le, s verme felett Kit trónszéken látott, mondd, jól nézze meg. Bézsannak volt tavasza, ápolja hát, S csak őrizze szűk tömlöcében tovább." A sáhtól a bajnok legott elsiet, Kegyetlen parancsát hamar tenni meg. Vitték a bitótól Bézsant, Gév fiát, A veremhez, gúzsokkal gúzsolva át, Ledobták a mélységbe fővel hamar, S befedték a vermét egy kővel hamar. És onnét a császárlány házába ment Csapat-víve Garszévaz, ottlelte bent: Szabad prédaként szórta szét kincseit, Fejékét s a pénzét s az ékköveit. Manézsé meg egy szál lepelben haladt, Mezítláb, s a szép fő fedetlen maradt. A veremhez hurcolták - mindkét szeme Merő könny, de tavasz volt tekintete És ezt mondták: "Ez házad, itt van lakod, Ezentúl örökké őt szolgálhatod." S hogy Garszévaz elment, a lány ottmaradt, És szívének társa a bánat maradt. A pusztában jajgatva botladozott, S midőn két nap és két éj eltávozott, A tömlöc felett, sírva, végül megállt,



A kő mellett kezének ösvényt csinált. A nap-fő előjő az ormok felett, S Manézsé kenyérért eseng, kéreget; És körbenjárt, estélig kéregetett, S megállott az éjszín verem-mély felett, S leengedte Bézsannak bús ételét. Így tengette balsorsu bús életét.
8. Gurgín büntetése Gurgín már uton járt, egy hét telt el, és Még ekkor se jött vissza Bézsan vitéz. S im egyszerre meglátja Bézsan lovát, Folyópart felől jött a dús réten át: Megszaggatva gyeplőszár, csüngő ajak, Nyergét húzza földön, szemében harag. Megértvén, mi történte Bézsan körül, S hogy Íránba többé ugyan nem kerül, Lovát elvezette, s tovább ballagott A sátrába, s ott töltve még egy napot, Megindul, hogy Íránba érjen haza, S nem alhat se nappal, se éjjel soha. "Mi lesz - szólt magában -, ha otthon vagyok, A sáhnak vajon róla mit mondhatok?" A kastélyhoz érkezve, jól látta: ott Az udvarban egy hős se tartózkodott, Mivel mindjük aggódva Bézsan miatt, Hogy hol jár, kitudhatni Gévhez szaladt. A kastélyba, Khoszrou elé, ment be már, A szégyennel eltelt gonosz lelke már. S mikor végre Khoszrou elé ért, megállt, A földet megillette, esdése szállt, A gyémántkeménységü sok szép agyart Letévén, köszöntő beszédet hadart. A sáh megtekintvén a győzelmi jelt, Kikérdezte: "Mondd hát, időd merre telt. A hős Bézsan is, mondd, ugyan hol maradt? Vaj' Ahríman ővéle mit tett, a vad?" Mikor Khoszrou ezt mondta, Gurgín csak állt, Zavart szíve, elméje félholtra vált;



Hadart nyelve, botlott; szivét marta bűn, Zöld orcája reszketett szűnetlenül. Az erdő felől szólt, zavartan, sokat, Mezőt, rétet említve, vad górokat, S magát meghazudtolta ismét maga, De nagy dühre lobbant s elűzte a sah A tróntól: "Ne tudnád-e - kérdezte őt A mondást, mit szültek a régmúlt idők. "Oroszlán ha Gódarz-fiakkal kiáll, Az ő része is csak keserves halál"?" Kovácsoknak ad most parancsot reá: Kovácsoljanak szörnyü láncot reá, S csavarral csavarják: tanulhassa meg, Cselekkel királyát mikép csalja meg. Majd ezt mondta Gévnek: "Te légy már magad, Kiséreld meg ezt-azt, kerestesd fiad; Magam minden égtáj felől sok lovast, Igen sok derék hőst adok, hogy kutasd. S mikor majd a kert már virágtól vidul, S a szélben fejünkre virág szirma hull, A föld zöld lepelt ölt, s a sok rózsaszál Között könnyü szellőcske sóhajtva száll: Nos én akkor Ormuzdhoz esdek nagyon, Az Úr-írt imádságot elmormolom. S a mindenség-feltáró nagy serleget Hozatván, az Istenhez avval megyek: Mutat hét világrészt e serleg nekem; Ha ránéz, a mindenre serken szemem; S hogy hol-merre van Bézsan, azt megtudom, Mert megmondja tisztán a serleg, tudom." A kastélyt hogy elhagyta Gév, küldte szét Sok égtáj felé sok lovas-hírnökét: Nyomozzák ki Bézsant, talán föllelhetik, Világ száz határát ha általszelik. Sok országot átszelve, köztük Turánt, A bajnokra egy jó vitéz sem talált.
9. Bézsan nyomában A sáhnak, tavasz jöttekor, kedve kélt



Kikérdezni bűvös világ-serlegét. Fel is kelt, selyemköntösét vette fel, Az Istenhez így járul, így esdekel. Kegyet kér az Úrtól, ki jámbort segít, Legyőzhetni Áhríman ármányait; No s aztán a kastélyba elballagott Uralgó-fejékét felöltötte ott, S magasságba tartván a szép serleget, Világrészt, hetet, benne szemlélgetett; A forgó nagy ég tettei s titkai A serleg falán sorra nyíltak neki; A hét nagy világtájat így leste ő, Vajon hol tünik majd az ifjú elő. S hogy farkasfejűek lakát nézdeli, Az Úr rendeléséből ott fölleli: Veremben, bilincsben, nehéz láncokon, Amint már halált vár, a kíntól vakon. S egy túráni sáh-vérü szép s jó leány, Kiszolgálni őt, állt a hős oldalán. Mosollyal tekint Gévre most hirtelen, A sáh, s fénylik ettől a nagy trónterem: "Viduljon fel érette-félő szived, Szivedről az aggás keservét levedd. Ne gyászolj, ne sírj, hogy fogoly lett fiad: Hisz élete mégiscsak épen maradt. Turánban, veremben bilincs nyomja, tudd; De kedves királylány, ki ápolja, tudd. A sárkánytorokban ki lelné föl őt? Ki hozná ki kínból, keservekből őt? Vasöklű Tahamtan, ki is lenne más, Ki tengerből krokodilt könnyen halász. Te készülj, rohanvást Szeisztánba szállj, Haladj éjjel és nappal, és meg ne állj, Mert Rusztemnak éntőlem írást viszel, De ezt senki másnak ne áruljad el, Mivel néki írásba titkom vetem; A fájdalmadat, Gév, ma megszüntetem."
10. Bézsan kiszabadulása



S hogy olvasta Rusztem, mit írt volt a sah, A lelkét fel is rázta Khoszrou szava. És ezt mondta Gévnek: "Mi készek vagyunk, Mint Khoszrou parancsolta, úgy indulunk, Most megtudva hős tetteid s kínodat, S miket mind kiálltál, az izgalmakat, Bizony hogy személyed nagyon tisztelem, Vitéz vagy te minden csatázó-teren; Te nagy hős, a szívem csak érted sajog, A sarjadért mindenre készen vagyok. Ki kell érte próbálni mindent nekem, Ha lelkem kitépné is szent Istenem. Én Bézsanért bú nélkül feláldozom Az életem, seregem és vagyonom. Kimentem: ne zárhassa béklyó, verem; S a sáh oldalán trónra én ültetem. Még három nap itt vígan tartózkodunk, Királyokról, hősökről társalkodunk, Negyednap meg Íránba együtt megyünk, A sáh előtt hódolni ott kell nekünk." Mikor Rusztem ezt mondta, Gév felszökellt, A hős főre, kéz- s lábra csókot lehelt; Kegyet kérve rá, szólt: "Te nagyhírü hős, Te tündökletes férfi, bölcs és erős, Örökké maradjon meg épen neked Erőd, elefánt-merszed, móbed-eszed! És minden jó gyönyörben részed legyen, Ki rozsdától így tisztitod meg szivem." Zaváré, Farámarz és Zál s Gév pedig A hadtői asztalhoz ott ült le, míg A húr-pengetők mind beléptek, hogy a Dalukkal beteljék a bor csarnoka. Kezükben rubinfényü bor serlege; Pohár cseng, s a lant húrjain peng zene. Tahamtan, borozgatva, három napig Maradt még a kastélyban; aztán pedig A fegyvert ragadták s a málhájukat, Mivel már idő jött, hogy induljanak. Tahamtan parancsolta: készüljenek,



És hozzák a málhát, a fegyverzetet. S a sok tartományból a bajnokcsapat A kastélyhoz, indulni eggyészaladt. Jött Rusztem, felült Rakhsra, kardot kötött, Remek rúm-i köntösbe öltözködött. Az ősei husángja nyergén vele; Tüzes-szívü, töpreng a tervén feje. Rakhs patkója feldöng, a földet veri; Fejét Rusztem napnál is följebb veti. És Zábulból százezer hős bajnokot Kiválasztva, Gév hőssel elvágtatott, Röpült véle Íránba, mert hős szive A vad bosszu vágyával volt hőn tele. A hős Rusztem Íránba így érkezett, S már Khoszrou sah kastélya látszott; szelet Fuvallt most az ég, enyhe fúvallatot, Köszöntést a nagy hősnek ím így adott. A sáh megparancsolta főbbjeinek, Családjának, országa hőseinek, Hogy induljanak Rusztemet várni, mert E hős útra Khoszrou parancsára kelt. S majd mindannyian most a nagyranguak, Husángforgatók, bősz csatában vadak, Miként ez szokás volt sok ős-sáh alatt, Hogy méltón fogadják, elindultanak. Aranyfényü trónszéken ült fent a sah, Feje fölött mósuszt lehelt ciprusa, És előtte állván a pohárnokok, Fején mindnek ék csillog, ékkő ragyog; Mind brokátba, selymekbe öltözködött, Mind ott állt a nagy sáhi trónszék előtt, Mind nyaklánccal, függőkkel szép ékesen, Kezükben kehely, dús aranydíszesen. Öröm volt szivükben, kezükben boros Pohár - s bárha nem bortól -, arcuk piros. A trónushoz intvén a sáh Rusztemet, Adott néki fájának árnyán helyet. Majd ezt mondta néki a fejedelem: "Megóvója sorsunknak, pajzsom nekem,



Ki minden baj ellen hazánk pajzsa vagy, Ki Szímorghként terjeszted szét szárnyadat; Most Bézsanért tedd meg te, mit csak lehet, Mert vész verte Túránban, majd elveszett; Végy fegyvert s vitézt, végy lovat, kincseket, Vígy mindent magaddal, mi csak kell neked." A földet megillette Rusztem vitéz, Majd felszöken ismét, s a nagy sáhra néz, És így hangzik áldása: "Felséges úr, Körötted derűnk mint a nap fénye gyúl, Legyen messze tőled ború, baj; s aki Reádtörne, szívét a láng marja ki. Parancsod, megyek, híven elvégezem, De hadfő se, harcos se kell énnekem." Szólt Rusztem; majd, Gódarz, Gév s Ferhád lovag, Faráburz s a félelmes Sápúr, s a had Vitéz fői őt mind dicsérték tovább; Az Istenhez így küldve hálás fohászt, Kezét mind boros-serlegért nyujtja ki, És Rusztemra néz, hálát így mond neki; S a jó sáhi bort issza. Kedv éledett; Az ifjú tavasz tárt kaput, vélheted. A sáh kérdi mégis vitéz Rusztemet: Ha hátára vett íly nehéz terheket, Hát pénz mennyi, harcoknak hány hőse kell Ez útjához őnéki, árulja el. "Mivel - mondta - félek, vad Afrászijáb Vérét ontja Bézsannak, nem vár tovább." "Sahok sáhja - szól Rusztem -, tervem nekem, Mit tennem kell, mélytitku csendben teszem; A béklyók nyitó-kulcsa jó csel leszen, Hamarság, hevesség nem ér célt sosem. Mert kalmári álköntöst kell öltenem, Időt nem kicsinyt Túrban eltöltenem; Nagyon kell vigyáznunk: sosem kell gerely, E tervhez husáng sem, kemény kard se kell; De ékszert sokat kell ma nyernem nekem, Hogy félnem ne kelljen, ha tervem teszem; S köpeny kell, ezüst- és arany-munka sok,



Mit ott árusítok s ajándékozok." A nagy sáh, hogy elhangzott Rusztem szava, Kimondotta: hozzon ki kincstárnoka Az ős kincsteremből jeles kincseket, Hogy ellássa ebből nemes Rusztemet. A kincstárnok eztán sok ládát nyitott, Sok pénzt, drága kincset halommá rakott. Tahamtan meg is nézte, s már vette ki A kincset, mi tervéhez kellett neki. A pénzel tevét megrakott vagy tizet, És zsákokkal megrakva százat vezet; S a várbéli főtisztnek elrendeli: A hadból ezer jó lovas kell neki: Neves, hős, oroszlán-merész emberek Övezzék a kardot, korán keljenek. És megtette mindenki buzgón, mi kell; Sosem rest ilyen harcra készülni fel. És hajnalba, hogy már kakas harsogott, Az elefánthátakra kötvén dobot, Tahamtan, sudár ciprus, állt már elő, Husángforgató, sáhi pányvát vető. Kilépett, lovagnépe élére állt, Az éghez honáért hő kérése szállt. Megindultak aztán, vezérek, sereg, Az öklükben hordozva életüket; Az ösvényt mutatván nekik dárda, kard, Kezével fürödni mind vérben akart. S mikor már a turk földhöz érkeztenek, Magához hivatván a főbb hősöket Vitéz Rusztem, ezt mondta tüstént nekik: "Ti most várjatok nyugton egyhelyben itt, Ne mozduljatok, csak ha szent Istenem A lelkem kitépné e testből nekem. De készüljetek szörnyü harcokra ti, Hegyezvén a körmötök vért ontani." A legtöbben így el se hagyták Iránt; haladt ő s nehány hőse Túrán iránt. Felöltötte kalmári álköntösét, Leoldotta nagydíszü hadfő-övét;



S a bajnok leold mind ezüstlő övet, És kalmár-vezért mind darócban követ. Így értek el Túránba, mint karaván, Mely mást sem visz, illatos árút csupán. Volt vélük nyolc jóvérü szép paripa, Majd Rakhs, és a többi nagy bajnok lova, És ékszerrel megrakva tíz gyors teve, És harcos-ruhákkal még vagy száz vele. Dübörgéstől, "hé" és "haj" hangjaitól, Mely mint hogyha Tahmúrasz harc-kürtje szól, Visszhangzott a sík, ment a vértes sereg. S így Pírán vidékéhez érkeztenek. S most Rusztem a píráni városba lép, Mert Píránnak osztotta ezt ott a nép. De Pírán, a hős, épp vadászatra ment, És Rusztem a kastélyban senkit se lelt. S hogy Pírán vadűzésről házába jött, Az úton Tahamtan meg is látta őt, S egy ékes, köves szép aranyserleget Mit selymekbe burkolt, előkészített, S aranynyergü, jóvérü két paripát Diszített föl ékszerrel, így adta át A szolgáknak, ő maga élükre állt, S emelt fővel indult a kastély iránt. Megáldotta Píránt: "Nincs párod, te hős, Iránban s Turánban ki sincs íly erős, Kegyelt, fényes és bölcs, se több mint te vagy, Te Sáh-fényü dasztúr, te díszes, te nagy." Világunk sugárzó Teremtője meg Nem hagyta, hogy Rusztemnek ismerje meg. De ezt kérdi Pírán: "Hazád merre van? Ki vagy, honnan értél mihozzánk, s hogyan?" Tahamtan felelt néki: "Szolgád vagyok, Ivóvizet Istenem itt mutatott. Iránból kerestem föl városodat, S kereskedve tettem meg hosszú utat. Én sokmindent árúlok, vásárolok, Elébed különféle árút hozok. Ha szárnyad kitárod reám, hős lovag,



Én vásárlok ékszert, eladván lovat; Ki sem bánthat itt, hogyha óvsz engemet; Barátom ha vagy, rám igazgyöngy pereg. S egy ékkővel színig-rakott serleget Adott néki, látták a főemberek; S nemesvérü sok mént: tüzes mind, arab, A szőrükön szélfútt por meg nem marad. Pírán nézte nézvén a sok szép követ, Melyekkel a telt serleg ékeskedett, S Tahamtant magasztalta nyájas szive; Remek türkizes székre ültette le. "Csak járj-kelj, a békédben biztos lehetsz, Lakásod, pedig majd a házamba lesz; Nyugodt légy, a kincsed ne féltsed soha, Meg nem támad itt senki téged soha. Eredj, hozd magaddal sok értékedet: Kerül majd, ki meglátva kér tégedet, Hogy add néki el; jőjj: lakod lesz lakom, Viselkedj akép, mint ki vélem rokon." Felelt néki Rusztem: "Te pompás lovag, Kereskedve járom be országodat, Sok ékszerrel, és jó sosem lenne ám, Ha kincsemből egy s más el is veszne tán." Pírán szólt: "Szerezz hát magad lakhelyet, S elé majd parancsom sok őrt ad neked." Talált házat, abban berendezkedett, S ott árut és málhát remek rendbe tett. S a városba hír szállt, hogy eljött Irán Vidékéről Túrba egy dús karaván. Selyem-végekért, szőnyegért, ékszerért Keresték föl ekkor Pírán székhelyét. S mint napfény, világot mely végigragyog, Oly ismert lett raktára vására ott, Manézséhoz is híre ér sebtiben; S a városba ő útrakél, nem pihen; Fedetlen-fejű sáh-leány, futva fut, A nagy hős elé sírva, könnyezve jut, A könnyeit törli a pilláiról A köntöse ujjával; esdése szól:



"A nagy sáhi hősöktől hoztál-e hírt? Hát Gódarz és Gév, vagy tán más hős mit írt? Mondd, Bézsanról Írán nem hallott-e hírt, Imái nem hoznak-e Bézsannak írt? Mert gódarzi hősvér e fényes lovag, Kit itt vasba béklyózva pusztítanak! A lábán a béklyó oly kínzó-nehéz, Kovácsok szögezték le kínzott kezét. Verem-mélybe dobták, a testén kötél, A köntös, mi burkolja, színtiszta vér!" Tahamtan meg ámult, hogy íly hírt kapott, Elfordítva arcát, nyögést hallatott. "Eredj innen - ezt mondta -, én nem tudok Királyról, nem ismerek hős bajnokot, E Gév és e Gódarz nem ismert nekem, Szavaddal csupán megzavartad fejem." A lány rátekint, sírva, kínnal teli, A keblére könnyét sürűn pergeti. És ezt mondja: "Bölcs férfi, bajnok vitéz, Nem illik tehozzád e hűvös beszéd. Ne űzz el, ha nem vágysz is szólni velem, Hiszen mindenütt sebhedett bús szivem. Iránban szokás tán, hogy hírt sem viszen Olyannak, ki nagy bajba hullt, senkisem?" Tahamtan felelt: "Mondd, mi történt veled? Talán végitéletre látott szemed? Te most megzavartad bazárom, leány; Ezért, hogy tevéled csatázom, leány. Zokon mégse vedd nagy hevességemet, Az én szívem is kin sebezhette meg. De Khoszroutól én messze távollakom, Nem is városokban lakom dús lakom, S előttem nem ismert e két hőse sem, Feléjük biz én nem kerültem sosem." Parancsolta aztán Tahamtan hamar, Hogy adják az étket, mi csak van, hamar A koldus-leánynak; s kikérdezte: "Mondd, A sorsod miért rossz, miért bánt e gond? Iránról s a főbbekről mért kérdezel?



Iránunkba ösvényt miért is lesel?" "Én Afrászijáb-lány, Manézsé vagyok, Az orcámra nap még sosem láthatott, De könnyes szemem most, szivem fájdalom, És zöld arccal koldús-utam járdalom, És árpakenyér, mit körül koldulok, Teremtőnk reám ily keservet hozott. A hős Bézsan veremben, nagy kő alatt, És nincs néki éj s nappal, nincs hold, se nap. Nehéz nagy bilincsekben ígyen hever, Halálért az Istenhez így esdekel. De kérlek, ha Íránba majd visszatérsz, A Kasvádi-fi Gódarznak ezt elbeszéld, S ha Khoszrou sah házában Gévet leled, Vagy éppen vitéz-öklü hős Rusztemet, Jelentsd néki: Bézsan verem foglya lett, S ha még késlekednek, talán elveszett; Hát jöjjenek, nékik ha még kedves ő, Mert alatta vas van és fölötte kő." Tahamtan parancsot szakácsoknak ad: Sok étket, s amit csak kiván, hozzanak; S egy meleg sült szárnyast is tálaltatott: Mit lágy kenyér belébe burkoltatott, És Rusztem perí-fürge kézzel legott, A sülthúsba szépfényü gyűrűt dugott. "Vidd verméhez - ezt mondta -, élelmet adj, A balsorsuaknak te védelme vagy." Manézsé a verméhez sebten siet, Magához szorítván a jó étkeket. És Bézsan hogy átvette, csak felkiált, Ekép szólogatja a fény-arcu lányt: "Hej, mondd, drága hívem, hol is lelted e Derék étket, és véle hogy szállsz ide? Be tűröd miattam a lét sok baját, Miattam, te gondoskodó jóbarát!" S a lány szólt: "Egy karaván gazdag feje, Egy bölcs és nemes kalmár küldött vele, Ki Túránba Íránból árúval ért, Ki itt pénzt akar sok jeles holmiért.



Derék jó, eszes, tisztalelkű nagyon, Sok ékszer van ővéle, roppant vagyon, E kendőt az étkekkel úgy adta át, Hogy érette Istenhez küldvén imát, A rabnak vigyem nyomba verméhez el, S keressem fel őt újra újért, ha kell." S hogy feltörte Bézsan a sült kenyeret, Elámult szivében remény ébredett, Mert kezébe vévén az ételeket, Meglátta, hogy bent gyürű rejtezett. S hogy megnézi, olvashat rajt egy nevet, A bámulat elfogja, és fölnevet: "Rusztem"-et a türkiz pecsétgyűrübe Halszálvonalbetűkkel vas véste be, Ez hűsége fájának termése már; A hős látja: kínjának végére jár: Hát királyi nevetést hallat nagyot, Mit vermén túl mindenki meghallhatott, Manézsé pedig hallva íly nagy kacajt, Mely veremből, bilincses testből fakadt, Elámulva gondolta: lám, úgy lehet, Hogy íly módon immár csak őrült nevet, Manézsé csodálván a boldogtalant, "Miért hallatod - szólt - e boldog kacajt? A szád íly vidám hangra hogy nyithatod, Hisz éjed neked nap, s csak éj már napod. A titkod kitárván, beszéld el nekem, Tán jósorsod orcája már megjelen?" S felelt ő: "E rabság talán végetér, A sors hozza végét, bizony kél remény. Ha nem csúfolod meg a bizalmamat, Ha esküdve nékem, kötöd meg magad, Én majd, fő a főnek, kifejtem neked A titkot, ha hű léssz; hát mondd esküdet! Mert ajkát bár vigyázva bevarrhatod, Az asszonynak nyelve csak tovább forog." Manézsé meg ezt hallva, fölsírt: "Milyen Gonosz sors ver engem! Lám: Bézsan szivem Megkapta, s a házam, s a vagyonomat,



S cserében bizalmat bizony csak nem ad! Már elfordult éntőlem hív és rokon; Mezítlen futok, koldusútam rovom. S a kincsem, fejékem, kövem s ékszerem Már láttam, hogy széthordják reménytelen. S most Bézsan reményéből rám bú fakadt, Sötétlő világ és fehér köd szakad; Ő titkolja titkát; de, én Istenem, Te jobban látsz engem, mint Bézsan, hiszem!" Szólt Bézsan: "Valóban, hiszen mindened Az értem való küzdelemben veszett; Tanácsot csak tőled kell kérnem, hiszen A kín nékem elvette immár eszem. Hát tudd, hogy az íráni kereskedő, Az ízletes étkekkel kedveskedő, A léptét ez országba értem veti, Sosem gondja máskép az ékszer neki. Világunk Teremtője megszánt nagyon, S a föld széles arcát tán megláthatom, A kíntól szivem már szabaddá lehet, Smár futkosni, kínlódni nem kell neked. Eredj, s fő a főhöz, csak így szólj vele: "Világ-sáh vitézlő, igaz hőse, te Rokonszívü, mentőkarú, mondd, te nagy, Te nem Rakhs lovad hősi gazdája vagy?" A sáh-lány az erdőből száll mint a szél, És elmondja ezt, hogy Tahamtanhoz ér. És hallván beszédét a széparcunak, Ki Bézsan miatt tett meg íly bús utat, Rusztem látta, Bézsan mindent fölfedett A rózsaorcájú ciprustörzsünek. Hát megszánta s mondotta: "Széparcu lány, Az Úr meg ne fosszon szivétől; te már Be sok kínt viselsz el! Lesujtott nagyon S fejed kábitotta az aggodalom. Mondd néki: Rakhs gazdáját küldötte el Az Isten, ki bú-bajra szánón figyel; Zábulból jött Íránba s Túrba tovább, A kedvéért, íly hosszu ösvényt bejárt;



De tartsd ezt titokban, ne mondd másnak el, Sötét éjen át minden neszt megfigyelj, Az erdőben nappal te gyűjts fát sokat, S ha eljő az éj, nyomba gyújts lángokat." Manézsé e szót hallva örvendezett, A szíve a kín után békére lelt; A hegy szurdokához futott és röpült, Hol szív-boldogsága verem-mélyben ült. No s aztán fa-gyűjtésre lendül hamar, Madárként a fák ágán fent ül hamar: S míg fát gyűjtött ölébe, napra lesett, Mikor jő az éj föl nagy ormok megett. S mikor már egészen lesűllyedt a nap, S az ormokra éj vitt szurokszín hadat, Mikor nyugszik immár a teljes világ, S a természet nem nyílt, de rejtett világ, Manézsé tüzet rakva, jelt ad vele, S kigyúl már az éjnek koromszín szeme. A füle mint érctányér zúgott belül, Acélpatkós Rakhsot várt szünetlenül. Rusztem rúm-i vértjébe öltözködött, A résekre, pántokra kapcsot kötött, S a hősöknek eztán parancsolja meg, Hogy fegyverben bosszúra készüljenek. A ménekre keményfa-nyereg került, Vasöklük csatázásra készen feszült. Tahamtan figyelvén a fénylő tüzet, Irányába indítja hős léptüket. S az ördög kövéhez midőn már elért, S a kínok tüzes szörnyü verméhez ért, A két hőshöz így szólt: "Derék bajnokok, Gyalog kell a föld arcát járdalnotok. Most össze kell szednetek erőtöket, A veremről elvennünk ezt a követ." Lovukról a hadfők leszállottanak: A mélység legyen már a kőtől szabad. Veselkedtek is mind erővel neki: S helyéből biz egy sem guríthatta ki. A hősökről immár verejték pereg,



S nem nyílik az elzárt verem mégse meg. Oroszlánszivű Rusztem is most leszállt Lováról, és gyűrkőzve jól nékiállt, Erő-osztó Urától esdvén erőt, S lazítván, emelvén a sziklát előbb, Egész messze Kínáig eldobta már, Remegvén alatta a föld-orca már. A mélységbe végtére pányvát bocsát, Ki is húzza megkötött rab bajnokát. Csupasztestü volt, hosszukörmű, -hajú, Leverte az ínség, a kín és a bú; A testén a vér száradt, orcája zöld, Bilincsektől, láncoktól rozsda-gyötört. Jajongott Tahamtan, mikor látta őt A testét borító nehéz lánc között. Leverdeste tüstént a vasláncokat, A nagysúlyu béklyókat, abroncsokat; S már indultak, hős Rusztem két oldalán A hős ifju ment és a hű sáh-leány. A két ifju szerelmes, búval tele, Regélgette mindazt, mi történt vele. Rusztem megmosatván a Bézsan fejét, S adatván reá új ruhát, így beszélt: "Te menj, Bézsan, Íránba, völgyön-hegyen, Kisérőd Manézsé meg Askas legyen; Mert Afrászijábot ha nem büntetem Ma éjjel, nyugalmam sosem lesz nekem." De Bézsan felelt: hogy ha érette had Boszút állni száll, ő az élen halad. 11.A megtorlás A hét hős Tahamtannal indult tovább, Bölcs Askasra bízván a málhák sorát. A gyeplőt eresztvén, e hét messzi-tart, Kezükben mezítlen hegyes bosszu-kard. Az Afrászijáb-várhoz érkeztek el, Midőn azt nyugalmas nagy éj fedte el. Reteszt Rusztem és zárt hamar mind letört, S miként bősz oroszlán, a termekbe tört. S a bosszúnak állott ijesztő tora,



A kard villogó rendje, nyíl zápora! Levált mind a törzsről a tisztek feje, Kezük sárral és szájuk vérrel tele. A tornác felől Rusztem így harsogott: "Be csúfságra fordul nagy álmod legott! Teremben te, Bézsan veremben! Talán Remélted, hogy vasfallal elzárt Irán? Im eljöttem, én, Zál-fi, Rusztem vitéz; Ne álmokra less és ne párnákra nézz!" A túráni sáh így kiáltott: "Vajon Az éj rabja lett sok jeles bajnokom? No, ébredjetek s útjuk álljátok el, Ha nektek fejék és pecsétgyűrü kell!" Sok érckürt rivalgott a kastély előtt, Turán földje forrt, harcosok rendje jött, Özönlő vitéz harcosok mindenütt, A kürtök rivalltak s az ind csengetyűk. Olyan sűrü immár a túráni had: A föld mint a hullámzó tenger dagad. A málhát Manézséval adván tovább, Tahamtan felöltötte péncélzatát, Majd megfúvatott minden nagy trombitát, Felült Rakhsra, síkságra vívén hadát. A sík reng, a visszahangozó bérc remeg, Dübörg és üvölt két süvöltő sereg. A porban nyilak lángja, kard fénye gyúl, Mint ködben ha tompán a nap félve gyúl. A vashusángcsapások jégvihara Omolt vértre, páncélra; fény-zászlaja A sárkányi Rusztemnek oly szép vala: Sötét lett a nap fényes ábrázata. A levegőt burkolja bús nyíl-lepel, Mely minden világot szurokkal lep el. A Rakhs-ugrató szerte-járván suhant, A hadfők fejét szelve-szórván rohant; Kezében bivalydíszü bunkója volt: Mint zablátalan teve, úgy pusztitott. Beront, mint a farkas, közébük vadúl, Egész nagy haduk szerte-ugratva dúl;



A sík vérben úszott, s lehullott Turán Vezérének zászlója. Most a király Megértette, hogy sorsa köddé-borult, S hogy oly sok derék hőse vesztébe hullt, Hát eldobta ind kardját és egy pihent Derék ménre felszökve, vágtatni kelt: A nagyranguakkal Turán-várba megy, Hiszen bosszuját úgysem állhatja meg. Oroszláni Rusztem pedig szállva szállt, Nyomában nyilát küldte zápor gyanánt; Mint nagymérgü sárkányé, lehellete Ölt, pusztított két hosszu mérföldnyire. A síkon pedig kétezer túr vitéz Fogoly lett lovastul, hogy elmúlt a vész. S a hős fölkeresvén a gyűlés terét, A zsákmányt a hősök között osztja szét; Majd elefánt-hátakra málházta mind; S dicsőségben indult a sáhhoz megint.
12. Khuszrou udvarában Elérvén a nagyfényü sáh városát, Had-óvó Tahamtan, köszöntésre szállt Elé ott a nagy sáh, a föld fő ura, Nagyok nagyja, hősök vezérlő ura. És Rusztem a fényéről látván meg a Királyt, hogy köszöntésre ő jön maga, Lováról lepattanva kérdezte meg: Íly hosszú utat mért tesz érette meg. De karjával átfogta Khoszrou, a sah: "Nemeslelkü hős, bajnokok támasza! A kardodtól immár ne árvuljon el Világunk: övezd mindig új harcra fel. A tetted, miként tiszta napfény, olyan; A föld róla hall és beszél boldogan." Kezénfogja Bézsant Tahamtan vitéz; A sáhjára s apjára görnyedve néz Az ifjú;Tahamtan meg int most neki, S a hátát megintcsak sudárrá teszi. S most Khoszrou sah dús asztalt teríttetett,



És meghívta mellé a vitézeket. S midőn újra fölkél a sok jó lovag, Kitáratja termét: borozgassanak; Volt sok szép aranykelyhe dísszel tele, S medencéje is, rózsavízzel tele. S ő úgy tündökölt fönt a vár-trónuson, Miként kéthetes hold sudár cipruson. S a sok hű lovag mind vidám, bort iszik, s mind mámoros már, midőn távozik. És hajnalra Rusztem a kastélyba ment Nyílt szívvel, s övet s úti köntöst viselt. És kért engedelmet: mehessen haza Ha már ezt megadná a bölcslelkü sah. A sáhtól Tahamtan köpenyt is kapott S fejéket, mely értékes kővel rakott, S egy szép sáhi ékkővel telt serleget, Lovat százat, málhákat és nyergeket, S a sáh még perí-arcu száz lányt adott, S száz szolgát, nyakukban arany lánc ragyog. A nagy sáh a hősét ekép tiszteli, Majd trónterme mélyén leül s kéreti Magához be Bézsant. S ez elmondja mind A sok szenvedést, rettegést, szörnyü kínt. A sáhot pedig szánalom szállta meg: A sorsüldözött lány hogyan szenvedett. Hozatván be száz rúm-i selymes ruhát, Arany- s drágakővel, s egy szép koronát S tíz pénzzeltelt zacskót a szép lánynak ád, És sokmindent, szőnyeget, szolgák raját. És mondotta Bézsannak: "Add néki át, Derítsd véle víggá e sorsverte lányt. Ne búsítsd, ne légy véle vad vagy rideg, De gondold meg: érted miket szenvedett. Hát tölts véle, örvendve jó életet; S a világ hogy forgandó, jól észbe vedd. A sors, hogyha sujtol, sosem resteli, Az ember s szerencséje nem szent neki: Mi múló világunknak íly rendje van: Velünk jónak és rossznak útján suhan."



Mesém íme elmondtam, adván tovább E hallottam ősrégi históriát. *
Afrászijáb veresége után elbujdosott. Khuszrau, nehogy alkalma legyen sereget gyűjteni és hatalmát visszaszerezni, keresésére indul.Afrászijáb Barda mellett egy barlangban húzódott meg, és ott gyötrődött a lelkifurdalás kínjaiban. Sóhajtozását és jajveszékelését meghallotta egy közelbe visszavonult remete: Húm, Firédún nemzetségéből. Odasietett a gonosz király búvóhelyéhez, megrohanta és megkötözte. De a szoros köteléket szánalomból kissé meglazította,Afrászijáb pedig ügyesen kisiklott belőlük, és a folyam vizében bujkált.A sáh emberei közben kereső útjukon odavetődtek a vízhez, megtudták Húmtól, hogy Afrászijáb megkerült, csak ki kell csalni a vízből. Húm tanácsára kihozták a víz partjára öccsét, Garszévazt, és a hóhérral megkorbácsoltatták. Garszévaz jajveszékelésére Afrászijáb előjött a vízből; a sáh emberei rárontottak és megölték. Irán megszabadult fő ellenségétől. Ezentúl az Irán - Turán ellentét már csak vallásos meggyőződések harca lesz, Gustászp sáh uralkodásától fogva. Gustászp korában lépett fel Zardust, óiráni nevén Zarathustra (görögösen Zóroasztér) próféta, aki lehozta a paradicsomból a szent tüzet és a világ teremtőjének izenetét.Vallása, a mazdaizmus vagy párszizmus (népszerűen és helytelenül tűzimádó vallásnak is mondják), az irániak szent hitévé lett. Gustászp sáh a túráni király,Ardzsászp ellen háborút indított, mert ez nem akarta elfogadni Zarathustra vallását.Az új vallás beköszöntését a Sáhnáme sok tekintetben megváltoztatott hangja és mese-alakítása is jelzi. Rusztem mint bálványimádó ellentétbe kerül az iráni uralkodóházzal. Gustászp fia, Iszfandijár, Zarathustra hitének hőse, most a költemény második főszereplőjévé lesz, és kis híja volt, hogy fölébe nem kerekedett Rusztemnek. Iszfandijár apja parancsára mindenfelé irtotta a bálványimádást (ezen a buddhizmust, a mazdaizmus diadalmas versenytársát kell érteni; a Buddha-szobrokat ugyanis bálványoknak tekintették). Rúmtól Indiáig mindenfelé lerombolták a bálványokat, és a szent tüzet gyújtották meg helyette. Iszfandijárnak egyik legnagyobb vállalkozása az említett Ardzsászp túráni király ellen viselt háború volt, amelyet hét kaland és súlyos harc után Iszfandijár győzelmesen fejezett be.Ardzsászp királyt, aki kegyetlen pusztításokkal dúlta Irán földjét, Gustászp leányait is fogságba hurcolta, Iszfandijár ledöfte tőrével, és így lett Iránnak és az iráni vallásnak megszabadító hősévé. De keservesen kellett tapasztalnia, hogy apja becsüli meg legkevésbé a szolgálatait. Féltékeny volt hírnevére, és kapzsi lelke a kincseit is féltette fiától. Ezért kergette bele abba a gyászos kalandba, amely a Sáhnáme egyik legszebb epizódja. *
ISZFANDIJÁR ÉS RUSZTEM



1. Iszfandijár szembeszáll apjával Iszfandijár vívott hét hadjáratot. Teremtőnk nevében ma olvashatod; mert ő jóra és rosszra készséget ad, hisz őnéki szolgál a holdfény s a nap. Ha jószívvel olvas a győztes király, a forgó nagy égen az én nyergem áll. *
Ma kell inni bort, jólesőt, inni kell, mert most jő a hegyről és mósuszt lehel. A lég telve zajjal, s a föld is pezseg, mulatván vidámszívű víg emberek, mert pénzük és kenyerük, gyümölcsük van, és birkát is vághat le mind gondtalan. Nekem nincs. De kinek van bőségesen, az adjon: viduljon ki még nincstelen... A kertet belepte a rózsaszirom, nyit tulipán s jácint a domboldalon, gyümölcsfák között sír a csöpp csalogány, a rózsa növekszik panaszhangzatán. De nevet, mikor már a rózsára száll, és megnyitja csőrét a csöpp csalogány. Ki tudhatja, mit mond a bülbül-madár, s a szirmok közé tűnve hol-merre jár? Figyeld meg, ha hajnalban őt hallgatod, milyen hősregék bús szavát hallhatod. Mert Iszfandijár vesztét jajgatja csak, kiről csak panasz-szó és más sem maradt. Sötét éji felhő kiált Rusztemet, hogy elefánt-szív s oroszlán-mancs reped. Gustászp király félti fiától, Iszfandijártól hírnevét, hatalmát és kincseit, ezért veszedelmes vállalkozásra küldi. Iszfandijár felháborodik a gonoszságon. A bülbültől ím itt a történetem, mit ősrégi mondákból mondott nekem. A kastélyból Iszfandijár ment haza, a bornak s haragnak dühödt ittasa. S Katájún, az anyja, a császár-leány, elringatta, így szunnyadt Iszfandijár. S az éj még sötét volt, midőn újra kelt,



pohár bort kért, ivott, és ily szóra kelt, kimondotta anyjának Iszfandijár: "Be rosszat tesz énvélem Gustászp király. Mert így szólt: "Ha Luhrászpot megbosszulod, és Ardzsászp királyt karddal elpusztítod, rút rabságból mentvén sok nővéredet, a hírem világszerte naggyá teszed, s a földünk a bőszektől megtisztítod, ha tettekkel fáradva megifjítod: bizony már az ország s a teljes sereg, a trón és fejék és a sok kincs tied." A nap-fő ha feljő s az égen ragyog, s a sáh-fő is ébred, biz ébren vagyok: elismétlem néki, mit mondott nekem, s az igazat előlem nem rejti el. A fennkölt fejéket ha most megkapom, hát hozzá, mint bálványhoz, imádkozom; ha húzódozást látok arcán, biz a nagy Istenre, kinek az ég zsámolya, fejékét fejemre magam fölteszem, Irán népe dússá kezemtől leszen, s te léssz majd Iránnak királyasszonya, s oroszláni tetteknek én hős ura." De jó anyja bússzívű lett hirtelen tövis lett a keblén a bíbor-selyem, mert tudta: a kincstárt, a trónt, koronát a híresnevű sáh sosem nyújtja át; és mondotta: "Sorstól megedzett fiam, te sáh-gyermek, kedvednek mi híja van? A kincs és erő s a had vezérlete tiéd; többre szíved kivánkozhat-e? Apádnak csak épp sáhi fejdísze van, hadunk és a földünk tiéd már, fiam. Mi szebb, mint a vad hímoroszlán, merész tüzével ki apját kiszolgálni kész," De anyjának ezt mondta Iszfandijár: "Egy bölcs mondta s bölcsen, be jól látni már: ,A nőknek te titkod, vigyázz, föl ne fedd, szavad még az utcán hamar fölleled.



Ne hallgass reá, bármit is mond a nő: szavából okosság, tudod, csöpp se nő." De anyjába szégyen s ború költözött, s már bánta, hogy megszólalt sarja előtt. S az ifjú a sáhhoz nem is látogat, zenél otthonában, borozgat, vigad. A kelyhekből két éjjel, két nap ivott, a holdarcúakkal hált s megnyugodott. Mikor még leforgott egy éj és hamar megjött rá a hajnal fény-lándzsáival, s arany trónusán ült a híres király, elément a szép bajnok Iszfandijár, alázattal s gondban köszöntötte őt, keresztbetett két karja keble fölött. És ezt mondta: "Ó, nagy sah, élj boldogan, nevednek magas tiszta dicsfénye van, a Föld érező szíve szebb általad, a trón és fejék díszesebb általad. Apám, én csak rabszolgád, más sem vagyok, és mást nem teszek, csak mi szent óhajod. Tudod jól, hogy Ardzsászp mért rontott nekünk sok kínai lovassal, ölni hitünk; megesküdtem akkor neked, jó apám, és vállaltam azt, mit hitünk rótt reám, hogy azt, aki ránktör, hitünk zúzni szét, a bálványimádásra szánva szívét, én középen kardommal kettészelem, mert senkinek erejét nem rettegem. S hogy Ardzsászp is eljött, és kélt küzdelem, én harc-párducokkal vívtam szüntelen; s ha most szóba-fonnám hét hadjáratom, nem érnék a végére, bizton tudom. Lesújtottam én akkor Ardzsászp fejét, kigyújtottam új fényre Gustászp nevét. A túráni lányokat, asszonyokat, a fejdíszt, a kincset s a trónusukat, a termedbe hoztam, s a hasznom se más, mint vér; és jutalmam a fáradozás. A hadfők előtt kél ma nagy szégyenem:



a kincset, hadat meg nem adtad nekem. Mit is mondsz nekik, hogyha megkérdenek? Kiért is vesződöm, kiért szenvedek?" A sáh szólt: "Igazságtól arrébb ki tért, az úttalan útra, rossz ösvényre tért; a tetted, szívem tudja, több, mint szavad, az Isten segítsen, s hálám fogadd! E földön már nincs nékem ellenfelem, se nyíltan, se titkon már nem ront nekem. Neved, mint a villám, ragyog, gyermekem; nem villám! halálosztó mennykő, igen. Ilyen, mint te, más nincs, talán még csak a dicső Zál neves, dús-erényű fia, ki oly régen úr immár Zábul fölött, s ki úr Buszt-on s Gaznín és Kábul fölött. Vitézsége túlnő az égen, tudom; s urat hogy nem ismer, már régen tudom. Parancsot ha osztok, ha intézkedem, nem enged, szövetség szerint, énnekem. És Gustászp felől benne él vélemény, hogy "Új az ő trónszéke, ősi enyém". Sosem véli, hogy bárki megverje őt, se Túrban, se Rúmban, se párszik között. S midőn így beszél, gondja nincs arra sem, mi írott, mi mondott parancsom nekem. A titkos bosszú benne forr ellenem, mivel látja, nagy sáh vagyok, gyermekem. Midőn Ardzsászp Balkh ellen haddal kiszállt, a tervemben ő mindent összekuszált, mert megfordult, nem vívott küzdelmeket, tán szégyellt is engem, még azt vélheted. Eredj most Szeisztánba, nagy merszedet s elővedd erélyed, s ügyességedet, s a kardot s a bunkót; eredj útra hát: bilincsekbe verd Rusztemet, Zál fiát; s a Mennybéli Bíróra esküm kapod, ki gyújt csillagot fönt, s ki holdat, napot: ha azt megteszed, mit ma mondok neked, sosem lesz vitázásra gondod neked,



a kincset, fejéket s a trónt átadom, fejed sáhi díszekkel magasztalom." De így válaszolt néki Iszfandijár: "Erényekkel ékes, neves nagy király! Az ős nagy szokásoktól távol maradsz, szavadnak pedig jobb ha mértéket adsz. Keress Kína császárával harcokat, a nagyhírűektől tartsd távol magad. Csatát mért keresnél egy aggal, kinek Káosz adott oroszlángyőző nevet, s mikor sáh Manócsihr volt és Kai-Kobád, Iránunknak ő védte sok városát? Őt Rakhs gazdájának hívják, hódító, oroszlánlegyőző és trónszékadó, nem éretlen ifjú, ki tán nagyralát, már Khuszrau-al együtt vívott mint barát. Szövetség a sáhhal ha értéktelen, Gustászptól se vár már parancsot ki sem." "Emelthomlokú, nagynevű gyermekem, ki Istentől elpártol - már semmise, a hite olyan, mint a puszták szele. Ki elhagyta Istent, ne tiszteljed őt, még el se menj ajtaja s háza előtt. De sáh-ék, de trónszék ha tán kell neked, menj Szísztánba és gyűjts ott hadsereget; kötözd meg Tahamtan kezét s hozd ide, a karját bilincs kösse-burkolja be. S Zaváré, Farámarz s a Szám sarja Zál, ne vessen neked tőrt, vigyázz; meg se állj, de kastélyomig mindet űzzed gyalog: a had lássa, hadd lássa, mily sáh vagyok. S parancsomtól így nem bújik senki sem, bár mégoly hatalmas és dús is legyen." De szemöldjét ráncolta Iszfandijár: "Ügyünket bíz ilyképp csavargatni kár; hisz Dasztánnal s Rusztemmel úgysincs bajod, de úgy véled, fiadat kijátszhatod. Mert trónszékedet félted, országodat, s kivetnéd a fényes világból fiad.



Legyen hát tiéd mind a fejdísz s a trón, akad még helyem tán az égtájakon. De hát én csupán egyik szolgád vagyok, s fejem hajlítom, mint a kívánatod. Megyek hát, ha épp ez, mit oly hőn kíván a szíved, te bosszúra szomjas király. De majd hogyha elpusztul ott életem, az Úr tőled érette számot veszen! Én Rusztemmel megvívok, megharcolok, bár ítéletnapjára virradhatok." Szólt Gustászp: "Ne tégy semmit nagyhírtelen; hatalmat kívánsz, szíved bátor legyen. Van itt sok lovag, jó hadat válogass, vonuljon veled sok tapasztalt lovas. A fegyver s a harcos s a pénz épp elég, ki vesztedre tör, féltse rongy életét! Nekem, hogyha nem vagy, minek kincs, sereg, s a sáh-ék, a trónszék, a hírnév minek? Szíved félelemtől ne kábuljon el, ne késs haddal indulni Zábulba el, és gyújts lángra mindent, ha Szísztánba érsz, tedd számukra tündöklő nappá az éjt." De Iszfandijár így felelt hirtelen: "E vállalkozáshoz minek had nekem? Ha eljő időm, nem segít semmi had, az Isten halasztást sereggel sem ad." S a sáhtól elindul s a házába tart; a trón vágya, szó lángja szívébe mart. Mogorván a kastélya mélyére bú; az ajkán a szó és a szívén a bú. Naparcú Katájún haraggal tele, fiához suhant, szólni szívből vele, szeméből a könny dőlt: "Szívem gyermeke, világhírű nagy hősök emléke, te! E rózsásligetből tudom hogy kiszállsz, kívánság szerint Zábulisztánba szállsz, hogy megkössed Rusztemet, Zál nagy fiát, a kard és a harcos husáng bajnokát. Anyádnak tanácsára hallgass, fiam,



a nagy búba-bajba ne fővel rohanj! Ő elefánt-hős, mindent elver-sodor; mi hozzá a Nílus- s a tenger-sodor? Ő Fehér Dév-ágyékot karddal hasít, a nap-pálya kardjától megváltozik; ki Hámáveránt verte és ölte le, ki sem merne szólalni nyersen vele. Mint Szuhráb, olyan lovas nem sok akadt azok közt, akik síkon álltak hadat, s hogy apjával ez harci-síkon kiállt, e Szuhráb is őtőle mit nyert? Halált. a trónért te kockára ne tedd fejed, sah-fejdísszel még senki nem született. Apád már öreg, míg az ifjú erő s vitézség tebenned ma mindegyre nő, egész, nagy hadunknak reménysége vagy, vigyázz, el ne pusztulj a mérged miatt. Ha ő távozik majd, fejék s kincs tied; Szeisztánba indulnod innen minek? Ne kapkodj, ne légy esztelen, s lelkemet emitt s másvilágon borússá ne tedd. Kövesd hát anyádnak szerelmes szavát." De Iszfandijár mondja bús válaszát: "anyám, drága, hadd mondjam én is neked: olyan hős e Rusztem, mint jól ismered; Avesztá gyanánt úgy dicsérted nevét, nem illő bizony megkötöznöm kezét; igazsága nincs a királynak, tudom; nincs jobb lelke, mint ő Iránnak, tudom; olyan sincs, ki bárhogy fölérhet vele; a szívem tovább már ne tépjed vele: sokáig ha még véle marcangolod, kitépem a testemből, megláthatod. De sáhom parancsát tán megszeghetem? S hogy én sáh lehessek, tán elvethetem? Ha Zábulban vár rám írott végzetem, az ég úgyis Zábulba fordul velem. Ha felszólítom, s rá Tahamtan hajol, rideg szót az én ajkam egyet se szól."



2. Iszfandijár Zábulisztánba megy És hajnalra már mint kakas harsogott, az udvar zugában, dübörgött a dob. Fel is száll a ménjére Iszfandijár, hadával, miként szél, az útjára száll. Az út hirtelen kétfelé ágazott, megálltak az elefántok s osztagok. Mert Gumbadán várához vitt ott egy út, a másik meg Zábulba hajlott-vonult. Most elnyúlt a teve, mely élen haladt; hihetnéd: a sík földdel eggyétapadt. S bár fejére hajcsára bunkója ver, a karaván mégiscsak ott vesztegel. A hős, ebben rossz sorsnak látván jelét, kimondotta, vágják le lábát-fejét: az állatra szálljon a rossz vissza már, a sáh-fény, a dics-fény legyen tiszta már. Az állat fejét hát levágták legott, s a balcsillagú sors reászállt legott. De mégis borús lett nagy Iszfandijár, a rosszjóslatú jelt le is nézte bár: "Ki győztes vitéz lett, s kinek - szólt - feje világunkat árasztja fénnyel tele, az jót-rosszat egyképp, mit Isten megad, vidáman, mosolygó ajakkal fogad." De, bár már a Hérmand folyót látja meg, a rossztól, a bajtól nagyon tart, remeg. Ott vernek, miképpen szokás, sátrakat; a hadfő sürög mind, helyet válogat. A sáh-ifju nyergeltet éjszín lovat, reá színarany drága nyerget rakat; és száz gyors lovas kélt, a hadból kivált, hogy útjára kísérje Iszfandijárt; a parthoz, lovát kedvvel űzvén, üget, a pányvát nyeregszíjra fűzvén, üget. Nyerített a túlparton Rakhs jó nagyot, s itt Iszfandijár ménje választ adott. Tahamtan, hogy őt látja, lóról lelép,



s elémegy, hogy elmondja üdvözletét; magasztalja, s ezt mondja: "Egy-istenem nagyon kértem én, hogy vezérlőd legyen, hogy országnagyokkal te itt énvelem találkozz, had élén, egészségesen. Hát ülj itt le, vígan beszéljünk sokat, és kérdésre választ cseréljünk sokat. Amit mondok, Isten tanúm hisz reá, és tudd meg, csupán józan ész visz reá; a szót, tudd meg, én úgyse csillogtatom, hamissá csavargatni úgysincs okom. A sáh ily fiúval be boldog lehet, tekintvén ez arcot s e hős-termetet. Irán földje boldog, mivel trónodat kiszolgálni él benne mély hódolat. Jaj annak, ki harcolni száll ellened: fejéket veszíthet s veszíthet fejet. Ki gyűlölne, nyugtot ne leljen sose; ki rádtörne, kettéhasadjon szíve!" E szép hősi szózatra Iszfandijár, remek sáhi ménjéről tüstént leszáll; Tahamtant a keblére vonván, beszélt, köszöntőt köszöntőre mondván beszélt. Tahamtan meg ezt mondta: "Szeplőtelen szívű hős, világbíró fejedelem, a kérésem egy csak tehozzád, te bölcs, s e kívánatom kell hogy immár betöltsd: a házamba térítsed itt léptedet, a lelkem hadd élvezze ittlétedet." De Iszfandijár mondja, búval tele: "Világhírű nagy hősök emléke, te! Kinek híre oly büszke, mint most neked, a teljes nagy Íránnak üdve lehet; hogy elfordul, avval ki sem sérti őt, és nem lép el országa, háza előtt. De én a világ-sáh parancs-szózatát se nyíltan, se nagytitkon nem hágom át. És Zábulban engem nem enged soká időznöm, ki itt él, vitéznél, a sáh.



"Tedd, - mondotta - mit végzet írt meg neked, királyodnak írott szavát megtegyed." E béklyókba illeszd hamar lábadat, nem szégyen, ha ilyképp a sáh foglya vagy. Ha megkötve elviszlek téged neki, a fejére száll majd e vétek neki. A szívem kifárad, ha megkötlek itt; a sáh-szótól én vagyok megkötve itt. Nem hagylak bilincsek között éjig én, és úgy őrködöm rád, hogy bántás nem ér. S ha Zábulba térsz vissza ismét, mikor e kertben virágzik a rózsabokor, ajándékot én néked annyit adok, hogy országod térségén fénnyel ragyog." Szólt Rusztem: "Te nagyhírű, én a világ Urát mindig úgy kértem: immár terád tekinthessek, örvendjen ennek szívem, szívemnek vigassága szódban legyen, a lelkem, ha látlak, virágzó leszen, akármit kívánhatsz, parancsnak veszem, kivévén csak épp ezt: a béklyót; mivel ez szégyen s a szívemet pusztítja el. Bilincsekbe nem láthat engem ki sem, csak így éljek. Erről ne szólj hát te sem." De Iszfandijár mondta, búval tele: "Világhírű nagy hősök emléke, te! nem is szólt az ajkad hamis szózatot; igaz férfi ál-fénnyel úgysem ragyog. De mindenki jól tudja: sáhom nekem mi dolgot parancsolt az útkezdeten. Ha most én a házadba látott leszek, s vigadván, a vendégbarátod leszek, s a sáh-szó alól így kihúzod nyakad, a számomra akkor kihuny majd a nap. De biztos, hogy én harcba szállok veled, mint párduc csatázom, ha kell, ellened, a vendégbarátság feledségbe hull, s ha majd ezt teszem, hős nevem fénye hull. S a sáhom parancsát ha meg nem teszem,



a túlsó világon tüzes lesz helyem. De vélem ha lelked talán egyetért, ma nyújtsuk kezünk még ki borserlegért; ki tudhatja, mit nyújt a holnap nekünk, effélét bizony jobb, ha nem kérdezünk." Felelt Rusztem őnéki: "Várj hát reám, le kell vennem immár vadászó ruhám. Kerek hétig itt csak vadászgattam én, és bárány helyett górt fogyasztottam én. Ebédkor pedig küldj értem megint, ha asztal körül készen ültök ti mind." Majd Rakhsára pattanva elvágtatott, lesújtott szívében borús gond lakott. A házába vágtatva, töprengve ment, s Narímán-fi Szám sarját Zált lelte bent. S hogy elhagyta Rusztem a Hérmand folyót, a sáh-sarj, a nagyhírű gondolkodott. Basútan, ki Gustászp tanácsosa volt, lakosztálya mélyére látogatott. S ekképp szólt Basútanhoz Iszfandijár: "Be könnyen tekintjük, s be súlyos, mi vár. Hisz Rusztem lakában mi dolgom nekem? S mi őnéki nálam? Ha tán nem jön el, bizony meg se hívom, hiszen hogyha itt az egyikünk mértéke majd bételik, az ölés a másiknak szívét süti, a barátság végét majd sírás veti." Szakácsoknak adván parancsát tehát, ebédelt s Tahamtant nem is hívta át. S az étket midőn elfogyasztotta már, borosserlegért nyúlt nagy Iszfandijár. Tahamtan meg otthon csak ült s várta ott a hívást, hisz ígéretet rá kapott. S ki sem jött, idő bár igen sok letelt, a hős Rusztem egyre az útra lesett, s hogy elmúlt már jóval az ebédidő, már haragot áraszt a hős agyvelő. "Hej, testvér, - szólt nevetve - asztalokat teríts már és hívd el a bajnokokat.



Vajon hát ekképp szokta Iszfandijár, hogy engem lenéz? Jó; nem is várja már a szívem, hogy elhívni jöjjön követ, bizony semmi jó tőle már nem jöhet." Terítettek és ettek és ittak és föl is keltek.Aztán a bajnok vitéz, amint asztalától az udvarra lép, parancsot Farámarznak oszt már ekképp: "Szólj szolgámnak, hogy Rakhsot nyergelje meg, legyen rajta kínai díszes nyereg; én most vissza Iszfandijárhoz megyek, s kimondom, ha sáh sarja, ígéretet ne szegjen, mert ki szegi adott szavát, a tisztesség útjáról máris leszállt.
3. Rusztem és Iszfandijár összetűzése S hogy Iszfandijárhoz került újra ő, az ifjú, köszöntésre, már újra jő. De ezt mondja Rusztem: "Vitézem, be más, be új lett tenálad ma illem s szokás! Nem óhajtsz-e méltatni vendégedül? Csak ígéreted volt, s nem asztal terül? Jegyezd meg mit én mondok, egy bajnok agg hős ellen ne szálljon mely ily vak harag: te túlsággal is nagyra tartod magad, s e hit néked, úgy látom, nagy dölyföt ad; lenézed vitézségem immár, hiszem, szemedben kicsiny már tudásom s eszem. De Rusztem vagyok, tudd, én adtam - ki más? Narímán sah törzsének fenncsillogást, az Éj Dévje miattam marja kezét, a mélységbe hánytam varázslók fejét. Te jó sáhi véred s fejéked nagy ok, hogy lesvén, mit óhajtsz, barátod vagyok; bizony nem kívánom, hisz oly ifjú vagy, hogy elhullj kezemtől, te bátor lovag. Mert számodra hős Szám vagyok, meglehet, ki erdőből oroszlánt elkergetett." De Rusztemnek ezt mondja Iszfandijár:



"Oroszlánszívű, nagynevű hős király! Biz azt mondták nékem a bölcs móbedek, a virrasztó-elméjű bölcs emberek, hogy Dasztán nem is tiszta, dév szülte őt, nem kérkedhet evvel világunk előtt. Számnak meg se mondták, hogy megszületett, akképp nézve, mint végső ítéletet: mert hó volt a fürtje, míg teste sötét; s hogy Szám látta: kétség szorítván szívét, tegyék csak ki - rendelte - tengerhez őt, madár csőre, hal szája elnyelje őt. De jött Szímurgh, két szárnyát terjesztve szét, és nem látta rajta nemesség jelét, és elvitte fészkéhez őt, messze fel, fiókáknak étek hogy ott lenne fenn, és undorral így dobta tüstént nekik, mert hitte, ha átadja, tüstént eszik. Örül mind, valóban, hogy étekre lát, de megnézi, s irtózva, hozzá se lát. És otthagyták, látván, hogy hitvány falat, és elfordították megint arcukat; s a Szímurgh, pedig szörnyűmód éhezett, ilyen gyatra étket bizony megvetett. Adott hát kegyelmet s így tartotta Zált; ki megnézte, jókedvre úgysem talált. Az elhullatott dögöt ette csak az, silány volt kicsiny teste, mindig csupasz. Szímurghtól csak így nyert ő kíméletet, az ég sokszor megfordult feje felett, majd ciprussá serdült és lombosodott, és végtére Rusztem-gyümölcsöt hozott. S e Rusztem vitéz volt, okos, hős vezér, ki sok hősi tettével égboltig ér; királyságot így nyert nem kis tetteken, de nagydölyfű immáron, istentelen, királyok parancsára már mitsem ad, sosem járva bölcsesség-adta utat." De "Csönd, - Rusztem ezt mondta - fékezd magad! Miért is beszélsz így? Be vétkes szavad.



Hazugság felé hajlik álnok szíved, a lelkedbe dévek szavát csengeted; a Teremtő jól tudja, hogy Szám fia, nagy, nagy hírre volt módja felszállnia. Te hallhattad, mily nagy, mi bölcs, soktudó, vitéz nincs a földön hasonlítható. Anyám pedig Mihráb király lánya, tudd, Mihrábé, ki Szind-ország nagy sáhja, tudd. És Dahák volt ötödik őse, aki nagyobb volt, mint a világ királyai. Vajon származásnak nagyobb fénye kell? Igazságtól bölcs ember nem térhet el. Erényről ha szólsz, merre nap hint le fényt, a hős kölcsön éntőlem esd mind erényt." Meghallgatja Iszfandijár Rusztemet, de vígan, virágzó tavaszként nevet: "Nohát csak figyelj rám, mit is tettem én: magas fők fölé mint emelkedtem én. A bálványimádástól védtem előbb hitünket, hogy tisztuljon immár a föld; vitéz egy se látott biz ily háborút, a hulláknak hulláma hullákra hullt. Én Gustászpnak ágyékából származám, ki Luhrászp királytól eredt, s lásd: anyám görög császár leánya, övé, ki a nagy Rúm népén nagyfényű szép korona. Tudod jól, az én őseimnél, e nagy nemeslelkű boldog nagyoknál magad csupán szolga voltál, s apád apja is csak az volt; ne szépítsd: e szó nem hamis. Királyságot néked csak ősöm adott, jutalmazva sok drága szolgálatod. Hisz hallottad is, harcaim közt hogyan rohant rám oroszlán s a bősz Ahriman, s hogy Túr földjén mit tettem én, hogy milyen kínon mentem át, mily nagy gyötrelmeken, ilyet gór a párductól nem szenved el, s a halász-kampótól a krokodil sem. Magas csúcson állt fenn egy bástyás erőd,



az emberi lakoktól távol; s előbb csak bálványimádók lakták, nagysereg zavartlelkű népség, akár részegek. Firédún-fi Túr volt csak, más senki még, ki elvette volna e vár hírnevét. Vitézül levervén a bástyásokat, s a földig ledöntvén a bálványokat, ott Zerdustnak gyújtottam szentelt tüzét, mit parázsos katlanban küldött az ég. Igazságot osztott az én Istenem, és Íránba így értem én győztesen; mind meghalt, ki énrám emelt vad kezet, a bálványok bráminja mind elveszett. De ily hosszasan mért beszélek neked? Ha tán szomjazol, hozz boros-serleget." Tahamtan meg Iszfandijárnak felel: "Az én tettem emléke nem hervad el. Igazságot ismerve hallgasd szavam, dicső régi harcos vagyok, tudd, magam. Ha nem én kerestem föl Mázenderánt, ha nem vállamon volt a küzdő-husáng, hol vak Gév, és Gódarz s Tósz kínok között e sok hős sah rab volt s varázslás-ütött, ki tépte ki a Fehér Dév velejét s a szívét; ki tudta így hős-erejét? És Káósz királyt is ki mentette meg, hogy ismét a trónszék felett ülhetett? A láncokból én vittem trónusra, mert Irán boldog így lett s a sáh sors-kegyelt! Lemetszettem én vad varázslók fejét, nem láttak síri leplet, sem temetést. Ha elvérzik ott büszke Káósz király, ágyékából Szijávus sarjad-e tán? Ha Khuszraut dicső anyja nem szüli meg, ki ad vajon Luhrászpnak nagy sáh nevet? Te Gustászp fejékét miért említed ily kérkedve, s Luhrászp nyakékét minek? Ki azt mondta, kösd meg Tahamtan kezét! Hogy megkössön engem, nincs oly magas ég;



mert voltam gyerek s magas kort értem el, de ily szót bizony még sosem tűrtem el. Az esdés gyalázat csupán énnekem; hogy ily enyhe volt szóm, az is kín nekem." De Iszfandijár csak mosolygott hevén, s szorított nagyot nagy Tahamtan kezén: "Ej, Rusztem, te elefánttestű, te csak olyan vagy, milyennek már hallottalak; oroszláni combnál karod tömörebb, riasztó sárkányé vállad, kebeled, a derekad hajlékony, mint párducé; csatázni, ki hős is, veled merne-é?" S amíg szólt, keményen szorított kezén, de ifjú kezétől se hátrált a vén. A halvány vér serkedt már körme alól, de állja a bajnok és nem vonagol. De megfogta ő is az ifjú kezét, s szólt: "Istent-imádó király-sarjadék! A nagyhírű Gustászp be boldog király, hogy oly sarja van, mint nagy Iszfandijár." S szorított, hogy ezt mondta, szörnyen kezén, s az ifjúnak arcába szökkent a vér, s a körmén kiserkedve hő vére hullt, a nagy hadvezérnek meg orcája gyúlt, de mégis mosolygott csak Iszfandijár, a boldog, s "Dicső Rusztem - ezt mondta már -, igyál bort ma: holnapra jaj lesz neked, borozgatva nem lesz, ki majd emleget. Ha éjszín lovamra rakom nyergemet, és sáhi nagy sisakot főre veszek, ledoblak gerellyel lovadról, hogy a fejedben ne járhasson immár csata. Kezed kötve, sáhomhoz elviszlek én, és azt mondom, bűnösnek nem hiszlek én. Én kérelmeződ leszek színe előtt, és megvédlek téged, mert megkérem őt; ne gyötrődj, ne szenvedj, ne kínozd magad, az ürömből végül is öröm marad." Nevet Rusztem, úgy nézi Iszfandijárt:



"Még torkig léssz ezzel a harccal; ne várd. A harc-síkra holnap ha én elmegyek, s miként hős a hőssel, csatázom veled, karommal nyeregből kivetlek hamar, s a nagy büszke Zálhoz vihetlek hamar, ivor trónra ültetlek és koronát teszek fődre s szívedben felgyúl a láng; a sáh elé pompával együtt megyünk, vágtatva, vigadva nagy utat teszünk; a koronát fejedre bátran teszem, Gustászpnak csak így mondom köszönetem. Majd szolgai övemet felövezem, mert mindig is sáh volt a gazdám nekem; te sáh léssz s e sáhnak én hűbérese, s örömtől kiugrik a népünk szíve." De ezt mondta most néki Iszfandijár: "Nekem higgy, a szót egyre csépelni kár. Már elmúlt a dél és a gyomrunk üres, a harcunkról épp elég szavunk esett, hát asztalt és ami van, hozzátok be, s a túlsokbeszédűt ne hívjuk ide." S hogy tálaltak és Rusztem falatozott, nagy étkén a sok bajnok ámuldozott. Hős Iszfandijár s véle sok bajnoka mindenfelől bárányhúst tolt most oda; s Tahamtan bizony semmit ott nem hagyott, s a sáh-gyermek és népe ámuldozott. S a királyfi parancsot ekként adott: "Most kelyhet, vörösbort sokat hozzatok. Most meglátom, Rusztem, ha majd bort iszik, a sáhról ugyan hogy is nyilatkozik." A pohárnok serlegben jó bort hoza, amely fölött esztendő sok szállt tova; s a serlegből Rusztem a sáhért ivott, és nagy sötét borforrást kiszárított. S midőn már a nyugvásnak órája jött, piros volt a bortól a hős szerfölött.
4. Rusztem és Iszfandijár párbaja



Hogy eljött a nap, Rusztem vértjébe bújt, a testére védelmül tigris borult, nyeregszíjra pányvát kötött, és lovát megülte, mely nagy volt, mint nagy elefánt. Zavárét hivatván, az izmos vezért, a hadnépről őnéki hosszan beszélt, ekképp szólt: "a hadnépet elhívd, eredj, homokdombra álljon a teljes sereg." Zaváré pedig ment s a tett mezején, gyűjtötte a népet a harcok terén. Tahamtan, kezében dzsidát hordva, ment, a kastély elé ért s hamar lóra kelt; egy dombra a folyón át fölérkezett, s a világon hosszasan töprenkedett. S kiáltott is, így szólt: "Nagy Iszfandijár, ím eljött a harcod, gyerünk vívni már!" S az ifjú hogy hallotta e szavakat az agg oroszlántól, mosolygás fakadt az ajkán, s felelt néki: "Készen vagyok e harcunkra, mert régen ébren vagyok." S a vértjét, sisakját - parancsolta ő s tehénfő-husángját is adják elő. Majd tündöklő mellére simult a vért, és nagy sáhi harc-sisak nyomta fejét; és éjszín lovára nyerget tétetett, s a ló már az ifjú elé léptetett. Így indultak ők ketten; azt mondhatod: világunk nem ér meg több ünnepnapot. Az ifjú s idős hős hogy egymásra néz, a két büszke arszlán, a két hős vitéz, nyerít mind a két ló, hogy azt vélheted: a harc sík porondja is kettéreped. És Rusztem kiáltott: "Te vidám király! te sorstól-kegyelt, ily nagy hévvel ne szállj a harcba, ne kapkodj, ne szórj szét erőt, füled nyisd a vénebb s tapasztalt előtt. Ha harcot kívánsz, hogyha vért ontanál, zavart és csatát hogyha óhajtanál, szólj, s hívom a zábuli lovasokat,



e kábuli vértbe bútt bajnokokat; s parancsold ide az irániakat, lássuk: melyik ékkő, melyik vak garas. S ha ők törnek egymásra küzdőmezőn, nyugodtan telik már időd és időm, a vérontás kedved szerint lészen és a sok szörnyűség és a verekedés." De őnéki Iszfandijár így felel: "Amit mondasz, annak nincs értelme sem. Te fölserkentél, mihelyt megvirradott, és erről a dombról hívott szózatod. Most megcsalni mért is kívánsz engemet? Közel látod, úgy látom én, vesztedet. S nekem Zábulisztánnal ily harc minek? Irán s Kábul is, mondd, miért küzdjenek? Ha védelmező kell neked, hozzad el, de pártfogó énnékem, tudd, egy se kell. Szíved harcot óhajt, szívem harcra vár, rohanjunk sereg nélkül egymásra már; és meglátjuk: Iszfandijár ménje-é, ki majd hőse nélkül megy jászol felé, vagy harc-szomjú Rusztemnek tér vissza a lovagvárba gazdátalan jó lova." A két harcoló egyességet kötött, hogy egyik sem használ föl megsegítőt. Megütköztek több ízben dárdával ők, a vértjük mögül vérük is felszökött; szilánkokra törték a dárdáikat, s a két büszke hős íme kardot ragad; emelt fővel egymásra tör, sújt, lecsap, szökell jobbra és balra mindkét lovag. Erős mind a kettő, s midőn főre üt, a két kard törik, megreped mindenütt. Nyakuk most kihúzzák, husángjuk pedig nyeregről leoldják, a harc így folyik, és zúdítnak egymásra sujtásokat: mint kő-ár ha hegyről a völgynek szalad. Mint két dúlt oroszlán ha egymásra csap, sebet tépnek egymáson sűrű sokat.



De eltört a két súlyos bunkó is, és kifáradt viaskodva mindkét vitéz; elővették ekkor az öv-szíjakat, a két szélsebes ló szökkelvén-szaladt; s most egymást erővel leöklözni kész a két elefánttestű bajnok vitéz. Ez annak s az ennek vadul fut neki, de nyergéből így sem hajíthatja ki. Kifáradt a két hős a küzdés során, a fáradtság látszott a két hős lován, habot vet ki szájuk s poros habra vért, hasadt már a nyergük s a pokróc s a vért.
5. Iszfandijár fiait megölik S hogy így nyúlt a harc már igen hosszúra és nem jött meg Rusztem még, Zálnak fia, a túlpartra ment át Zaváré s hadát, a bosszúra szomjúhozót vitte át. "Ti írániak! Hol lelem Rusztemet? Ilyen nap - kiáltott - nyugodnunk lehet? ti jöttetek támadni Rusztem vezért, ti jöttetek, hetykén, a krokodilért; hogy őt megkötözzétek, volt vágyatok, nem illik, hogy üljünk csak itt, várjatok!" Zaváré szidásra nyitván ajakát, így ontotta rájuk gyalázó szavát. Dühös lett nagy Iszfandijár egy fia, a nagyhírű lófékező harc-fia, akit Nós-Ázarnak hívtak, fennkölt, nyugodt vezér, és vidámlelkű hős ifjú volt. A szísztáni hős ellen düh szállta meg, hát ily szúró szózattal dorgálta meg: "Te elbízott szísztáni - ekképp beszél -, ne tudnád, hogy oly hős, ki szent hitben él, a pökhendiséget sosem míveli, s a sáhok parancsát igen tiszteli? Nem engedte nékünk nagy Iszfandijár ebekkel csatáznunk; de itt hogyha már jogot nem tekintvén, ti elkezditek



a harcot s reánk így emeltek kezet, hát látjátok egyszerre s nagyhírtelen: ki harcos, husángot, dzsidát mint emel." Zaváré parancsolta: "Harcokra hát! S a hadfőik fejére vérkoronát!" Zaváré előlép a hadnép mögül, mely most tíz-soronként a harctérre dűl. Az írániakból megöltek sokat. Nós-Ázar hogy ezt látja, kardot ragad. Csatázó mezében nemes ménre ül, az ind kard kezében csatának feszül. Másoldalról egy hős, sereg-támasza, közelgett, a had büszke dísze, oda. Ez Alváj vitéz volt, sudár, vakmerő, derűslelkű, nagyhírű, lófékező. Nós-Ázar már távolból rontott neki, a kardját emelt kézzel rántotta ki. Sebet vert fején, és a másik lehullt, derékon-szeletvén, lováról, s kimúlt. Zaváré a ménjén elé ugratott e hősnek, süvöltvén ilyen szózatot: "No, ezt földre dobtad, de úgy törj nekem, hogy jól tudd: nem Alváj az én hős nevem." Zaváré gerellyel taszítván fejen, lováról a bajnok ledőlt hirtelen. S hogy Nós-Ázar ménjéről így hullt alá, a had sorsa ővéle fordult alá. De volt bátyja, s ez most dühös-bánatos, e hős ifjút úgy hívták, hogy Mihrí-Nós. E bússzívű bajnok nem is várt tovább, de nógatva éjszínű pompás lovát, a had belsejéből előszáll-szalad, sebes-szívű, szökken ki ajkán a hab. Farámarz pedig mint a bősz elefánt rohan másfelől, indus kardot kiránt, és ront Mihrí-Nósnak, a hősnek. Hadak mindkét részről rettentőt kurjantanak. A két harcos ifjú, a tombolva vad, az egyik király-sarj, a másik lovag,



oroszlán gyanánt küzd, dühöng, fölvadul, a kardjával egymásra így tör vadul. Bár elfogta Mihrí-Nóst harcuk tüze, Farámarzhoz mégsem volt hős-ereje; kirántotta kardját, hogy üssön vele, nemes szép fejét földre röppentse le, de csak saját jó ménje nyakára sújt; a gyorslábú mén feje tüstént lehullt. Farámarz gyalog végre végzett vele, s piroslott a vértől a végzet tere. S hogy Bahman vitéz látta: testvére hull, s a vértől a föld lent sziromként pirul, ment Iszfandijárhoz, s reá ott talált, ahol legnagyobb lángú harcot talált; s kimondotta: "Fényesszívű hős apánk, a szísztáni had vészt zúdított reánk; Nós-Ázar és Mihrí-Nós, két gyermeked, Szeisztánban elhagyták bús lelküket. Te küzdést, mi hordunk dühös kínokat, s a szép ifjú sáh-sarjak ím föld alatt. A törzsünk gyalázatja immár örök: ily csúfságot tettek e gonosztevők." Az éber vitéznek felindult szíve, ajka széllel és szeme vízzel tele. Szólt Rusztemhez: "Ej, démonok sarja, te! az igazság útjáról mért térsz te le? Nem azt mondtad, nem hozunk hadsereget? Nem ismersz se szégyent, se tisztes nevet? Nem restelkedsz előttem s Isten előtt? Tán nem féled ítélet napján sem őt? Ne tudnád, hogy ígéret- és hitszegőt olyan nincs, ki dicsér a népek között? Két szísztáni megölte két sarjamat, és abba sok gazságuk most sem marad." E szózat Tahamtanba vad kínt vetett, s mint szélben faág, kínban úgy reszketett, esküt sáhja fejére s éltére tett, s a napra s a kardjára vérsík felett: "E harcot biz én nem kívántam sosem,



s ki megkezdte, átkozom, bárki legyen. Öcsém két kezét megkötöm, mert tudom, hogy ő indított harcot ily rossz úton. Farámarzot is megbilincseltetem, a fennkölt-hitű sáh elé úgy viszem, hogy teljék be bosszú e nagy hősökért. Okoskodnod így hát tovább nincs miért." De ezt mondja Rusztemnek Iszfandijár: "A páváért kígyóvért ontatni kár, nem értelmes ám az s egy csöppet se jó, nem is nagy királyokhoz illő s való. Sötétszármazású, te! Készülj hamar, mert eljött a végzet reád, szörnyű baj: két combod nyilammal ma Rakhshoz verem, a véretek víz és tej, elkeverem; hogy rabszolga ne légyen többé, aki a gazdája vérét merész ontani." Szólt Rusztem: "A szót ha így szaporítod, csak hírünk s nevünket fogyatkoztatod." Hát vették az íjat s a sok vad nyilat: sötétté borult sok nyiluktól a nap. A nyílvégeken lobban immár a tűz, s a testükre páncélt a nyíl árja tűz. Kicsinnyé szorult most az ifjabb szíve, és ráncokba rándult a szemöldöke. Kezét nyílra és íjra úgy tette föl, hogy nem volt menekvés a vesszők elől. Mert gyémántkeménységű minden nyila, előtte papír volt a páncél maga. Az íjról a vesszőket ím ellövi, és Rusztem és Rakhs teste sebbel teli. Az ifjabb körülfutva így támadott, belé nyíl Tahamtantól nem szállhatott. S magában a hős Rusztem mondotta már, hogy bronztestű, úgy látszik, Iszfandijár. S nyilaktól bizony Rakhs is oly gyönge már: a bajnok s a mén is alig hogy megáll. Kiszállt hát e harcból a hős és a mén, Tahamtan kibúvót keres, nem remél:



leszáll Rakhsról és mint a szél, oly sebes futással, menekvést a bércen keres; a sebverte Rakhs már istállóba tér, a bajnoktól eltávozik. Dőlt a vér Tahamtan vitézből; igen reszketett, a hegy-nagy vitéz, mert ilyen gyenge lett. Nevet most, hogy ezt látja, Iszfandijár. Szólt: "Nagyhírű Rusztem, miért lett ma már oly semmi a bősz elefánt ereje? Az érc-bércet vesszőm hogy is verte le? Hová lett husángod, vitézséged is? Hová büszkehírű királyfényed is? A hegycsúcsra mért is szaladsz föl, mikor oroszláni hangon füledhez hatol? Nem ríkattad-é meg a Dévet magad? Kardod nem sütött meg vadállatokat? Oroszlánból, mondd, róka mért is leve? Mért űzte el kardod a harcok heve?" 6. Rusztem otthon Hős Rusztem a kastélyba így érkezett, mit hős apja Dasztán mihelyt észrevett, komor lett. Zaváré, Farámarz zokog, látván sok sebét, szívük lángon lobog. Jajuk pedig Rúdábe hallotta, és haját tépte, orcáját szaggatta, és világlátott Dasztán haját tépi meg, az arcát sebekhez szorítván, remeg; majd ezt mondja: "Harcok között lettem agg, és így kell ma látnom dicső sarjamat?" Szólt Rusztem: "Siránkozni itt hasztalan. Az ég óhajából ez ügy veszve van. De van még mi ennél bizony súlyosabb, s ezért félelemben szívem-lelkem agg: oly bronztestet, mint ez az Iszfandijár, sosem láttam én hadverő férfinál. Kerek földön itt-ott sokat jártam én, a rejtetlent, rejtettet mind láttam én, Fehér Dévet övszíjon csak fogtam én, a földhöz mint fűzgallyat csapkodtam én.



Vasam még az üllőn is általhatolt, ha sújtott e vas, bármi pajzs gyönge volt. Ütöttem az ő büszke vértjére is; de csak mintha gránátra hullong tövis. Krokodil ha meglátta hős kardomat, azon nyomban elbújt egy kőszirt alatt. De mellén a vértjét biz át nem veri, a fejfedő selymét is át nem szeli. Ha előtte magamat meghajtaná, csak tüzesebb lenne e kőszív talán. Hisz elméje máson se jár - vesztemen, olyat mond, olyat tesz, s olyan féktelen. Az Úrnak, hogy éj lett, ma hálát adok, homályban hogy ő jól ma nem láthatott, s kiszökhettem így most e sárkány kemény kezéből; de végképp-e, nem sejtem én. Egyéb mód bizony nincs, ha meggondolom: a gyors Rakhsot én holnap itthon hagyom, és eltávozom, hol nyomom nem leli. E hős Zábulisztánnak főit szeli: de végül talán meg is elégeli, bár gonoszság sohasem elég neki." De Zál mondta: "Hallgass reám, gyermekem, okos légy: a terved kitártad nekem. A világon mindennek egyforma, a halálnak van egyedül más kapuja. De orvoslást mégiscsak látok, fiam: segítséget Szímurghtól esdek magam. Ha ebben a dolgunkban ösvényt mutat, az ország hatalmunk alatt megmarad." E nagymerszű tervben megegyeztenek, nemes Zál a roppant magaslatra ment, három parazsas-katlant felvitetett, és három nagyértelmű hős véle ment. A táltos a hegycsúcsra felérkezett, brokát-göngyölegből egy tollat kivett, a medencében gyújtott jó nagy tüzet, s a tollból egy foszlánykát elégetett. A sötét éj egy szaka már tovatűnt;



hihetnéd, a levegő megfeketült, s az égből, a légből a Szímurgh lelát, s a hegycsúcson égő erős tűzre lát, s hogy mellette Zál ül, s hogy nagy szíve fáj; a magasban kört írva, szállott le már. És látván a csúcsról, hogy Szímurgh leszáll, magasztalta, hódolt is őnéki Zál. Három medencét illatszerrel rakat; az arcába véréből szökken patak. Szólt Szímurgh: "Király, mondd, mi történt veled, hogy így kellett gyújtatnod füstért tüzet?" Felelt Zál: "Szálljon ellenségemre a baj, mellyel a gonosz vert engem maga. Oroszlánszívű Rusztem elfáradott, az aggódás érette megbénított; az életét féltem a sebek miatt, ily sok vad sebet még sosem láttanak. Rakhs is mintha elszállna már élete, csak fetreng s vonaglik, nyilakkal tele. Mert Iszfandijár jött az országba, ki örökké a harc ajtaját döngeti ki országot, koronát, trónt akár itt, fánk gyökereit is és gyümölcseit." Szólt Szímurgh: "Ó, hős bajnok, ebben neked a lelked ne érezzen még több sebet. Csak Rakhsot mutasd meg nekem, s véle őt, a nagyhírű fennkölt világ-jótevőt." Zál Rusztemért küldött egy embert: "Emeld, ha csak pillanatra, de följebb fejed. S parancsold, hogy Rakhsot, derék jó lovad, vezessék a Szímurghoz éppígy, lovag." És Rusztem, midőn ezt a hírt vette át, a hegycsúcsra vonszolta Rakhsot s magát. S hogy mén és vitéz ért a hegycsúcsra már, a fényes-szívűt látta Szímurgh madár, és ezt mondta: "Nagytestű, bősz elefánt, veled, mondd, kegyetlen kinek karja bánt? Te Iszfandijárral mért vívtál, felelj; a kebledbe lángot mért hívtál, felelj:"



Szólt Zál: "Ó, szeretetnek ura, te most föltártad minékünk szent arculatod; ha most föl nem épülhet Rusztem, talán szemünk itt a földön helyet még talál? Szeisztán üres lesz és sivár maga, csak oroszlánfészek és tigristanya. Gyökerestül szaggatja ő nemzetünk. Vajon véle miről is egyezkedünk?" Megnézte most Szímurgh is a sebeket, és keresett rájuk kötelékeket, a sebből a vért szítta már csőre ki, és nyolc nyilat is húzott belőle ki. És szárnnyal sebét megsimította mind, és Rusztem föléled s ragyog már megint. Szól Szímurgh: "Kötözd be a sebeidet, s egy hétig vonulj vissza, óvd a sebet; egy tollamat mártsd tejbe, és kenegesd gyógyítsd vele nyíllal-lőtt sebeidet." Majd Rakhsot is magához hívatta, és a csőrével őt is simítgatta, és nyakából kihúzott kemény hat nyilat, több nyíl már a testében nem is maradt. Nyerített a jó Rakhs azonnal nagyot; a trón-osztó szíve is felkacagott. S most ezt mondta Szímurgh: "Vitéz bajnokom, ki mindünk fölött nagy s dicső vagy nagyon, miért is kerestél csatát, mondd, vele, kinek bronz a teste s dicső hősneve." Felelt néki Rusztem: "Ha ő szívemet, bilincsek felől szólva nem sérti meg, nem is teszem. Ám inkább itt meghalok, mint oly szégyent tűrjek, hogy nem harcolok." Szólt Szímurgh: "Ha fődet te Iszfandijár előtt földre hajtod: se szégyen, se kár; s ha vélem kívánod szövetségedet, a harcot tovább véle nem kergeted. Ne kívánj kitűnni e bajnok fölött, csatában hisz úgysem tepernéd le őt. A legjobb, ha őt holnap megkérleled,



ajánld néki föl testedet-lelkedet. Ha eljött az órája, bús végzete, ilyenmód is hasztalan szólsz véle te. Ezért egy varázsszert adok most neked, s fejed már a fénylő napig vetheted." Tahamtan vidul már e szímurghi szón, a szívében immár nem is fél nagyon. "Tanácsodtól - így szól - sosem térek el, bár kardzápor érné is légből a fejem." Szímurgh mondta: "Mert úgy szeretlek, figyelj, az égbéli titkot hadd áruljam el. Tudd: Iszfandijárnak ki vérét veszi, a végnapja már készen áll őneki. Amíg él, csak nőnek dühös kínjai, menekvése nincs, hullanak kincsei; a balsors e földön nyomon kergeti, s a túlsó világon is kísérgeti. Ha megjegyzed azt, mit ma közlök veled, erős léssz, mikor jő az ellenfeled; neked szép csodám este feltárom én, a csüggedt beszédtől szád elzárom én." Majd ezt mondta: "Indulj el, üld meg lovad, és kézbe a legfénylőbb kardod ragadd." Tahamtan pedig, hallva Szímurgh szavát, övét fölcsatolván, legott Rakhsra szállt. Megindult azonnal s a tengerhez ért, s ott látta: Szímurghtól sötét lesz a lég. S mikor már a tengerhez ért Rusztem el, leszállott a fennkölt Szímurgh is közel; egy tamariszk nőtt ott, egy égig-sudár, leszállt rá parancshangú Szímurgh madár, és Rusztemnek száraz utat mutatott, fuvallatából fútt mósusz-illatot. Parancsolta Rusztemnak: lépjen elébb, és végigsimította szárnnyal fejét. És szólt: "Nyess egy ágat, mely legszárazabb, mely itt legsudárabb s a legvékonyabb. Az ő harci-ereje ebben lakik, a vesszőt tehát semmiségnek ne hidd.



Csak tedd egyenessé a tűzbe, s keress nyilat, mely nagyon jó, kipróbált s hegyes; tégy tollat rá hármat és tégy két hegyet. S hogy mint ölheted meg, kimondom neked." Rusztem hős az ágat lenyesvén, a part felől vissza ismét a kastélyba tart. Vezérlője Szímurgh volt útján neki, feje fölött útjának úgy szállt neki, és ezt mondta: "Most, már, ha Iszfandijár, a harcot keresvén, tevéled kiáll, te kérleld s keress békülést, semmi mást, kerülj minden ármánykodó cselfogást. Ha el nem fogadná a kérésedet, ha hitvány-vitéz-számba vesz tégedet, csak húzd meg a húrt, s a tamariszk-nyilat, melyet még előbb a bor jól átitat, és célozd meg két kézzel úgy a szemét, mint ki a tamariszkba veti hitét, s szemébe röpíti a végzet nyilad, ott sebzed, ha nem győz le az indulat.
7. Iszfandijár halála A hajnal kibukkant a bércek felett, sötét éjen áttörve, fenn lépkedett. Tahamtan meg, öltvén a fegyverzetet, az Isten felől hittel emlékezett; a vad-elefánt-Rakhsnak nyergébe ült, s mint kék tengeren gálya, éppúgy repült. S elérvén a síkföldi hadnépeket, az ifjúval végharcot ott keresett. A töprengő Rusztem, kihúzván magát, ekképp mondja most szemrehányó szavát: "Mért alszol soká, mondd, oroszlánszívű, ha Rusztem vitéz Rakhsa nyergében ül? Nagy álmodból ébredj, siess ellenem, én Rusztem vagyok s bosszúmat kergetem." Felöltötte vértjét nagy Iszfandijár, s a bajnok Tahamtan elé már kiáll, de Rusztemnek arcára nézvén, kiált:



"Neved rejtse el már a széles világ! Szeisztáni ember, te elfeleded a bajvívó izmát s nyilát mind, Neked egészséget bűbájos Zál adhatott, mert nélküle fölvetné minden tagod a hulláknak tornya; de szétzúzom a te tested ma: Zál élve nem lát soha." Szólt Rusztem: "Be nem telsz a harccal soha, de nem jöttem én, tudd, viaskodni ma, csak kérlellek, fénylő vagy szégyellt nevem ügyében. Igaz hitre, Zerdustra, menny tüzére, s Nós-Ázarra megkérlek én, s Avesztára, Zendre, s nap-, holdra, ne térj a pusztulás útjára, vidd szívedet." Szólt az: "Szóval én meg se tévesztelek: a harcok s a borzalmak napja e nap. Ha vágyol reá, hogy még élve maradj, vedd testedre immár e bilincseket." De ő, szóra nyitván az ajkát, felelt: "Nevem s lelked evvel ne csúfítsd-gyalázd; e harc mást se hozhat, csupán szörnyű gyászt. Én ezrével szép sáhi ékszereket, fejéket és karkötőt adok neked, és édesajkú szolga-apródokat, kik ezrével éj s nap lesik majd szavad. Ezrével a khallukhi szép lányokat, fejéked kik ékítik, oly bájosak. Narímán-fi Szám és Zál kincs-termeit kinyittatva néked, te páratlan, itt, előtted ma készséggel meghódolok, a bosszús királyhoz veled járulok, csak űzd el szívedből nehéz mérgedet, lakóul belé már ne végy déveket." De ezt mondta Rusztemnak Iszfandijár: "Ily hosszan s hiú módra szólalni kár. Te mást mint halált vagy bilincset ne kérj, ha másról beszélsz, az bizony mitsem ér." Tahamtan, mikor látta: kár kérnie, mert Iszfandijárnak nem enyhül szíve,



már íjhúrt feszített; s a nyíl vesszejét, melyet borral élessé tett még elébb, fölilleszti rá; végre bajnok-fejét az ég felé feltartva, ekként beszélt: "Hold és nap adója, tudást is ki adsz, ki erőt és nagy sáhi fényt osztogatsz! Az én tiszta hű lelkemet láthatod, s az érzésemet s mind amit gondolok; tudod, mily kegyetlen volt énvélem ott a síkon, reám hogy miképpen csapott. Ne ródd bűnömül, mit teszek; végtelen nagy ég megteremtője, most légy velem!" A tamariszk-ágát a húrhoz teszi, csak azt téve, mit Szímurgh súgott neki, a hős ifjú szemére céloz s lövi: és Iszfandijárt most az éj ellepi. Az igazhitű sáh-fi feje konyult, a kezéből kínai íja kihullt, sötét ménje nyakába karral borult, a síkság a vértől, mint hajnal, pirult. A fényesnevű így a trónról alá, hanyatlott az éjszínű lóról alá. Magához tért aztán, hogy porban hevert, felült, hallgatott búsan, hosszan figyelt. A vesszőt, a tollat, hegyet húzza ki: a hegytől a tollig piros vér lepi. Majd ezt mondja Rusztemnek Iszfandijár: "Tudom már, a végórám csöppet se vár; ne menj el, de kelj fel, kerülj már ide, mivel változott már szívem nézete. Nem Rusztem, nem íj, nyíl, se Szímurgh madár, ki testemből lelkem kiszaggatja már. Gustászp volt, csak ő volt, ki így bánt velem; az Úristent érette nem kérlelem. S most Bahmant, az én szép, kiváló fiam, az én bölcs-szívű, harcot-álló fiam, szeresd, kérlek, immár magadhoz fogadd, s amit mondok, őrizd eszedben, magad: tanítsd hadvezetni, s hogy és mint lehet



emelnie sereget és serleget, és hogy mint vadásszon, zenéljen, s igyék, uralkodjék, játsszék, s beszéljen, miképp." Tahamtan felállt; hallva mit rendel el, s a mellére jobbját szorítván, felel: "Ha elhunysz, szavadhoz bizony hű leszek, és mindent, amit mondasz, így tétetek: lesz trónszéke, elefántcsontból való, és szívgyújtó koronát kap, mint való." Tahamtan szavát hallva, Iszfandijár ekképp szólt: "Eredj, kérlek, agg hős, anyám keressd föl s beszélj véle, mondd néki ezt: "Anyám drága, engem a vég meglepett. Miként lég, olyan volt a vért őneki, nyilával, ha vasbérc is, általszeli. Kövess, jó anyám, jőjj, keressd gyermeked, s ne bánkódj, ne búsítsd ezért lelkedet. De embertekintettől rejtsd arcodat, s a leplemből már ki ne fejtsd arcomat, a látása megszerzené kínodat; ki bölcs, ily tanácsot bizony hogy nem ad. A nővéreimnek s a nőmnek pedig, kik vágyódva gondolnak énrám, te vidd, e tisztáknak, bölcseknek, kérlek, te add, anyám, át e búshangú végbúcsúmat: Apám trónusáért kell halnom nekem, a kincstára lett síri halmom nekem." Majd mélyet sóhajtott, és ezt mondta még: "Gustászp sáh miatt ért ma harctéri vég." S a testből a hős lélek ím fölrepült s a nyíltól sebes test sötét földre dűlt. Rusztem látta, megtépte harcköntösét, arcát sárral megszórta, porral fejét. S az ifjúnak vaskoporsót készített, terített rá kína-brokát szőnyeget. A belsejét szurokkal kenette meg, a szurokra ámbrát, mosuszt hintetett. Aranyszálú szép selyem-leplet adott; a hősök nagy serege fennzokogott.



A holttestet díszleple burkolta be, és türkiz fejéket kapott hős feje. Koporsóban immár a király fia: csak volt már a gyümölcsös királyi fa! Tahamtan pedig negyven válogatott brokát-leplű, szélgyors tevét hozatott. Az orcáját mindenki s tépte haját, a királyfit dicsérte, ontva jaját. És szállt már a gyász híre Gustászp fele: lecsüggedt a nagyhírű hős sáh feje. Ruháját a testéről tépdeste le, a mély porba csüngött fejéke s feje, a kastélyból áradt a sírás; tele töltötte a földet a bajnok neve. Iránban, hová csak e hír eljutott, fejéküket eldobták minden nagyok. Az íráni főbbek szeme tiszta lett, kitisztult szemükből a sáh-tisztelet; a sáhra "Te balsorsú! - mind így kiált ha Zábulba kergetted Iszfandijárt, fejéked hogy ott óvja, s ő ottveszett, s te élsz s hordozod még király-díszedet, e dísz hát terajtad gyalázat legyen, a vesztedbe gyorslábú csillag vigyen!" A kastélyát elhagyta minden vitéz, a fejdísz s a ház már a sártól nehéz. S hogy anyja és nővére megtudta mind, s a lánya - a kastélyát elhagyta mind, a lábuk poros volt, fedetlen fejük, a testükön szaggatott minden mezük. S Irán-szerte végig s az égig jajong a nép érte, egy teljes évig jajong.
RUSZTEM HALÁLA 1. Sagád Most elmondom, mint ölték meg Rusztemet, az ős monda-könyvből e történetet. Egy vénember élt, neve Ázáde-Szerv, a Szahl-sarjnál,Ahmednél, szállása Merv;



a Királyok Könyvével rendelkezett, viselt ősi hős-orcát, hős-termetet. Feje s lelke ékes beszéddel tele, és bölcs nyelve régrótt regékkel tele. Mit őtőle kaptam, ma mind átadom, a szókat szavakkal mesévé fonom. Ha "kéthetes szálláson" itt maradok, ha lelkemmel józan úton járdalok, e hős-könyvet ösvényén végigviszem, a földön ki nem hunyó hírem leszen... A tudás barátja, a vén, így beszél, a szépszózatú bölcs, a dústerhű vén: Volt Zál hős szerájában egy rableány, ki dalolt s zenélt. Egy nap Záltól e lány fiút szült, ki oly szép, olyan büszke volt, hogy tündöklőbb őnála nem volt a hold, s hogy látta e Szám-arcot, Szám-termetet, a bajnok rokonsága örvendezett. A csillagtekintők, jeles, bölcs sereg, Kasmírból és Zábulból mind bölcs fejek, kik Istent imádtak s kik égő tüzet, mind rúm-i csillagmérővel jöttenek. És mérték és nézték a fénylő eget: e gyermeknek ott sorsa mit rejteget. S a számokból látták a szörnyű csodát, jelentősen egymásra néztek tehát. És mondták a Szám sarja Zálnak: "Te nagy, ki tündökletes csillag új sarja vagy! Az ég titkait lesve, mit hogy takar: már látjuk: e gyermeknek nem jót akar. E széparcú gyermek ha majd férfi lesz, nagyon vakmerő lesz, nagyon hősi lesz, Narímán-fi Szám büszke törzsére kárt hoz immár, komor végzetet, vad halált. Szeisztánba baj jő s a jaj véle nő, sok hadfő viszályt sző, ha felserdül ő, és mindenkinek napja fájdalmat ad, s a földön bizony nem sok ember marad." E szózatra bús lett dicső Szám vitéz;



az ítélő Istenre sóhajtva néz: "Te alkottál égboltot, csillagokat; esengek, belőlük reménységet adj. Dús sorsunk legyen, mely nyugalmat megád." Az ifjút ekképp hívta apja: Sagád; nőttön nőtt a gyermek, szopott sok tejet, szívet-felvidító derék ifjú lett. S hogy felnőtt és nagy lett a szép ifjú már, a kábuli királyhoz elküldte Zál. Megnézte a kábuli uralkodó, és látta, hogy királyi trónra való. S mert oly hősi törzs sarjaként érkezett, lányát adta hozzá és örvendezett. De Írán és Hindusztán vezérei örökké csak Rusztemről szóltak neki, mert ő sarc fejében, ha egy év letelt, tőlük mindig egy tehénbőrt követelt. S most Kábulban azt várta minden vezér, hogy zábuli nagy Rusztem ezzel nem él, s a harcról s a sarcról nem ejt szót tovább, mivel már a sáhjuknál vő lett Sagád. De esztendő teltén hogy eljött e nap, ő feldúlta Kábult adójuk miatt. Sagádot pedig szörnyű düh fogta el, de bánatát másoknak nem mondta el, csak Kábul királyának négyszemközött: "Elég volt, nem óhajtom tisztelni őt; a megbecsülés útja már nem hiszem e szívből ezentúl hogy hozzá viszen. Mit bánom én, bátyám-é, vagy idegen, eszes férfi-é, vagy bomolt s esztelen. Hát készüljünk, ejtsük kelepcébe őt, s nagy hírünk-nevünk nő kerek föld előtt." Így szólván, e tervben megegyeztenek, azt hitték: a hold fölé vetnek fejet. - De egy vén bölcs ezt mondta: "Rossz fát aki a lángokra tesz, csak magát égeti." Az éj jött, s a nap bérc mögé elvonult, de őrájuk álom bizony nem borult.



"Nevét eltöröljük mi könnyen s hamar, és megtelik Zál szíve könnyel hamar; - a kábuli sáhhoz ekképp szólt Sagád s ha kívánod azt, hogy szavunk tettre váltsd, hát lakomát rendezve, hívj sok nagyot, rendelj bort, zenét, rendelj jó dalnokot; és bor mellett szólj hozzám nagy dölyfösen, az én nevem ajkadon hitvány legyen; megsértődve, Zábulba majd elmegyek, teszek benne tüstént panaszt ellened, a bátyám s apámat dühítem terád, hogy nemzeted hitvány, hogy ocsmány a szád. Tahamtan miattam dühös lesz nagyon, el is jön, hogy meglássa szép városom. Te rendezz az útján vadászó-teret, s csak ásass az útjába mély vermeket; lovának s magának elég nagy legyen a nyílás: a mélyén kemény kard legyen, mind jó hosszú; és tőr, világló acél, a markolat földben, s a hegy fönt s az él. De ötnél te inkább tíz vermet veress; ha lelked nyűgöktől feloldást keres. Ezermestert rendelj vagy százat oda, s a szélnek se mondd el e szómat soha. A vermeknek száját takartasd be jól, az ajkad pedig jobb, ha egy szót se szól." Elindult a sáh, megzavarván eszét, a vak szenvedély és az őrült beszéd. És meghívta Kábul nagyját-apraját, és megrakta nékik sok dús asztalát. S hogy ettek már, játékra is gyűltenek; a bor folyt, a lant szólt, s az énekesek; s midőn már a sáhi bor fejekbe szállt, ezt mondotta otromba szókkal Sagád a kábuli királynak: "Tudd, én vagyok e díszes sereg közt legeslegnagyobb, mert Rusztem fivérem, mert Dasztán apám; van-é itt, ki fentebbről származna tán?" A sáh erre felszisszen és közbevág:



"E dolgot miért titkolom hát tovább? Hisz nem vagy Narímán-fi Szám vére te, Rusztemnek nem öccse, de rokona se. Silány ajtónálló, rabszolga fia, Rusztem anyja nem szólít ,öccs'-nek soha." Kicsinnyé szorult most Sagád hős szíve, felindultan indult ki, Zábul fele. A hős Rusztem örvendezett, látva őt mint széplelkű és bölcs, derékifjú hőst. "Oroszlánszívű Számtól - ezt mondta - csak erős és vitéz sarj születhet. Szavad halljam: Kábul sáhjánál öcsém hogy él? S Tahamtan felől ott a sáh mit beszél?" De Rusztemnek így válaszolt most Sagád: "Ne említse Kábul királyát a szád előttem; hisz egykor csupán jót adott; ha látott is, áldást esengett nagyot. De most? Bort iszik, s csúfolón tör nekem. Fejét túlemelné a felhőn-egen. És nagy társaságban gyalázott, igen: azt mondotta, hitvány a törzsem nekem. "Adót, sarcot - ezt mondta - meddig rovunk? Szeisztánnal tán szembe sem szállhatunk? Már nem mondom, hogy Rusztem nagy; mert való: az én törzsem csöppet se lentebb való." Azt is mondta, hogy nem Zál sarja vagyok, s ha tán mégis az, néki még Zál se sok. E hősök miatt szívem kínok között, és Kábulba zöld arccal búsan jövök." Tahamtant meg is szállta szörnyű harag: "Titokban bizony semmi már nem marad. De országa és ő ne bántson tovább: hatalmat, fejéket ne lásson tovább! E hitvány beszédért a lelkét veszem, a testére-lelkére átkom vetem. Te boldog léssz, trónjára ültetlek én, taposván az ő porbarontott fején." És néhány napig még vendégelte őt, a számára szép, fennkölt helyet jelölt.



De aztán hadat már a táborba vont, mivel véle, úgy vélte, Kábulba ront; s mikor már a had népe mind egybegyűlt, Tahamtan vitéz szíve megkönnyebbült. S a harc emberéhez Sagád szól: "Lovag, a sáh ellen, Kábulra, mért hívsz hadat? Neved hogyha akár a vízre írom, már Kábulban senki nem alszik, tudom. Ki mer hadba indulni még ellened? Ha megmozdulsz, vajon ki állhatna helyt? Hiszem, hogy királyuk már megbánta ezt, és írt jöttöm ellen már aggódva esd, s esengő könyörgésre küld erre át, szemenszedve, Kábulból, sok harc-fiát." "Igaz, - mondta Rusztem - bizony nincs nekem a hadnépre szükségem ehhez sosem; elég lesz Zaváré s még száz jó lovas, s még száz jó gyalog hős, erős, mint a vas.
2.A csapda A rosszcsillagú gaz midőn útra kelt, Kábulból ki, sáhja már vágtatva ment vadászó-terére s hadából maga a legjobb kútásókat vitte oda. S a vadlakta sík tájat, széles mezőt az út alatt vermekkel rakták meg ők; és, nyéllel le, vertek be mély föld alatt dzsidákat, hegyes tőrt, kemény kardokat. Befedték szakértőn a mély vermeket, hogy ember, de állat se láthatta meg. S Tahamtan nagy útjára szánván magát, lovas-hírnököt küld a sáhhoz Sagád: "A hős bajnok jön, s véle nincsen sereg; igen jó, ha most nyomban engeszteled." S a kábuli hadfő legott útra kelt, búval telt a szája, dühvel lelke telt. Leszállott lováról, mihelyt rávetett Tahamtan arcára egy tekintetet, fejéről lerántotta ind fejdíszét,



és homlokán kulcsolta össze kezét, megoldotta saruit Kábul ura, és könnyeket sajtolt a pilláira. És arccal a fekete földre borult, Sagádért ily engesztelő szókra gyúlt: "Ha rabszolgád részeg lett és esztelen, és őrült dühében lett dölyfös - nekem illik, hogy bocsásd meg e nagy bűnömet, s barátságot érezzen ismét szíved." S mezítláb előlépett: végig homok a homloka, szívében fondorlatok. Tahamtan pedig megbocsátott neki, s miként jóbarátját, akként tiszteli. Azt mondotta: fedje be lábát, fejét; felültette nyergébe, s indult elébb. Volt Kábul vidékén egy szépselymű rét, vidította zöldje az ember szívét. Volt víz ott és sok fa - e kedves helyen az ember oly boldog-vidáman pihen. A sáh oda dús étkeket hordatott és ünneplő szép sátrat állíttatott, és bort is hozatván és zenészeket, sok herceget trónszékre felültetett. No s aztán Tahamtannak ezt mondta ő: "Te nagy hős, ha kedved vadászatra jő, van egy nagyszerű hely, vadászatra nagy, hol rónán-hegyen falkaszám jár a vad. Lelsz vadkecskét, gazellát, górt is sokat, csak az kell, hogy jól szálljon vadászlovad, kezed közé antilop, gyors gór akad, e vonzó vidéket csak úgy el ne hagyd." S már felgyúlt a hős Rusztem, hallván: e sík mezőről s e szép hegyről szó mint esik; mindennél, mi végzettel támad nekünk, eszünk már kifordul, zavart lesz szívünk, mivelhogy világtalan világ ez itt, nem óhajtja föltárni bús titkait. Parancsát kimondotta: nyergeltetett, beszállatva sólymokkal völgyet-hegyet,



De, mely őt követte, a vadászcsapat, az ásott verem-sortól távol haladt: Zaváré s Tahamtan meg épp arra járt, hol sors folytán ásták a vermek sorát. Rakhs, megszimatolván a friss föld szagát, golyó lett, akképp húzta össze magát; fölugrott, erős félelem fogta el, a földet patájával szaggatta fel. S az útnak oly részére ugrott-szökött, hol elléphet két titkos árok között. Rusztem szíve fölgerjedett ellene, mert végzettől úgy elködült két szeme: S az ostorral egyet lazán rácsapott, de Rakhs erre, szökkenve, lángot fogott. A két verem közti tér szűk lett neki, de kereste: sorsát mint kerülje ki. Ám két lába most már az árokba lép, és nem tud kapaszkodni föl semmiképp. Meredt sok hegyes kard, gerely, tőr amott: nem is küzdhetett és ki sem futhatott. Kard szabdalta szét büszke Rakhs oldalát, s a bátor vitéz mellét, bajnok nyakát. De nagy hős-erővel bizony csak kijő, veremszájig ér el a hős hadverő. S bár sok nagy seb kínozta, pillát nyitott, Sagád álnok arcára fölláthatott: s így megtudta: terv s csel Sagádtól való, az ocsmány Sagád volt az álnok csaló. Szólt: "Balcsillagú gaz, miattad leszen csupán pusztaság majd e kedves helyen. De gaztettedet mégis megbánod itt; remegj: mert az élted nem ér aggkorig." S az álnok Sagád ajkán kél ily beszéd: "Gazságért igazság! Égben bosszú ég. Miért kellett ontanod sok hősi vért? Raboltál, rohantál, lecsaptál; miért? Való, hogy a végzet a fejedre szállt: most Ahríman hurkában lelsz rút halált!" A kábuli király is megérkezett,



mert ösvényt a tág síkon épp arra vett. És látta, hogy Tahamtan sebbel tele, s hogy sebeit lélek sem kötözte be. Szólt hozzá: "Te nagyhírű harcos, veled mi történt vadász-síkomon? Most megyek futok futva, keresek orvosokat, miattad bizony véres könnyem szakad! De tán még begyógyul sebed s énnekem kár orcámat könnyekben fürösztenem." Tahamtan felelt: "Álnokindulatú gonosz férfiú, gyatra-származatú, az orvosok ideje nékem letelt, ne onts énmiattam te vérkönnyeket. Akármily soká élj, elér végzeted, az ég elforog minden élő felett." Majd álnok Sagádra tekintvén beszélt: "Ha már engem itt ily nehéz végzet ért, a tokjából vedd most elő íjamat, s a végső lövését te rendezd magad. Feszítsed ki húrját, s rá tégy két nyilat, ha zsákmányleső bősz oroszlán halad e réthez, ne légyen, hogy zsákmányt kutat és sebmarta testemre így ráakad, és rámugrik, elpusztít engem hamar: az íjam ha nálam van, hasznomra van. Míg élek, még oroszlán ne tépje meg, a földnek hagyom majd, ha kell, testemet." Közelment, meg is húzta íját Sagád, reá-nyomva meghúzta éles nyilát, Tahamtan elébe letévén nevet: vitéz bátyja gyászsorsú végén nevet. S az íjt fogta Rusztem, feszítvén erőt, vonaglott, a sok seb nagyon marta őt. Sagád félt a nyíltól, s egy fatörzs megett hogy testét megóvassa, elrejtezett. Egy nem messze álló platán volt a fa, fölötte sok esztendő szállt már tova, s bár odvas volt, még ága és lombja nőtt. S a mocskosszívű elbujt törzse mögött.



Emelt Rusztem, ezt látva, bajnok kezet, sebet nem bánt, nyilat lőtt, húrt pendített; Sagádot a fához szegezvén vele, gyúlt víg lángra, bár búcsú-percben, szíve. Sagád jajgatott szörnyű kínok között, de Rusztem soká sírni nem hagyta őt. Majd ezt mondta: "Hálám fogadd, Istenem, hatalmad mivel végre jól ismerem, már elröppenő lelkem ajkamhoz ér, de nem nyelte el bosszúm napját az éj. Erőt adtál, hogy még e rossz vég előtt magam sújtsak bosszúval ily hitszegőt." Szólt, s lelke a testéből eltávozott; magasztalta mindenki, sírt-jajgatott. Zaváré egy más vesztő árokba hullt, s a sok hős kisérő is éppígy kimúlt.
3. Gyász és megtorlás A hősök közül egyik megmenekült. Gyalog s lovon Zábulba szállt és repült, s a gyászhírt el is mondta mindenkinek, hogy elefánt-hősük a porba esett, s hogy Zaváré sem maradt életben, és hogy mily sok vitézt vert le gaz cselvetés: jajongtak, zokogtak a zábuliak, a kábuli gazok s a sáhjuk miatt. Zál port hint a fejére, szaggatja föl a mellét, s az orcáit is tépi föl. Parancsára Farámarz indult oda, hogy arra a bősz sáhra rontson hada. S hogy Farámarz sereggel Kábulba ért, ott országnagyok közül senkit nem ért; már mind elfutott. Ám a város zokog, a hős Rusztemért kínjuk izzik-lobog. Farámarz pedig ment a síkság felé, s az ásott verem, sorra, ott tűnt elé. S a városból trónust hozott arra át, s a trónusra tette a széptörzsű fát. Derekára csatolta harcos övét,



és levette testéről sáh-köntösét. Langy vízzel lemosták a hőst legelébb, gyöngéden, szakállát, nyakát, kebelét; fölötte mosuszt s ámbrát égettek és bevarrták szelíd kézzel minden sebét; fejére maga öntött rózsavizet, a testére meg tiszta kámfort vetett; kerül szép aranybrokát-hímzet reá, virágot, mosuszt, bort is hintett reá. A szemfedélvarrónak is könnye dőlt, végigfolyt a galambősz szakáll fölött. A világban miatta jaj áradott, egy tartomány forrong tán, azt gondolod. Emelték a kertben a dakhmát neki: a dakhma a fellegek halmát veri. Két aranyló trónust is fölállított, a sorskedvelt bajnok, lám, így nyugodott. Majd magasba emelték jó Rakhs lovát - ily lovat nem láthatott még a világ két álló napig feszítettek erőt, míg elefánt hátára rakták fel őt. Farámarz így gyászolta nagy Rusztemet, s a síkságra indult a hős hadsereg; a had bajnok-útján a por kavarult, vas fedte a földet, a lég elfakult. S hogy Kábulba ért már a bosszú-sereg, a napnak s a holdnak is fénye veszett. Farámarz a fényes had élére állt, az ellenség hadának mélyébe szállt. Lovaghad kavart port, világ elborult. A kábuli álnok sah fogságba hullt, a hadnépe szóródott szét, és a sok Zábul-küldte hős, mint a bősz farkasok nagy falkája, úgy leste, kergette szét legyőzött, futó, megriadt seregét. A kábuli sáh véres testét pedig egy elefánt-málhába vettette, míg a vadászó síkságra mentek, oda, hol megásott vermeknek tárult sora,



bilinccsel kezén oda hordatta le, és még negyven bálványimádót vele, a hátából ott szíjat vágattatott, a húsából itt és ott látszott a csont, és fővel verem-mélybe vettette le, sárral teste, nyílt szája vérrel tele. Negyven rokonát máglyán égette el, s a hitvány Sagád testét vétette fel, és hegymagas nagy lángot lobbantatott: Sagád és platán és föld ott hamvadott. S midőn már a had vissza Zábulba tér, a hamvat Dasztánnak adja a vezér. Szeisztánban egy évig mély gyász honolt, és mindenkit éjszínbe, kékszínbe vont. Rúdábé szegények közt osztotta szét a kincseit, s Istenhez ekként beszélt: "Ó, rangnak és hírnek ki felette vagy, fiam lelkét tisztítsd a bűntől magad. Az édenben ossz néki végső helyet, gyümölcsöd hadd élvezze: magvat vetett."
ISZKANDAR 1. Dáráb Az agg dihkán, mit mond, az édesszavú, mit is tettek Gustászp s a jószándokú s dicsőhírű hősök s derék Ardasír, és Humájról, Dárábról, mit tart a hír?... Midőn a kajánida trónra jutott, Dáráb harcra készült s markot nem csukott. Minden mágust, főpapot, országnagyot és éberszívű bölcset eggyéhívott: "Az én tetteimnél csodásabb nagyot ti nyíltan, de titkon se hallhattatok. Igazság legyen majd viszonzása csak: hogy holtomban is majd magasztaljanak. Ne szenvedjen ember ez ország terén, mert éltemben kincseket gyűjtöttem én. Igazságra van büszke gondom nekem. Ki országomat lakja, boldog legyen."



Egy nap, midőn ménesét kereste fel, hogy lássa, a síkságon mint száll s legel, a síkot bejárván, egy hegyhez került, ahol végtelen nagy kerek tó terült. Parancsolta: tapasztalt munkásokat az ind földről s Rúmból is hívassanak, e nagy tó vizének kaput nyissanak, csatornái mindenhová fussanak. A mesterek nyitottak nagy kifolyót, s ott virágzó szép várost alapított. Midőn már a bástyák fölépültenek, adott városának Dárábgird nevet. A hegynek gerincén tüzet gyújtatott, a tűzhöz-könyörgők sűrűn gyűltek ott. S különféle munkásokat híva át, szereltette föl vélük új városát. Majd sereget küldött szét; roppant hadat, hogy megvédjen mindent az égbolt alatt. S már nem volt, ki ádáz bajt reszketve vár, a rossz-szándék szívét ő elszelte már. Majd hadnéppel Rúm ellen indítja vágy: virágzó vidéken viaskodni vágy. Rúmban Failakúsz volt azontájt király, ki Rúsz királyával barátságban állt. Ez írta meg, hogy Dáráb, Humáj fia jön és véle számlálhatatlan hada. S hogy Rúm királyához ily hír érkezett, a régviselt dolgokra emlékezett, vitéz harcosokból toborzott hadat, kik jól állják helyük a harcok alatt. S mikor Dáráb hadával megérkezett, Rúm nagyjai határon túl értenek. De Ammúrijéből jött Failakúsz is, s jöttek harci kedvvel vezérei is. Jött három nap és éj, és két csata dúlt, negyednap, midőn a világ-fáklya gyúlt, már Failakúsz s hadnépe mind megfutott, és süveget, sisakot síkon hagyott. Fogoly lett a nők s gyermekek nagy sora,



igen sok vitézt ölt le nyíl zápora. És most Failakúsztól egy vonzó követ, egy szép nyíltszívű, bölcs vitéz érkezett. Pénzeszsákot, rabokat s ládát hozott kettőt is, mit ékkővel jól megrakott és ily szót: "Nagyon kérem Egy-istenem, legyen már az útjelzőm eztán nekem; dalos serleg szóljon, ne dúló sereg, a harcra ne fordítsunk immár szemet. Tégy úgy, mint a sáhnak való tennie. Apád sáh volt s nagy sáh az ő gyermeke." Meghallgatta Dáráb a hírnök szavát, majd gyűlésbe híván sok országnagyát megkérdezte: "Mit véltek erről? No lám, Failakúsz becsületét védi talán." Áldást kértek Dárábra a főurak: "Igazhitű, bölcslelkű sáh, - szóltanak a királyok királya a legnagyobb; mi legbölcsebb, úgyis azt határozod. Tudd: annak a királynak egy lánya van, ciprusteste, kikelet-orcája van; nincs bálványkép Kínában sem díszesebb, nincs őnála gyűrűben ékkő se szebb. A sáh, hogyha meglátja, megkedveli, e szép ciprust kertjébe átülteti." A rúmiak követét híván a sah, arát, mint tanácsolták, kíván szava: "A császárhoz menj vissza, mondd meg neki: ,Ha becsületed vágyod megmenteni, szerájodban él egy leányod neked, ki minden királynők király-éke lett. Te őt rúm-i adóval küldd, nékem add, hogy sértetlen őrizd meg országodat.'" Miként szélvihar szállt a szóló követ, és átadta otthon az üzenetet. Örült Failakúsz és örült mind vele a hadnép, hogy sáh lesz a sáhjuk veje. Kimondták, mi légyen a sarc és adó, s hogy Rúm sáhját tisztelni hogy s mint való.



S kimondták erősen, hogy évente kap Mihr havában a császártól majd a sah aranytojást, öntöttet, százezeret, és mellé sok királyi drágakövet. A tojások negyven mithkál nehezek, s az ékkövek legyenek értékesek. A főurak vitték a királyleányt, és mellette mindegyik szép adományt. Arany hordszéket készítettek tehát, hoztak rabszolgákat s arany koronát; rúm-i brokáttal raktak meg tíz tevét, rávarrták az ország aranyát, kövét. És háromszáz tevén még szép szőnyeget vittek, mint királyok, a holmik felett. S a görög lány, szívgyönyör trónja felett. A püspök vezette s a szerzetesek. Szép Náhid mögött lépdelt hatvan leány, arany serleget tart kezén mindahány, a serlegben királyi kövek sora, a szépeken függő volt, szép korona. A püspök Dáráb sáhnak adta a lányt, s a köveket kincstárnokának tovább. A táborban Dáráb nem hosszan pihent, de hadnéppel indulva, Íránba ment. Egész nagy hadával vonult Párszba át. S ott fejére tette a sáh-koronát.
2. Náhid Az éjjel a szép nő a királlyal hált, hordván ékszert, illatot, színeket, bájt. De kebléből szerető sóhajt lehelt, s lehétől a királynak undora kelt, megrázkódott s elfordult fekve feje, mert érezte: rossz a nő lehelete. És felbőszült ettől az íráni sáh, a lelke, a szíve kesergett soká. Sok bölcs orvost hívattak s küldtek be mind, s ők Náhid királynéhoz ültek le mind. Az egyik bölcs férfi, egy éles szemű,



kutatván, lelt írra, mert volt erre fű, a szájpadlást égette izzón e fű, mely Rúm-szerte iszkandarúsz-fű nevű. Náhid szájpadlását bedörzsölte jól, sűrűn hullt a könny Náhid pilláiról, és elmúlt a rossz-szag, de szája tüzelt, s mint bíbor-brokát, arca lángja tüzelt. S a széparcú nő már csak ámbrát lehel, de Dáráb szívét még iszony tölti el. Nem éledt e lányért a szív-óhaja, és elküldte őt Failakúszhoz haza. Szegénykét, ki hordozta már gyermekét, s ki erről bizony senkinek nem beszélt.
3. Iszkandar és Dárá Kilenc hónap elmúlt a szép nő felett, s ím tündökletes-fényű szép sarja lett. Szép termet, színek, s illatos szép tagok: Náhid néki Iszkandar nevet adott, hisz úgy vélte: ez csak szerencsét-hozó, mert iszkandarúsz volt a szájgyógyító. A császár az országnagyokhoz beszél, hogy törzsének immáron új sarja él; és Dáráb királyról ki sem szólt soha: a sarj Iszkandar volt, s a császár: apa. Mert szégyellte volna a császár a szót, hogy Dáráb az ő lányát ellökte volt. Igazlelkű anyjától megszületett Iszkandar, s nagyapjának hírt vittenek; az istállóban egy fakó kanca meg, egy izmos, magas, fürgelábú, remek, az éjjelen ellett egy szürke csikót: oroszlánszügyű és rövidcsűdü volt. A császár pedig kart emelt ég felé, mert ezt jószerencséjű jelnek vevé. A kiscsikót hajnalban hozatta be, s a kancát is, feldíszíttetvén, vele. Szemen s nyakon simogatta a csikót, a gyermekkel mely éppen egykorú volt.



Az évek pedig jöttek és múltak is, idők jók, szelídek, s gonosz dúltak is. A sáh-rangot Iszkandar megszokta ott; mint harcos lovag, töltve minden napot. Hamar bölcs lett, megtanult vezetni, és derék lett, tudása kinek nem kevés. S a császár őt utódul szemelte ki, mert kedves volt hozzá és tetszett neki. Hihetnéd, hogy éppen királyságra lett, hogy országot építsen földünk felett. S Dáráb, eltaszítván a szép Náhidot, vett más nőt magához, s utódot kapott, fiút, kiben fenség lakott és erő (a Náhid fiánál még ifjabb is ő), Dárának nevezték, s remélték: nagyobb szerencséje lesz, mint mit apja kapott. Tizenkét esztendős lett éppen fia, hogy Dárábnak megtört a sorsa s kora; virágzó vitézsége elhervadott, a túlsó világra már hívást kapott. Magához hivatván a hon bölcseit, a trónus felől hosszasan szólt nekik, és ezt mondta: "Ezentúl Dárá vezet, ki titeket mindenben jóra vezet; hát hallgassatok rá, tegyétek szavát." Szólt, s szívéből már a lehelet kiszállt: gránátlevélből lett lepkeszeg-virág. Meghalt Failakúsz is, ki Rúm sáhja volt, idővel, s az ő hullta Rúm gyásza volt. S ott Iszkandar nagyapja trónjára lép, a gonoszságnak megkötötte kezét. Volt ott egy jeles férfiú akkoron, rá mint büszke díszére nézett a hon. Arisztálisz volt ez a bölcs névszerint, nemes, nagy tudású, ki csak jóra int. Ez éles szemű bölcs a sáhhoz belép, elfoglalja mellette fennkölt helyét, s szól: "Gondold meg, sok ült már trónon, mint te, és örökké nem ült rajta senkise.



Ahányszor csak azt mondod: 'Célnál vagyok, és útmutatót kérdenem semmi ok, tudd meg, hogy nincs nálad már oktalanabb, mert tanácsadóra nem bízod magad. Mi porból vagyunk s újra porrá leszünk, sosem szökhet ettől a testünk nekünk. Ha jó léssz, a jó hírben él majd neved, a trónon szíved büszke-boldog lehet; Ha rosszat cselekszel, bizony rossz leszen a termésed: nyugton nem alhatsz sosem. E szózatra Iszkandar immár kigyúlt, a bölcsszózatúhoz szívével simult; ha jön szóba ez s az, csak őt kérdi meg, ha jó bor, ha tábor, ha serleg, sereg. S egy szép nap betoppant egy ékesszavú követ, bölcsbeszédű, derűs férfiú, s ki őt küldte, nem volt más, Dárá király; üzente, hogy Rúmtól ő sarcot kíván. Szikandarnak elmondta, mért érkezett, s az ifjúnak ekkor komor kedve lett, s szólt: "Menj vissza Dárához, mondd meg neki, hogy párává lett már adónk, mert aki az aranytojást tojta, a tyúk, kimúlt, a kamatozó tőke is véle múlt." A küldött pedig, hallva ily büszke szót, el is tűnt, riadtan hamar távozott. Az ifjú pedig, híva főbb tisztjeit, az újságot elmondja nyíltan nekik; ekképp szól: "Ki sem tud a forgó egen változtatni, bármily derék is legyen. A föld arcát immár végigtiprom én, hogy próbát tegyek rossz és jó titkon én. Idő jött elindulni; már szívetek ne őrizze pusztán szülőföldetek. Nagyapjának kincstárát nyittatta ő, a népes hadat felállíttatta ő, Irán ellen indulni vágyón akart, oroszlánszívet hordva és hősi kart. S már hallotta Dárá, hogy Rúmból a had



az ország irányába sebten halad. hát Isztakhrból indított nagy sereget, felfogták a lándzsák sűrűn a szelet. Kitervelte, hogy Rúmba ront át vele, s határról hajít már be csóvát keze. S a had már a Furátnál fennen ragyog: a fűszálakénál a számuk nagyobb; a parton felállott a népes sereg, a víz át se csillant a vértek megett. De Iszkandar meghallva, hogy jő felé, kimondotta: indulni kell őelé. A két had között két farszang volt a tér; tanácsot tart Iszkandar és sok vezér. És Dárá hadáról sokat szóltak ott, a császár tanácsot nem egyet kapott.
4. Iszkandar mint követ Tanácsos szavakkal mikor már betelt, szólt: "Más választás most már nem is lehet: magam kell hogy elmenjek s legyek követ, és mindent kifürkésszek" - így tervezett. Választott tíz rúm-i lovas-bajnokot, nyelv-értőt, figyelni és szólni tudót. A vezér a táborból elvágtatott. És tíz tudós tolmácsa véle futott. S hogy ott volt már Iszkandar Dárá előtt, lováról leszállt és köszöntötte őt. Irán nagyja mind nézte s ámuldozott s az Úrtól rá áldásért fohászkodott. Oly fenséges, oly bölcs, oly széptermetű, oly izmos volt, oly jeles viseletű. Iszkandar leült, aztán fölkelt, beszélt és elmondta Iszkandar izenetét. A sáhnak megáldotta díszes fejét, hogy éltesse így őt örökké az ég. Majd ezt mondta: "Iszkandar üzeni: "Sah, te nagy, kinek teljesül akarata! Hadat, tudd, veled szemben nem viselek, Iránban soká úgyse vesztegelek;



csak járdalni vágyom a föld kerekét, a teljes világon tekintgetni szét. Igazság és jószándék kell csak nekem; hát add meg, hisz te vagy itt fejedelem. Az átvonulásom ha megtagadod, a légben mint felhő nem vonulhatok. Te haddal siettél elém, bárha a szándékomról nem tudtál semmit soha. Ha harcot kívánsz, azt is elvállalom, mert innen viszály nélkül nem távozom. Királyi viszálytól szívem nem riad, legyen bármilyen nagy s hatalmas hadad."" De meglepte Dárát az ifjú esze, merész hangja, fensége, szép termete: és ezt mondta: "Szólj, honnan is származol, mert királyi bélyeg van homlokodon. Követnél különbnek tekintlek, legény; hogy Iszkandar maga vagy, azt sejtem én." De ő mondta: "Ez nem szokásunk nekünk, se harcban, se békében így nem teszünk. Szikandar körül szónok él épp elég, s a bölcsek fölött mind ragyog, mint fejék. De ő küldte így ezt a szót énvelem, a sáhnak csak úgy mondom, mint ő nekem." Berendeztek ott néki szép lakhelyet, mely nagyrangú hírnököt megilletett. Az íráni sáh felrakat tálakat, és meghívja őt, kit majd vígan-lakat. Meg is jött a hopmester tüstént vele, s a tisztes követ-helyre ültette le. S midőn már megették a jó étkeket, hozattak bort, dalnokot, zenészeket. Iszkandar a könnyebb bort ízlelte meg, majd keblébe dugta a borserleget. S midőn sok borosserleg jött sorra már, túlsok lett az eltenni-valója már. A pohárnok Dárának szólt: "A követ egyetlen kupától se válik ma meg." A sáh megkérdeztette tőle, minek



őrzi ő így a boros serlegeket. A pohárnok megkérdi: "Mért kell neked, dicső úr, így fognod a serlegeket?" Iszkandar felelte: "Tudd, jóhírű, meg: a serleg a követet illeti meg! De hogyha Iránban a szokás nem ez, vidd kincstárnokodhoz a serlegeket." E válaszra Dárá, a sáh, jót nevet, s egy ékkővel színigtelt szép serleget a követnek kezébe tétet hamar, s fejére rubintos fejéket hamar, S a terembe épp ekkor tértek azok, akik Rúmban Íránnak kértek adót, az ünneplő asztalhoz ért el rajuk, a nagy sáhnak hódolni volt óhajuk. De Iszkandar arcára néz egy követ, a sáh elé hull nyomban, ily szót rebeg: "Ez Iszkandar császár, aki buzogányt és koronát hordva üli trónusát. A sáh hogy nekünk oly parancsot adott: eredjünk el őhozzá, gyűjtsünk adót, ő méregre lobbant, vadul bánt velünk, s kimondotta, hogy hadrakél ellenünk. E zord sáh elől futva szálltunk tova, csak űztük lovunkat sötét éjszaka. Nem láttunk még Rúmban hozzá foghatót, a földünkre, lásd, mily merészen hatolt. biz eljött, kifürkészni teljes hadad, uralmad s a trónod s a kincstáradat." A sáh hallva, mit mond a rémült követ, az ifjúra még sokkal inkább figyelt. De Iszkandar megtudta, titkon miket beszélt el a sáhnak a megjött követ; alig várta hát, míg az est már beáll s a nappalok fáklyája nyugatra száll. A tornácra indult, lovához került merészen, s a ménjére tüstént felült; és ezt mondta ekkor kísérőinek, e jócsillagú sok dicsőhírűnek:



"Megélünk, ha vélünk sebes mén szalad, de másképp kezünkben csupán szél marad." Mind sürgette széllábú szálló lovát, világbíró Dárától szállván tovább. S hogy nem látta Dárá a császár-fejet, mert éji homályban eltűnt a követ, hát őrségét elküldte azonnal e hitszegő sátrába, hogy mi van vele. Az éberszívű hős már rég messze volt, a nagy sáh szerencséje elszunnyadott. Dárá küldött utána lovasokat, épp ezret, jó harc-szomjú bajnokokat; a táborból szélvészként elszálltanak, de eltévesztették az éji utat. És már előőrsbe is ütköztek, és tovább hogyha mennek, nekik vész a vész. Nagy Iszkandar szállása sátrába ért, fogadták a hadfők a császár-vezért, és látták, hogy jókedvű már a király, előtte kövekkel telt szép serleg áll; s szólt hozzájuk: "Könnyű legyen szívetek, mi forgó szerencsénken örvendjetek. Halálos veszélyben nyertem serleget, bizony hű kísérőm a csillagsereg." A sáh népe számát tudom pontosan, nem oly sok lovas jött - nagyobb híre van; a testünk kifáradhat ádáz csatán, de kincs és öröm jő e munkánk után." A nagyok meg mondtak ily szózatokat: "Viruljon országunk a császár alatt. A testünk, a lelkünk ajánljuk neked: az éltünk, a vérünk örökké tied."
5. Dárá veresége és halála Az éj-holló mögül a nap kilesett, a föld meg világító szép lámpa lett; hadát gyűjti Dárá, s az együtt vonul, a földre mint éjszínű sátor borul; A Furát felé nagy hadát így veti;



a síkot a had, mint a fű, ellepi. Szikandar kitudván, hogy jő a sereg: hogy hadnépe induljon, dobot veret. A harc-köntösöktől, ind szablyáktól és lovaktól, nyeregtől és zabláktól és a két csapattól a föld hullámozott, s a por, bér-magasságba, föl-fölcsapott. A két sereg egymással szemben megállt, a kardokon fürgén a nap fénye járt. Elefántok mentek a sereg előtt, hogy hátuktól tengernek látszott a föld. Elől elefántok, majd jó lovasok, kik készek a szívüket eldobni ott. A sok hős, ki mind harci tűztől hevül, kerek hétig ott küzdött szünetlenül. De nyolcadnap por szállt az égbolt felé, hogy éjjé sötétült a napfény belé. Az íráni harcos mind vak tőle már, és másmerre nem láthat, csak földre már. Világ sáhja Dárá hátatfordított, s a nagyhírű, harcszomjú had megfutott. A Furátnak habjába ugrottanak, a harc sík teréről eloszlott e had. Szikandar nyomában nyomult üldözőn: az egyik had csak bú, a másik öröm. A vízpartig Iszkandar sebten nyomult, ott számtalan íráni vesztébe-hullt. S már megfordult volna a győztes sereg; de meghagyta Iszkandar: átkeljenek. Dicső hévvel átkelt a harc sík terén, a balsorsú ellenség szállóhelyén. Volt Dárának két kedvelt főembere, két dasztúr, ki együtt szállt hadba vele; az egyikük mágus volt, bölcs Máhijár, a másikat úgy hívták, Dzsánúszijár. Mikor látták, minden mily reménytelen, s hogy Dárának csillaga mily fénytelen, ekképp szóltak: "Ím már e balsorsú sah alatt nem lesz trónszék, fején korona.



Hát döfjük át tőrünkkel bús kebelét, vagy ind karddal csapjuk le gyorsan fejét: az országot Iszkandar így bízza ránk, csak így lesz hatalmunk és sáh-koronánk." S a két dasztúr ment véle, mély éjszaka - ez ügyvivője, az meg kincstárnoka; emez balján, jobbján pedig Máhijár -. S midőn fújdogált az éj szellője már, nem is vár, ölő tőrét markolja már, s szívenszúrja sáhját e Dzsánúszijár. A nagynevű sáh feje földrekonyult, s a had tőle ott nyomban eltántorult. A két vezír Iszkandar elébe áll: "Tudásszomjú bölcs férfi, győztes király! Rátörtünk s megöltük ellenségedet. És nincs sáh-fejék már a feje felett." Meghallgatta Iszkandar Dzsánúszijárt, és kérdte, ki mellette állt, Máhijárt: "Az ellenség hol van, kit levertetek? Az ösvényt mutassátok, vezessetek." Vezették azonnal. Harag költözött a szívébe-lelkébe könnyek között, mikor Dárá arcára pillanthatott, mely lepkeszeg-halvány volt s vérben fagyott. És megnézte, tud-e még szót szólani, s szeméből omoltak sűrű könnyei - két kézzel simította arcát-fejét -, az orvos mikor látta, hogy messze még. S beszélt hozzá: "Bár könnyebbülnél te meg, hogy ellenségeid még rettegjenek! Én Indiából, Rúmból elhozatok orvosokat, és véres könnyet sírok! A trónod s erőd visszaszármaztatom, s ha meggyógyulsz, földedről eltávozom." De sóhajtva mondotta Dárá: "Legyen kísérőd a bölcs gondolat szüntelen! Sebem van s a földmélybe tartok le már, mert hálóba hurkolt a csúfos halál. A forgó nagy ég ősi törvénye ez,



lehetsz bár király, vagy lovag-hős lehetsz. A nagyság mind elmúlik, zsákmány csupán, s vadászó halál jár e zsákmány után. A gyermekeim és a rokonaim és fátyoltakart-arcú asszonyaim fogadd gondjaiba. S kérd meg lányomat, a trónszéken szívének vigaszt te adj. E szűznek, anyjától, Rósank a neve, ki földünket ékessé tette vele. Remélem, dicső sarjat ád ő neked, ki Iszfandijár nevét újítja meg, s kitől újra fellobban Zerdust tüze, s a Zendvásztát forgatja bajnok keze." Iszkandar kezét ajkához vitte most, és szólt: "Légyen Isten az oltalmazód. Én földmélybe térek; neked trónusom, és lelkem a mennybéli Úrnak adom." Ekképp szólt, s a testéből lelke kiszállt. Mind felsírt a bajnok, ki ott körben állt; Iszkandar a köntösét szaggatta meg és fennkölt fejékére port hintetett. És íráni módra emelt sírhelyet, mely fensége és hite szép dísze lett. A szép dakhma elkészült, s Iszkandar ott elé két keresztet felállíttatott. Az egyikre ott nyomba Dzsánúszijárt, feszítették másikra bősz Máhijárt. A seregből harcosok léptek elő, és mindjüknek kezében ott volt a kő; és mindenütt ütöttek rajtuk sebet, mert megölték sáhjukat e bűnösek. És Iszkandart áldva az írániak, a trónszékre tették mint királyukat.
6. Iszkandar, Irán királya Iszkandar a trónon szült: "Bár bölcsesség követné örökké a sáhok szívét! Hiszen mind a rossz, mind a jó elmúlik, és el nem kerüli a sors karmait.



Mindenki, ki énnálam itt megjelen s igazságot óhajt, akár ellenem, - kihallgatáskor s akár éjjel jöhet, ajkát szóra nyithatja s lesz felelet. Adóját öt esztendeig nem szedem csak annak, ki érzi, egyenlő velem. Sok nincstelen koldust én dússá teszek, s a dúsaktól semmit is el nem veszek." Feloszlatta ekkor a gyűlést, mivel tanácskozni ült össze bölcseivel. Majd írnokát magához hívatta be, rúm-i tollat, kínai selymet veve és íratott Rósanknak szép levelet, a tollhegyről ily szózatot pergetett: "Magaslombú nagy sáhi törzsből csupán igazlelkű szép sarj fakadhat, te lány, derűs kellemű, és erős szellemű, és szűzlelkű, széphangú, széptermetű. Mikor haldokolt, bízott téged reám dicsőhírű hős sáh-apád, szép leány. Ha asszony-lakosztályba, termembe lépsz, tudd meg, hogy világunk királynője léssz: az asszonyok feje, korona dísze, a királyi dicsőség tündöklése. Írtam már anyádnak is én levelet, hogy, rangodhoz illően, átküldjenek, mint királyok királyának gyermekét, az iszfaháni mágus vezessen és szolgák, elefántok, díszhintók veled, s ki adott volt tenéked mézet s tejet. A kedvedre forduljon ott fönn a menny, tőled bú-baj, ellenség távol legyen." Egy bölcs, mint a por, mit továbbhajt a szél, úgy ment, nála volt ez a sáhi levél. Diláráj a lányával általadott kelengyét, mit kerek föld megáhított; Több farszangra elnyúlt tevéik sora, arany-ezüst teher volt rajtuk s ruha, sok tarka és díszes, sok szép takaró,



és szőnyeg és függöny, és dísznek való; és aranyos-nyergű arab paripák, aranykardtokú indus kardok, s ruhák kiszabva, és kelmék is, oly ékesek, a világ nem láthatott különbeket; áloé és ámbra és mósusz vele, mitől fölgyúlhat az irigység tüze. A kastélyból rabszolgák nagy serege, és negyven arany hordószék is vele, s az egyik ernyős székben, mit vittenek, a lány ült, a boldog, virágzó Rósenk. Diláráj kastélyától a félútig az ékszer, selyem, ló s a népek lepik az utat; s a város is díszes; mosoly az ajkakon, szívekben öröm honol; a szép hold midőn női termébe ért, az ifjú soká nézte szép termetét, és arcát: a bölcsesség, azt mondhatod, ilyen lányt csak szerelemre alkotott. Arany trónra ültetvén anyja a lányt, Szikandarnak lelkébe lobbant a láng. A lány mellett egy teljes hétig maradt, és tárgyalt, beszélgetett véle sokat; és benne mást, mint lelki nagyságot és szelíd lelket, bölcs, illő viselkedést, nem lelt, bárha fürkészte figyelmesen; szívét fűzte hát hozzá szerelmesen.
7. Kaid négy ajándéka Iszkandar megnézte az egész Iránt, s magáénak látott trónt és koronát. Az ind Kaid ellen készült föl tehát. És úttalan úton vezette hadát. Amerre csak a nagy király elhaladt, kitárták előtte a várkapukat. Mikor ama városhoz elérkezett, mit a nagy Kaid Míládnak nevezett, Kaid királynak levelet íratott a zsákmányra vágyó oroszlán legott:



"Iszkandar, a fennkölt hős, kard bajnoka, az országok és nagy hadak hős ura, én írom most néked ezt a levelet, világítsa meg jól sötét lelkedet. Ha írnokom majd elolvassa neked, dühvel ne nézz rá, magad elé ne tedd; ha eljő az éj, új napot már ne várj, de tüstént hajolj szómra, Kaid király. Te tán késlekedhetsz, de nem tűröm én: fejéked, fejed, trónod eltiprom én." A levél hogy Kaidhoz elérkezett, ő látni kívánta már a követet. Dicsérettel és keggyel halmozza el, maga mellé ülteti, s ekként felel: "Örömmel veszem, mit királyod ma szól, nem vonnám ki főm én parancsa alól; nemet mondanom néki úgysem lehet, övé kard, fejék és a roppant sereg. Van négy kincsem, milyen még e föld felett nem állt nyíltan, és titkon sem rejtezett. És utánam, hogyha már én elmegyek, ilyen négy kincs nem jut soha senkinek. Ha kívánja elküldöm mindet neki, ez szívét és erejét frissítheti. És aztán, ha óhajtja, odamegyek, és mindenben készséges rabja leszek." S még ily szózatát hallja most a követ: "Van egy lányom, otthon kit rejtegetek, mert ha a magas nap megpillantja őt, hát elsötétedhet az arca előtt; haja hullámos pányva, s mint a szurok; az ajkáról tej-illat száll-párolog. A ciprus görbe, ha nézed termetét, s ha szól, ajka gyöngyöket szór szerteszét. Az ész fénye árad vonásairól, s ha történetet mond, nagy elméje szól. Ha hallgat, csak szemérmességből teszi: a földön bizony nincsen párja neki. Van egy serlegem, töltsd e szép serleget



borral, vagy ha belé vizet öntenek, az ember ül borozó társaival, tíz évig is ott s nem fogy ki az ital. Ifjú orvos a kincsem, a harmadik; csepp vizeletből a kórt fölismeri. Amíg ő az udvarban él, nem lehet a világhírű sáh egyszer sem beteg. Negyedszer, kit elrejtve tartok ma itt, egy bölcs az, ki mellettem tartózkodik, s a sáhnak ki mindent elárul, mi lesz, a hold és a nap néki mindent jelez." A hírnök megindult most visszafelé, az útján a széllel szállt versenyt. Elé állt sáhjának, elmondott mindent neki. S mint rózsát, az arcát a pír ellepi. Ezt mondta: "Ha így igaz mind, mit beszél, e négy kincs a teljes világgal felér. Ha elküldi hozzám e szép kincseket, ragyogtatja fénnyé borús lelkemet. Hazájában én dúlni biz nem fogok, hanem barátsággal visszafordulok." Tíz rúm-i bölcs ember vitte levelét, ment Iszkandartól Kaid király felé. S hogy meglátta őket az indus király, kikérdezte őket, szavuk hallgatá. Nyájas volt hozzájuk, mint illik, s adott a bölcseknek hozzájuk méltó lakot. És másnap, az égbolt hogy szürkén dereng, s a harcrakész nap kardját kivonja fent, ő bent arany trónszéket állíttat fel, és kínai sok dísszel ékíti fel. Ott ült az a naparcú fényes leány, a hajnalcsillag sincs oly fényes talán. Belép a tíz agg bölcs, a leányra néz, mind tudásra vágyó és szólalni kész. A király az ara elé küldte mind, Failakúsz-fi Iszkandar vágya szerint. Az aggok mikor látták ezt az arát, hogy arca beragyog termet s koronát,



elámultak, mindet zavar szállta meg, a látványtól agg lábuk immár remeg. A tíz öreg bölcs álló helyben maradt, az ajkuk dicsérvén az élő Urat. Egyik sem hagyta el percre sem helyét, s egy percre se vette le róla szemét. Soká ottmaradtak a bölcs férfiak, s a királyhoz tüstént egy hírnök szaladt. És kérdezte ő most e nagy bölcseket: "Oly hosszú időt ott mért töltöttetek? Hisz emberi lény ez a széparcú lány, minden csillag szépségéből kapva bár." És Rúm egyik bölcse szólt: "Fejedelem, ilyen festett kép nincs a kastélyba sem. E holdvilág-szépség lábunkról levett, királyunknak írunk róla levelet." A bölcsek pedig most összeültenek, és tintát, papírt, nádat is vettenek, mindmegírta, mit látott, úgy hogy a lap már el is tűnt a sok szép betű alatt. Míládból lovas hírnököt küldtek el, hogy vágtasson Iszkandarhoz gyorsan el. A világ királya elolvasta ott a levelet s szavukon ámuldozott. A négy kinccsel - írta - elém térjetek, és többet Kaidtól ne is kérjetek. Ne zaklassa őt már ezentúl ki sem, megkaptam, mit vártam, s elég ez nekem. A virágzó országból ment a követ, a rúm-i nagy bölcsekhez megérkezett. A mágusok pedig a sáh válaszát a fáradt lovastól hamar véve át, a termükből sáhjukhoz mentek hamar, elérték a pompás nagy termet hamar. Felolvasták, mit néki Iszkandar írt, világbíró császártól adván a hírt. Örült most az indus hadak nagy feje, hogy nem kell a császártól rettegnie. Szemelvén ki száz indus bölcs férfiút,



száz nyelv-értőt és édes-szónoklatút; kinyittatta kincstára szép ajtaját, s kiválasztott karkötőt, trónt, koronát, és kelmét kiválót és szép ékkövet, és mindent, mit illőnek érzett, kivett. És száz málhahordó tevére rakat ruhákat és szép sáhi ékszert sokat. A szépség az asszony-lakosztályhoz ért, mosusz-illatú éj-haján sáh-fejék, s mint bíbor virágra ha háló borul, sötét fürtje szépséges arcára hull; Az orcája: holdfény a ciprus felett, ki sem merne rávetni tekintetet. És láthatsz két édeni nárcisz-szemet, a szerelem alkotta, azt vélheted. Csak bámulta Iszkandar, mily tünde-szép, az arcát, haját és sudár termetét, és így szólt: "a világnak fáklyája ez!" És magában érette fohászt rebeg. Leültette hát körbe mind bölcseit, a nagy rúm-i had büszke móbedjeit, és megkérte, szertartást tartván, amint a Messiás kívánja, s írás szerint. És szórt rá aranyt, ékkövet jó sokat, alig tört közöttük a szép hold utat. Így végzett a ciprus-sudárral, s legott ürítettek őnéki méltó lakot. S most vizsgálni vágyván a bölcs férfiút, e nagy bölcs, vitában, milyen csúcsra jut, egy poharat töltetett vajjal tele, és elküldte, és ily parancsot vele: "Csak dörzsöld be ezzel egész testedet, lent, fönt, hátadat, válladat, melledet. S pihenj is le, fáradt hogy aztán ne légy, s okosságot elmémbe, lelkembe tégy." A bölcs mondta, megnézve jól a vajat: "Biz itt énelőttem titok nem maradt." A pohárba ím ezer tűt vet bele, s a nagy sáhnak így küldi, tűvel tele.



A császár nem ámul, szemet nem mereszt, kovácsok rajáért titokban meneszt, s hogy olvasszanak, mondta, kerek lemezt belőlük, s csiszolják sugárzóra ezt. És elküldte bölcsének. Megnézi hát a bölcs, s küldi is vissza tüstént vasát, a csillogó lapot, de csak miután belőle szép tündöklő tükröt csinál s a vas éjjel ott van a sáhnál megint; s ő nem vall e titkáról szélnek se színt. De eldugta nedves helyen: hadd legyen a vaslap sötét, mint az éj, s fénytelen, és küldötte ismét a bölcsnek vasát, így folytattak ők most e vassal vitát. A bölcs újra fényesre dörzsölte ezt, s így küldött el ismét csak ékes lemezt. A császár e vaslapra pillantva már, a bölcset magához behívatva vár, s hogy eljő a bölcs, néki széket kínál, és kérdése ez most: a vaj s a pohár. A bölcs most a császárnak így válaszol: "Az emberi testbe a vaj nem hatol, s így azt mondtad: országod bölcsei közt neked jutott bölcsesség minden fölött. S én feleltem: ó, sáh, ki okos-szívű, ki fennkölt és gáncstalan szép életű, a tudás mint tű hatja át, tagjain keresztül - kősziklán áttör - s csontjain. Azt mondottam evvel, hogy szóm olaja, eszem, szívem s józan ítéletem a számra hajszálnál finomabb szavakat hoz; s a te szíved oly sötét, mint a vas. De tudásommal, melyet ég küld feléd, szíved, bárha kezdettől rossz is, sötét, ezentúl mint áttetsző víz tiszta lesz, és rozsdássá már semmi nem váltja." Ez a szózat meg is nyerte már a királyt, s még mélyebben érzett a nagy bölcs iránt. Arannyal s ezüsttel telt szép serleget



adat néki, köntöst is ékköveset. A bölcshöz behozták; de szólt ő: "Nekem van kincsem, de titkos, ragyog fényesen, és mindennél szebben; nem les rá gonosz és nem birtokolja Ahrímán, a rossz; én érette éjente nem fizetek, őrt, s úton a rablóktól nem rettegek. Tudás, ész, becsület legyen tiszta csak, a hívság a romlás-kaput nyitja csak. Vitesd vissza hát mind ajándékodat, a bölcsesség legjobb ha ösvényt mutat." A császár csodálván a bölcset legott, a szózatján töprengve gondolkodott, majd ezt mondta: "Vétségen engem soha nem ér már a napnak s a holdnak Ura: utam bölcs tanácsod vezérelje már, szavad lesz a lelkem vezér-elve már." Majd hívatta tüstént az orvost elő, a cseppekben, árulja el, mit lel ő. És kérdezte: "Mondd, a kín honnét ered, hogy úgy sír miatta a sújtott beteg?" Az így válaszolt: "Az, ki roppant mohó az asztalnál, s mértéke sincs néki jó, egészséget étkéből nem nyer; pedig a bölcs az, ki épségről gondoskodik. Most számodra orvosló-szert keverek, szedek bőven mindenhol jó füveket: a testednek immáron épsége lesz, a bensődből ez gyöngeséget kivesz." Az ékesszavú orvos elment tehát, a bércekre, vivén a szolgák raját, levágott igen sok hegyen-nőtt füvet, haszon-nélkülit mindig arrébb-vetett; a legtisztább ellenmérgekből pedig orvos-szert kevert bölcs szabályok szerint. És Iszkandar sáh testét mosta vele, hogy épségben őrizze orvos-szere. Iszkandar e tájt nem igen alhatott, mert mindenkivel folyton mulatozott.



S csak asszonyra fordított mindig fejet, a teste kereste a lágy fekhelyet. S a nagy sáhnak ereje folyton fogyott, az épség felől mert nem gondoskodott. Megnézte vizeletét az orvos, és már látta, hogy itt van az elgyengülés. Ezt mondotta: "Nőkkel ha fekszik, ha kel az ifjú, hamar vénül, így gyöngül el." S a nagy sáh az éjjel magában feküdt, szép holdképű párjával nem hált együtt. S jött, hajnalra kelvén, az orvos megint, s a vizeletben látott szép tiszta színt. "A világ nagy sáhja - szólt - nem hált együtt a párjával éjjel, magában feküdt. Ha majd csak magad hálsz, te fennkölt király, nem is lesz szükséged orvosságra már." Iszkandar nevetvén kimondotta: "A világ ne legyen nélküled, India!" A sáh aztán jó nagy zsák pénzt is hozat, s aranyló nyeregdíszű éjszín lovat, a bölcs orvos-embernek: "Azt mondom én, legyen jó eszed mindig nyelved hegyén." S parancsolta aztán: arany serlegét behozzák, de friss vízzel töltsék elébb. A serlegből mindenki ivott vizet, míg a nyugvóidő el nem érkezett; már tréfából is folyton ittak vizet, s a víz ettől éppen nem kevesbedett. S a bölcs előtt Iszkandar azt mondta ki, hogy Kaid nagy, s földön nincs párja neki. "Már más neve ajkunkon nem lesz soha: Kaid bűvös országa lesz India." És kérdezte bölcsét, van-é felelet a serlegről, rejtelme vaj' mi lehet. A bölcs ezt felelte: "Ó, fejedelem, e serleg ne hidd hogy jelentéktelen. Mert fáradtak sok hosszú évig vele, és sok fáradsággal volt dolguk tele, minden ország legjobb csillagászai,



a legjobbak voltak a mesterei, Kaidnál munkálván e szép serlegen, fényes napokon és sötét éjeken. Meglesték a csillagok természetét, sok-sok napon keresztül lesték elébb. Hasonlatot mágnesről végy most magad, mely magához vonzza a fénylő vasat, úgy vonzza a vizet is ez szüntelen, de nem tudja látni ezt emberi szem." Szikandarnak tetszett a tudós beszéd, és tanult a bölcstől, és ezt mondta még a míládi aggoknak: "Kötésemet, mit Kaiddal itt én szívemből teszek, nem bontom fel, míg élek, megtartom ezt, és hódoljanak előtte mindenek. E négy kincset megkaptam, mind élvezem, Kaidtól egyéb már sosem kell nekem."
8. Iszkandar hadjáratai a) A nyugati tenger Az országot otthagyta bántatlanul s nyugatnak haladt ekkor Iszkandar úr. A brahmánok földjéről így érkezett egy helyre, hol szörnyű mély tengerre lelt. Az emberek, mint a nők, fátyolosan jártak tarka köntösben, illatosan. Nyelvük nem arab nyelv és nem kínai, nem turk, és nem sáhi, és nem pehleví. Ott mindenki pusztán csak halat evett, mert hozzájuk semmi út nem vezetett. Előttük nagy Iszkandar ámulva állt, és Rúm nyelvén szólalva mondott imát. S a vízből egy hegy nőtt ki váratlanul, aranyfényű volt, mint a napfény ha gyúl. S most Iszkandar hozat egy szélgyors hajót, e bércet hogy mégjobban megnézze ott. A bölcsek közül egy meg ezt mondta: "Nem mehetsz át, te nagy sáh - e mély tengeren, hát várj míg kifürkészi más, kinek nem



jutott részül ily nagy dicső értelem." A rúm-i legények s a perzsák közül parancsára harminc a bárkába ül. De egy sárga hal volt, nem is más a hegy, mely érezve, hogy mind irányába megy, lerántotta bárkájukat hirtelen, s a vízmélybe így hullt le mind jeltelen. A császár s a had meg csak ámuldozott, és mindenki Istenhez fohászkodott; a móbed pedig szólt: "Mi fontos? Tudás. Tudósok fölött nincs bizony senki más. Ha bárkára szállván, te ott halsz magad, bizony könnyben úszó szívű most a had." Evett estebédet s le is dőlt hada, s tekergett a vízből sok kígyó oda, s az erdőből sok skorpió, mint a láng, sötét lett az alvóknak s szűk a világ. És mindenfelé hull a roppant sereg, vezérek, tudósok, s vitéz emberek. Majd nagy falka vaddisznó jött el hamar, döfött, szúrt a sok hosszú gyémánt-agyar; oroszlánok is, mind bikát megverő, le nem győzte karmuk vitézség s erő; a partról odébb ment a roppant sereg. A nádast felégették hátuk megett, és elpusztított karjuk oly sok vadat, hogy szűk lett az út, merre népük haladt.
b) A sárkány Igen gyorsan indult tovább már a had, dicsérvén az igazság-osztó Urat. A csonttalan-lábúakhoz értenek, s ott Iszkandar szétnéz s lát nagy tömeget: se ló, sem husáng, kard, vért nem volt velük, de oroszlántermetű mindegyikük. S közébük hogy elvitte népes hadát, a puháknak sötét a széles világ. Mint égzengés, üvöltés kélt közülök, s a csonttalan-lábúak, mint ördögök,



Iszkandarra térdükön száguldanak, dühös-szívű, harcokra-vágyó csapat. Zúdította rájuk a kő-záporát, miként őszi szél rázza erdőn a fát. A rúmi had karddal és nyíllal felelt. A fény nappalából sötét este lett. S mikor már a szörnyekből nem sok maradt, Iszkandar pihent s vitte már a hadat. Rohanvást ment, mígnem egy városhoz ért, de nem látta sem szélét, sem közepét. Lakói mint illik, elé mentenek, nem kényszerű szívvel, derék emberek. Hoztak néki sokféle szép szőnyeget, és sok ízes étket és köntösöket. Kikérdezte őket Szikandar hamar a rangjukhoz illően és nyájasan. A síkságon szőnyegsátrat vertenek, és port s hulladékot brokát leple fed. S ő látott ott csillagig érő hegyet, mely mintha csak lerántaná az eget. E csúcson nagyon kevés ember lakott, de éjente még ez is eltávozott. Megkérdezte tőlük, visz-é út oda, s odáig hogyan juthat el nagy hada. De hozzá mind egyszerre sóhajtozott: "Világnak dicső sáhja, tudd meg, hogy ott van ám út, egészen a hegyhez vivő, de csak ha akadna hozzá vezető. A hegy túlfelén szörnyű sárkány tanyáz, kinek mérge farkast is árnnyá-aláz; nem indulhat arra se had, sem vezér; a mérge s a füstje a holdig felér; a szájából, tudd, szörnyű lángot okád, sörényébe foglyul hull bősz elefánt. E sárkányt a város le nem győzheti; és öt ökör kell minden éjjel neki. Mi megvesszük és vonjuk is föl neki, a szívünk alázattal s gonddal teli, hogy onnan ne ronthasson idáig el



és minket ne pusztítson egy szálig el." S hogy jött az ökörvivés órája már, kiválasztott néhány vitézt a király, és adott a nagy vezér rendeletet, hogy semmit a sárkánynak ne vigyenek. De sáhi nagy kincstárából pénzt adott és öt ökröt maga vásároltatott, lenyúzatta s fejükhöz varrta a bőrt, s a jó népbe ilyképpen nagy merszet önt. És naftával s méreggel itatta át az irhát s a sárkányhoz vitette át. A bőrökbe fúvatva sok levegőt, az ég s föld Urához könyörgött előbb, a terhet azután felrakatta ő utána kézről-kézre adatta ő. A sáh most a sárkányhoz elérkezett, éj-felhőnek látta a szörnyeteget. Kék volt nyelve, vérszínben égett szeme, a szájából tűz lángja szállt messzire. A csúcsról legörgették ökreiket, a sárkány mohó lelke fölgerjedett, az ökrökre szélvész-erővel csapott, kiadván kezükből a hős harcosok. De megnyíltak immár a bőrvarratok, a méreg a testébe szétáradott, belét át meg át fúrta; agyvelejét, utána meg lábait roncsolta szét. Fejét hát a sziklához csapkodta fönn, és vergődött, kínlódva habzott a szörny. És nyílzáport zúdított rá a sereg, a zsákmány-mohó szörnynek ily vége lett.
c) A nők városa Rúm hőseit vitte a sáh, s a menet Harúm roppant váráshoz így érkezett. E városban nőké volt a hatalom, nem engedtek át senkit kapujukon. A bal mellük épp mint a férfiaké, kik harcokban vértjüket öltik fölé;



de jobbmellük nő-mell volt, szép duzzatag, olyan szép, mint selymen gránátalmamag. S Harúmnak hogy nagyhírű várához ér, a hős rúmiakkal a fennkölt vezér, ír levelet nékik, mint illik s való az oly férfiútól, ki fentről-való. Irán s Rúm királya - alá e nevet írta, s küldte váruk vezérlőinek. A Teremtővel kezdte, véle, ki ad érző szívet és jó adományokat. És folytatta: "Akinek bölcs lelke van, s a földet bejárdalta úgy, mint magam, az hallotta, mit tettünk, hőstetteket, s a földön uralmunk meddig terjedett. Parancsunk ki nem tette, s ellenszegült a föld-gyomra éjébe lejjebb került. E földön nem óhajtom, hogy hely legyen, melyet nem tekintett meg én két szemem. Felétek jövet nem hozok harcot én, szívemben barátság, szelíd béke él. A várban ha bölcs és tudós ember él ki olvasni jól tud, hát itt e levél, mely jóindulattal telt, - olvassa fel s ki köztetek jó s tiszta szívet visel, határozza el, hogy elébem siet, bizony kára ebből kinek sem lehet." És megbízott egy rúm-i bölcset vele, ez írást Harúm-várba sebten vigye. A tudós elért oda, s látta, hogy csak nők laknak ott, nem látott férfiakat. A levelet olvasni összefutott, ahány bölcs-eszű nő a várban lakott. Fölolvasta egy tudós a levelet, s ők látták a jóságos király-szívet, hát mind összeültek s feleltek neki: "Te fennköltfejű, légy örökéletű! Magunk elé ültettük követedet, elolvastuk végig a leveledet. Először, mit szóltál a sáhokról is,



és győzelmeidről s csatáidról is, nem látod, ha hozzánk te hadat hozol, a földünket lovaink patáitól. E városban, tudd, utca van rengeteg, és tízezer nő lakja mindegyiket. Éjjel is hadi köntösben aluszunk, és zsúfoltan élünk, mert sokan vagyunk. S kinek férje volna, olyan nincs velünk, mert szüzek vagyunk mind s fátylat viselünk. Ha bárki az országba ellátogat, útjában csupán tenger-árra akad. Ha valaki közülnk férjet kíván, nem óhajtjuk orcáját szemlélni már; a mély tengeren kell hogy átkeljen ő, ha nap süt, s ha szél fú, ha hó hull s eső. S ha férjétől lánygyermeket szül talán, ki elpuhult, asszonyi, félénk leány, örökké csak ott kell már maradnia, az égbolt legét mindig ott szívnia. S ha lányának férfiú-természete van, akkor mihozzánk kell eljönnie. És fia ha lesz az új lakóhelyen, közénk az biz el nem jöhet már sosem. A víz partján szűzlány-vitéz tízezer áll őrt, óvni minket, sötét éjjelen. Ki közülünk lováról a földre tud vetni egy oroszlánszívű férfiút, arany sáh-fejékkel felékítjük őt, és csillagmagas trónra léptetjük őt. Van is nő közöttünk vagy harmincezer, ki arany sáh-fejdíszt és függőt visel, kinek a kezén sok dölyfös férfinek lett a földi élet másnál rövidebb. Te nagy ember vagy és dicső a neved, hírneved kapuját el ne reteszeld, ne mondhassák, hogy nőkkel küzdött karod, és harcban a nősereg megfuttatott; biz ez szörnyű szégyent is hozhatna rád, mely nem sápad el, míg világunk világ.



De Rúmnak ha elhozod jeleseit, és szét akarsz nézni a várunkban itt, és mint igaz férfi jössz, becsületes, csak baráti jóságra s derűre lelsz. De, sáhom, ha nem ilyen szándék vezet, jobb elkerülnöd itt ezt a sereget; mert olyan nagy haddal kelünk mi eléd, a nap már sötét lesz s a hold is sötét." Iszkandar a választ elolvasta, és kiválasztott egy éberlelkű vitézt, s a nőknek most ővéle izente át: "Bár bölcsesség lakná az ember agyát! A földnek kerekségén nincs oly király, az egész földön jeles ember se már, ki ne volna énnálam alacsonyabb, bár szerencsés csillaga s fensége nagy. Hogy nők ellen harcoljak, nem óhajom, elefánttal, kürttel nem hadakozom; se nők ellen haddal, hogy völgyet-hegyet a ménemnek körmével rommá-tegyek. A szándékom megnézni várostokat. Elébem ha eljöttök, szívem vigad; s ha megnéztem mindent, megyek már tovább, világot körítő utam vár tovább." Követ ment, el is mondta mindazt, mi kell, s mit nem tudtak ők, pontosan tárta fel. A fentebb-ülők mind ülést tartanak, és közlik: szaváról mit is tartanak: "Ha halljuk, hogy itt jő a híres király, elémegyünk mindnyájan fogadni már. A követ e választ is átadja s vár, okossága megtetszett minden szaván. Szikandar megindult és ámuldozott azon, mit világukról immár tudott. Két útszakaszt tett s nagy szél kerekedett, a hó hegymagasságig emelkedett, sok jó harcost vesztett a nagy hadsereg, kit hó pusztított el s a roppant hideg. Két útrészt a fagy vert s dühös hóvihar,



de forró vidékhez kerültek hamar, hol nagy füst, meg éjbarna felhő repült, a had szinte tűzláng közé penderült; az izzó vért vállukat égette föl, a lópaták alatt meg égett a föld. Egy városhoz értek, hol minden lakó oly éjszínű volt, mint ki füstből való, a szájuk lelógott, puhán, gennyesen, és nyáladzott, habzott is förtelmesen; a két szemük vérben forog rémesen, s mint sárkány, okádnak tüzet szüntelen. És elefántokkal tűntek föl neki haduknak kiszálló előőrsei, s közölték: a nagymérgű szél és a hó, s a pusztító roppant fagy tőlük való. S hogy hozzájuk nem járt közel senki még, az első, mit látnak, e nagy rúm-i nép. Egy hónapig Iszkandar náluk marad, s pihen most kicsinykét a sáh és a had. De aztán rohanvást halad már tovább, s örömmel, keresni a nők városát. A tengeren kél kétezer nő, elé, mind ékszerrel és díszesen jő elé. Volt ott egy vízben-fában gazdag liget, mely, mint az egész táj, vidított szívet; ott lakomát terít az asszonysereg sok szép tarka szőnyegre, asztal helyett. S hogy Iszkandar Hárúmba ért, jöttek ők, elé mindenünnét özönlöttek ők. Hoztak számos fejéket, ékszereket, és sokszínű kelméket, köntösöket. A sáh mindet átvette nagynyájasan, és jóllátta őket barátságosan. S hogy másnap a városba elérkezett, e városban mindent jól szemügyre vett. S a tengert is megnézve, fényes hadát megindítja ismét, nyugatnak, tovább.
d) Góg és Magóg



Szikandar nyugatról ment kelet felé, hogy földünk bejárdalja mindenfelé. S az útjában szép tiszta várost talált, ahol szél se jár, por sem, azt mondanád. Az elefánt-hátakon dörrent a dob, tolongván elé mind a városnagyok két mérföldre. Nyájas volt mindhez külön, a fénylő nagy égig magasztalta föl. És kérdte, csodák ott mik is lelhetők, melyeknél különbek nem ismerhetők. ajkuk szóra nyitják a városnagyok: "Siránkozni sorsunk miatt, halld, van ok; mert lelkünket valami nyomja, mi fáj, hadd szóljunk neked róla, győztes király: e hegyről, mely innét a felhőkig ér, a szívünkbe könny, fájdalom, bánat ér, erőnk és hatalmunk útját nem szegi, mert Jádzsudzs és Mádzsudzs az álmunk veszi. Ha hozzánk egy csapatuk megérkezik, az életünk már bajra jajjal telik. Az arcuk tevéé, és éjfekete a nyelvük, és vérpiros mindjük szeme. Arcuk fekete, vadkan-agyar foguk; nyugodni itt vajon, ha jönnek, ki tud? A testük sötét szőr borítja, s szügyük mint az elefánté, és mellük, fülük. Az egyik fülük párna, míg alszanak s a másik a takaró, így alszanak. Egy-egy nőstény szül vagy ezer gyermeket. A számukat vajon ki mondhatja meg? Rajokká verődnek, mint baromcsapat, s ha szökkennek, górokként száguldanak. Tavasszal, ha sok felleg dördül-morog, miképpen ha zöld tenger-ár háborog, s vihar ver fel nagy sárkány-hullámokat, oroszlán-üvöltésük légbe szakad. Sok kígyót lehullatnak dús fellegek, és kígyóraj kígyórajt kerget-követ; ez adja meg évente dús étküket,



az ő szörnyű rút kígyó-hús étküket. Emellett még fűvel táplálják maguk, és fű után sokfelé járkál rajuk. A tél végén mindnyája szörnyen sovány, a hangjuk galambé, nyögő-gyönge már; de kígyóktól farkassá lesznek, ha hull a zápor, s üvöltöznek irdatlanul. Ha módot találnál reá, nagy király, hogy enyhíts a lelkünk e súlyos baján, az emberek itt akkor mind áldanak, dicsőfényű híred soká fennmarad. Hát ügyünket, kérünk, a kezedbe vedd. Teremtőnk a védelmet nem vonja meg." E szózatra Iszkandar álmélkodott, az esdőket megszánva, gondolkodott. Majd ezt mondta: "Könnyíthetek rajtatok, e városnak én jó erőt adhatok. A dolgot én jó útra terelgetem; az ész és az Isten segít majd nekem." A városlakók szóltak: "Fejedelem, fejedtől a bú mindig távol legyen Akármit kívánhatsz, tiéid vagyunk, amíg életünk tart, neked dolgozunk. Mit földünkről óhajtasz, mind megkapod, mert nincs semmi dolgunk, mi ennél nagyobb." Ment Iszkandar, megnézte azt a hegyet, tudós-népe kísérte, roppant sereg, Majd rendelte: hívjanak kovácsokat; s rezet, bronzot, és nagy pörölyt hozzanak, habarcsot, követ, fát nagy hőségben, és más mindent, mit kíván a gátépítés. Hoztak s hoztak ismét, amit csak kívánt, s mikor minden ott volt, s a terv készen állt, a kőművesek és az ácsok közül ki mester volt, immár mind hozzája gyűl, mindenhonnan Iszkandart keresi meg, s mit ő kíván, mindenben segítenek. Gyűltek mindenünnen tanult emberek. S ő kétoldalt két falat építtetett,



mely lábtól gerincig a bércnek futott, a szélessége épp száz könyöknyi volt; egy öl szén egy öl vassal váltakozott, és közéjük helyenként réz is jutott. És öntöttek aztán a résekbe ként: - a perzsa királyok eljárásaként több rétegben öntette résekbe, és midőn csúcsig állt már, és sok volt a rés, kevertek sok naftával sok olajat, és evvel locsolták a teljes falat; s rá szamár-rakomány szám raktak szenet, s a sáh lángragyujtatta e réteget, és fújtatta százezer kovács tovább, figyelvén a nagy sáh vezénylő szavát. a hegyről üvöltő fuvallat szaladt és megremegtette a csillagokat. Ekképp múlt el egy nap a fejük fölött, a füst szállt, a sok kovács erőlködött. Így keverték egybe a fal anyagát, így olvasztott együvé falat a láng. Jádzsudzstól és Mádzsudzstól így lett szabad világuk, így lakhatták országukat. S hol Iszkandar nagyhírű nagy gátja áll, a földön se bú-baj, sem ádáz viszály. Ötszáz öl magas bástya ez, bérc fölött, a szélessége meg közel száz könyök. Áldották a sáhot a vár nagyjai: "Ne veszítsenek el a föld népei!" És amijük csak az országban terem, a királyhoz elhozták bőkezűen. De Iszkandar semmit el nem fogadott. De elment. S a hálás nép álmélkodott. e) A beszélő fa A pusztán keresztül egy városhoz ért. És, emberi hangokra, vígan betért. Az ország valóságos kert: a szívet sok szépsége gyönyörrrel töltötte meg. Elé mentek onnét a városnagyok, és mind, kinek tündöklő erénye volt,



Iszkandar fejére mind áldást rebeg; s mit rászórnak: arany és szép ékszerek. Mind ezt mondta: boldoggá tettél, te nagy, hogy épp erre járod most király-utad. Sosem jött e városhoz eddig sereg, nem hallottunk egyetlen nagy sáh-nevet. Most eljöttél, s életünk hozzuk eléd; örökké dicső-fényű, éptestű légy." Örült ennek Iszkandar: nyugvást talál a fárasztó sivatagi út után. Megkérdezte tőlük, milyen nagy csoda van itt, amit érdemes meglátnia. Elé most a tolmács e válasszal áll: "Te győzelmes és tisztaszívű király! Van itt olyan nagy csoda, tudd, amilyet sosem láttak eddig nagyok, kicsinyek. Az országban áll itt egy kéttörzsű fa, hát halld róla meg, hogy milyen nagy csoda. Egy ága nő, más ága hím: ágakat, beszélő illatosakat hajtanak: a nő beszél éjjel és illatja kél, s a hím, hogyha eljő a hajnal, beszél." Ment Iszkandar és rúmi lovashada, és véle ez ország sok országnagya. És Iszkandar kérdezte ott: vaj' e fa a leghangosabban mikor szólana? S a császárhoz így szólt a tolmács szava: "A napnak ha elmúlt kilenc jó szaka, az egyik fatörzs szólni kezd, és szaván okulhatsz, te jócsillagú nagy király. De lábad tovább onnan nem vetheted, "világ széle" - így hívják ezt a helyet. A sáh, rúm-i hadnéppel, útjára kélt, s midőn már a szóló magas fához ért, alatta föld forró nagy gőzt lehelt, s ő mindenütt állati bőrökre lelt. S a tolmácsot kérdezte, mit mondanak, ki szaggatta szét itt e sok nagy vadat. A jósorsú tolmács meg így szólt: "Sokan



járnak a fához imádkozni, uram: s a sok hódoló hogyha étkezni vágy, ezt eszi itt épp, ez állatok húsát." Az éggömbnek csúcsára hágott a nap, s a magasból hallott a sáh hangokat, melyek mind a lombok felől szálltanak, riasztó, komorjóslatú hangokat. És kérdezte - elfogta nagy félelem -: "Bölcs-elméjű, jó férfi, mondd meg nekem, e szólaló levelek mit mondanak, hogy ettől a szívemben vérkönny fakad?" A tolmács felelt: "Halld, magasztos király, a faág sok levele azt mondja már, hogy Iszkandar oly hosszan mért kóborol, sok részt kapván világunk javaiból. Ha kétszer hát sáh-évnek már vége lett, a távozás útjára vessen szemet." Szikandar szeméből a könny árja hullt, e szózatra szívére kín s bú borult. A táborba tért, és ott a nagyurak, már ott voltak, a büszkehomlokúak, a városban a szép ajándékokért, melyekkel vezérek díszítnek vezért. S hogy Iszkandar átvette és elvonult. Szívéből, szeméből a vér könnye hullt.
9. Iszkandar megbetegszik Babilonban Ment Iszkandar Bábil felé; nagy hadát a földön föld-ellepve vezette át. Már éj volt, hogy Bábilba megérkezett; láttán a sok városnagy örvendezett. Ez éjjel egy asszony szült oly gyermeket, hogy láttára mindenki elszörnyedett. Oroszlánfejű volt, a lábán paták, fölül ember s lent egy ökörfark kiállt. A szörnyszülött meghalt, mihelyt léte lett; ez így jó: felejtsék el őt mindenek. De elvitték tüstént a nagy sáh elé, és ő elcsodálkozva nézegeté.



Mert érezte tüstént, hogy baljós e jel: "Az ily sarjadékot a föld rejtse el." És nagyszámú csillagjóst is hívatott, a csöppségről hosszasan tanácskozott. Mind elképedt, ám hogy minek látja őt, leplezte a jócsillagú sáh előtt. De Iszkandart megszállta roppant harag: "Előlem ha itt bármi rejtett marad, levágatom testetekről fejetek, koporsótok oroszlán bősz torka lesz!" A csillagász mind látta, hogy mily dühös; s kimondták: "Magasztos király, büszke hős! Oroszlán volt néked a sorscsillagod, ezt tudják a nagyok s a bölcs mágusok. Most láttad a holt gyermek arszlánfejét: uralmadhoz immár közel jár a vég." S ki Iszkandarhoz járult bölcs csillagász, mind ezt mondta, jelzése egynek se más. És Iszkandar, ezt hallva, elkomorult, de bölcs, józan elméje el nem borult. "Halál ellen orvosság nincs már - beszélt de szívem a félelem nem dúlja szét; nem sok időt tartogat még életem, és kurtább vagy hosszabb már úgysem leszen." És aznap Bábilban megbetegedett, és jól tudta: vége már közel lehet.
10. Iszkandar levele édesanyjához Egy tapasztalt írnokát hívatta hát, és mondotta tollba a szíve szavát. Anyjának íratott vele levelet: "A halálról hallgatni úgysem lehet. Már megkaptam, itt lenn mi részem nekem. Már kurtább se, hosszabb se lesz életem. Halálom miatt gyászba, kérlek, ne hullj, a halál a világban éppen nem új. Mind meg kell hogy haljon, ki megszületik, legyen bár király, vagy a legkisebbik. Én elrendelem, hogy Rúm főura mind,



ha országa földjére megtér megint, a rendeleted tegye híven és jól, ne vonja ki magát parancsod alól. És évente ossz dénárt, százezeret kapják meg kezedből a földmívesek. Temettess el Miszr-ban, anyám, s ne hagyd, hogy ne hajtsák végre a szándékomat. Ha Rósank világra fiút hoz nekem, az őrzi, tudom jól, dicső hírnevem. Kaid lányát küldjétek majd vissza, mint jött, biztonságban, jó apjához megint. Pénzes zsákokkal, hű szolgákkal, fedett elefántülést néki készítsetek. És aranyat, ezüstöt, s a koronát, mit hazulról hozott ő, adjátok át. És küldj véle majd Hindba, én jó anyám, kisérőt, mert így jött elénk mint leány. Bevégeztem immár egész tervemet, halálomra gondolva, mást sem teszek. Azt kérem, hogy boncolják fel testemet, és több szót ehhez már nem is fűzhetek. Aranykoporsót készítsetek nekem, a leplem meg ámbraillatú legyen, a brokátja kínai aranyszövés, ne fordítsa irtózva senki fejét. Fogadd meg tanácsom, bölcs anyám, amíg a te napod is majd el nem érkezik. A kincsből, mit Kínából, Indiából hoztam, s Turánból, Mukránból, Iránból, ajándékul oszd szét, mi fölösleges, ami meghaladja a szükségeset. Csak azt kérem, nem mást, imádott anyám, erős és derékszívű légy ezután, a bánatnak túlsággal tested ne add, e földön bizony semmi meg nem marad. A tűrés dicsőbb még, mint a szeretet, kiknek lelke gyönge - hitványszívűek." Az írásra pecsétet, zsinórt rakott; és gyorslábú ménen - parancsot adott



vigyék Bábilból Rúmba hírét legott, hogy császári dicsfénye leáldozott.
ISZKANDAR HALÁLA A nagy sáh betegségét hallván a had, sötétségbe hulltak a nagyférfiak, és mind fölkeresték az ő székhelyét, a földön csak őróla szállt-járt beszéd. A trónszékét Iszkandar vitette ki, a kastélyból síkságra tétette ki, jajongással, sírással megtelt a rét, jajongás lobogtatta égig tüzét. S a császár szólt halk hangon ily szózatot: "Legyetek szerények s jámbor-józanok, ne vétsétek el már ez intelmeket, hogy boldog legyen testetek-lelketek. S miként kell, nyomomban ti úgy járjatok: ne hozzatok nevemre gyalázatot." Szólt, és lelke elröppent. S lám, vége lett a sáhnak, ki győzött a sok nép felett! A vén világ sorja ez: ő nincs sehol, de itt él a szó, lásd, amely róla szól. Harminchat magához hasonló királyt ölt meg; s mondd markában van-é a világ? Tíz várost hozott létre, pompázatost, s a tíz város tarlóföld, sík puszta most. Olyat tett, mit még senki, s ez annyi csak, hogy róla az égtájak mind szólanak. De legtöbb a szó: mert az nem palota, hogy hólétől, záportól szétomlana. A szót itt megőrzi az emlékezet, a szó több, mint császári szent ékszerek.
BAHRÁM GÓR 1
Midőn Bahrám Gór sáh királysága jött, a nap is meghódolt az új úr előtt. Ő így szólt: "Dicső nemzőm trónján ülök, Tahmúrasz szellemében felkészülök.



És pusztán igazságra tekintek én, még úgy is, ha másból hamisság beszél. Felülmúlom ebben nagy őseimet, és mutatom nektek is ösvényetek. Zerdust nagy prófétánk hitét követem, s mit őseim vallottak, az lesz hitem. Ti javaitok s földetek urai, és vagytok a hitnek is hű őrei. És nőitek, sarjaitok sáhjai. Be boldog, ki lelkes és józaneszű! Én kincstárba kincset sosem halmozok, a népemre evvel nyomort nem hozok." Elrendelte eztán: Gusászp írnokot, a bölcs, nagytudásút hivassák legott; Dzsuvánójt is hívják el véle együtt, a pénztárnokát, azt az éberszeműt. Parancsolta, töröljék azt az adót, amellyel Irán népe még tartozott. Az okos sáfárok eltávoztanak, s e kérdésben Kajvánhoz járultanak, ki akkortájt mindent leginkább tudott, s a föld pénzügyén át meg át láthatott. Kutatták a hátralék végösszegét, kiszámítva apróra mindent elébb: és kilencvenhárom millió dénárt találtak, mint mi megilleti Iránt. A számlákat égetteté nagy tűzön, Irán-szerte ébredt a kedv és öröm. S egy szép napon, hajnalban bort hozatott, jöttek hozzá vígan a seregnagyok. S közébük belépett egy ember, aki a faluból gyümölcsöt hozott neki. Tevén gránátalmát, almát, birset is, s a sáhok sáhjához való csokrot is. A világ királya jól fogadta őt, és hellyel kínálta a főbbek között. Az embert, gyümölcs- és virág-elhozót, kinek pehleví neve Kírui volt, e látvány boldogsággal töltötte el:



király, sok nagyúr és vigasság-terem. S hogy látott borral telt kristálypoharat, a szívén az izgalom végigszaladt. Kinyújtotta kezét az urak előtt, a poharat megfogta s talpraszökött. Királyát megéltette, aztán ivott, és szólt: "Én borpusztító Kírúj vagyok." És ürített hétszer is borserleget, s a borivók előtt becsülete lett. A sáh engedélyével ment ki, mikor már várta, hogy átmossa testét a bor. A városból így hát vígan távozott, de mikor erős melle kavarodott, lovával a népből kikanyarodott, s a síkságról egy hegy felé vágtatott. Leszállt ott a lóról, s egy rejtett zugot kiválasztva, árnyékban elszunnyadott. A hegyről egy éjszínű varjú leszállt, s szemét vájta őnéki, míg szundikált. Másnap Bahrám hálóterméből kiment, s hát hallja, mit néki egy híve jelent: hogy Kírúj szemébe, míg kábán hevert a domb oldalán, varjú vad csőre vert. A király lelke elsötétült nagyon, Kírúj miatt elfogta vad fájdalom. S a hírnök már szólt is a kastély előtt: "Halljátok, ti bölcs emberek, jók, dicsők! Tilos a bor mindenütt mindenkinek, legyen akár lovag, akár kézműves." Egy esztendő így telt el, ki sem ivott, de bortól, parancsára, tartózkodott. S a sáh, ha vigadtak, bortöltés helyett olvastatott sok régi történetet. Egy kis varga egy szép nap házasodott, derék, kedves, jómódú, szép lányt kapott. De tett kellett - s nem győzte. Sírt a legény szülőanyja sarjának bús helyzetén. Szerencsére volt még a háznál kevés dugott bor; behívta fiát oda, és



ezt mondotta: "Ebből hét pohárral végy, hogy már magadbiztos és győzelmes légy: tán ez éjjel feltöröd pecsétedet; a csákány ha rongyból van, nem fejt követ!" A csizmadia hét pohárral ivott, rugalmas lett lába és bőre legott. Az ifjút a bor megvadította: ment, s a zárt házkaput jól fel is törte bent. A sáh egy oroszlánja éppen kitört, a láncát letépvén, a városba tört. A kis varga részeg volt, és tíz helyett nagy bátorságában hatvan ujja lett. Megült hát a bőgő oroszlán felett, megmarkolva jól két oroszlán-fület. És véletlen épp jóllakott volt a vad, az ifjú a hátán megült mint lovag. Az oroszlánápoló odafutott, a kezében láncot és pányvát hozott, s hát lát az oroszlánon csizmadiát, ki úgy nyargal és űzi, mint szamarát. Futott vissza ismét a kastély felé, belépett s ment bátran a nagy sáh elé, és elmondta, mit látott, mily nagy csodát, milyet senki sem hall és senki se lát. Elámult a fennkölt sah, hívatta hát a mágusok fejét és sok főurát, s szólt fő-mágusához: "A csizmadiát tudd meg, hogy ki szülte, hogy milyen család. Megértem, ha lovagi rendből való, hisz ily nagy vitézség azokhoz való." Elmentek szülőanyját kérdeni meg, fia tán magasabb helyről született. Az anyja beszélt, beszélt igen sokat, és végül a királyhoz maga szaladt. Áldást kért a nagy sáhra, s így szólt: "Neked, míg áll a világ, legyen jó életed. Az én kis fiam, bárha túl zsenge volt, családfővé lett, mert megházasodott; de hogy végrehajtsa, nem volt ereje;



hitvány - mondta az asszony - természete. De adtam én hét pohár bort: eldugott titok volt, miről senki más nem tudott. Az arca piros lett, és rongykötege fölemelte fejét és csonttá leve. A hét jó pohártól lovag-lelke lett. Ki hinné, hogy a sáhot érdekli ez? Nagyapja is varga volt, ő is csak az, a származása ennél nem magasabb." A nagy sáh a vénasszonyon jót nevet: "Tegyétek örökké e történetet." S a mágushoz így szólt: "Ezentúl a bor szabad lesz, ihat bárki és bármikor. De annyit nem, hogy feküdjék részegen, s szemét varjú vájhassa, annyit sosem." A kastélykapuból zengtek szózatot: "Halljátok, ti fénylőövű bajnokok: ihattok mindnyájan, csak mértékkel, bort; de kezdetkor végére gondoljatok. A bor ha a jókedvhez elvezetett, aludjatok, hogy el ne gyengüljetek."
2. Bahrám Gór szerelmei S egy szép nap fölül lóra Bahrám király, a vadásztársasággal vadűzésre száll. Szép szerszámmal harminc tevét rakva meg, ezüst-kengyel van rajtuk, arany-nyereg. A sáh sátorát vitte tíz jó teve, a mélyén brokát-díszű fekvőhelye. Előtte meg hordozta hét elefánt s sáh tengerszínű smaragd trónusát. Egy-egy karddal-ékes lovagnak nyomán harminc aranyöves, -nyerges szolga jár. És száz állat hordozott zenészeket, kik szépmívű fejékkel fejékesek. És sólymot a solymászok százhatvanat, s hoztak kétszáz ölyvet s királysólymokat. A legszebb egy éjszín madár volt, melyet a sáh minden madárnál jobban szeret.



A két lába éjszínű volt, csőre meg mint arany a lazúron fényeskedett. Ez éjszín madárnak Tugral volt neve, mint vérrel telt két serleg égett szeme. A kínai nagykán ajándéka volt, trónt és gránátkő-sáhfejéket csatolt az hozzá s aranyláncot, topázkövet, harminchat függőt, negyven karperecet, és kínai kincset háromszáz tevén, háromszáz rubingyűrűt hozzátevén. Százhatvan vadászpárducot vittenek a világfényes sáh nyomán, ékkövek díszítették nyakörvüket, láncosan haladtak, s a láncuk is mind színarany. A királyok királya ím így halad, fejéke a csillagnál is magasabb. Folyóparthoz érvén a vadászcsapat, a sáh lát a víz színén madárhadat. A dob hangja dörrent,Tugral felröpült, a solymász kezén hisz türelmetlen ült. De gémnél különb célra vágyódhatott; ha kellett, a párducra is rácsapott. Most eltűnt a légben, egy gémet fogott a karmába Tugral és elsuhogott, mint húrról ha nyíl pattan, úgy elsuhant, a solymász a sólyom nyomában rohant, A sáh szíve elszorult röpte miatt, és ő is a csengő-hang nyomán rohant. S az útján egy nagy kert elé érkezett, egy szép villa állt ott a bokrok megett. A sáhnak nyomán néhány csatlós haladt, vadásznépe ment űzni, messzebb, vadat. Bahrám Gór belépett a szép kertbe, s ott valóságos édenkertet láthatott: mikéntha brokát fedné; szolgasereg sürgött benne, sok dísszel ékeskedett. Virág közt medencére lelt közepén, s a partján a lányaival ült egy vén. Három elefántcsont-fehérségű lány,



mind türkíz-fejékkel, pihent oldalán. Az arcuk tavasz, termetük szép sudár, szép ívelt szemöldjük, hajuk pányva-szál, kezükben egy-egy drága kristálypohár. Bahrám Gór a lányokat bámulta, s már elámulva szemlélte széparcukat, de éj ült a lelkére Tugral miatt. A dús földesúr rátekintett legott, az orcája fű-színre halványodott. Bölcs vén volt e kert ura, Barzín nevű. A sáh jöttén lelkére nem szállt derű, de szélként rohant, hogy köszönthesse őt, a földet megcsókolta lába előtt, s "Naporcájú sáh, - mondta - kényed szerint forogjon az ég boltja. Bár azt, hogy itt maradj kétszáz lovassal kertem gyepén, kimondani előtted nem merem én, de Barzín szerencséje holdig felér, ha üdülni kívánna itt a vezér." Világbíró Bahrám sah ekként felelt: "Tugral sólymom eltűnt ma, érette telt a szívem szorongással. Mert kedvelem: vadűzésre párducnál több volt nekem." Barzín meg a királynak felelte: "Én egy éjszínű madarat láttam imént, aranycsengettyűs volt, a tolla szurok, a karma s a csőre sáfránysárga volt; a kertembe röppent, diófámon ül, szerencsésen immár kezedhez kerül." A sáh egy szolgának parancsot adott, hogy kutassa végig az egész diót. Szélként szállt a szolga, majd harsant szava: "Legyen mindig boldog a világ ura! Mert Tugral egy ágba akadt a dión, s a solymász kezével megfoghatja jól." Tugral megkerültén a vén így beszélt: "Világunkban ily nagy király még nem élt! Örülsz, hát igyál egy pohár bort, te nagy, szívednek nyugalmára lelvén, vigadj!"



Leszállott a lóról a nagy sáh, s közel került már a kúthoz. S öröm fogta el a vént; hát került is aranyserlege, köszöntött azonmód a sáhra vele; majd kristálypohárt is sokat kér az agg, mit Bahrám Gór elébe kedvvel lerak. Világbíró Bahrám pedig hirtelen kiitta, ürítgette mértéktelen. Midőn Barzín ezt látta, jókedve lett: hát mindenkinek sorra bort töltöget. Ittas lett a ház ura, s ezt mondta: "Ím, tehetségekben gazdag szép lányaim! Bahrám Gór, a sáh, jött a kertünkbe ma, de nem hadvezérként, nem öl-dúl hada. Hát mondj énekes lányom, dalt, hallja ő, s te, holdszép leányom, lantod hozd elő!" S most Bahrám elé lép a három leány, köves szép fejékkel ragyog mindahány. Egy értett a tánchoz, lanthoz második, amannak meg szép hangja gondot veszít. A királyok királya poharazott, zenéjükre jókedvűen hallgatott. És kérdezte: "Mondd meg: mily lányok ezek, kik ily nagy vigasságban élnek veled?" Barzín válaszolt néki: "Nagyhírű sah, ne veszthessen el téged földünk soha! Tudd meg, hogy az én három leányom e három lány, a szívemnek dús öröme. Ez dalt zeng, amaz meg lantját pengeti, amaz táncol, lábát ütemre szedi. Királyom! én miben sem szűkölködöm: van aranyam, kertem, van pénzem, mezőm, s három lányom, mint tavasz szép mosolya, amilyennek láthatja őket a sah." S a daloshoz szólt: "Holdszépem, küzdd le hát szíved félszét s zengesd a nagy sáh dalát." A bálványszép dalnok s a lantos leány szívéből a félelmet kiűzte már. Az énekes lány a sah elébe áll



és ezt mondja: "Holdarcú fennkölt király! a holdhoz hasonló vagy, méltó helyed a Khuszrauok nagy trónja, az jár neked. Az orcád mint gránátvirág, és szívünk nevet boldogan, hogyha rádnézhetünk. Te nyílheggyel hajszálat kettéhasítsz, igaz szózatod hallva, tej lesz a víz." Midőn Bahrám Gór hallotta ezt a dalt, kiürítette a súlyos poharat. s szólt Barzínhoz: "Ó, halld, merészhomlokú, jót s rosszat kipróbált igaz férfiú, különb vőt te énnálam nem lelsz soha, királyok közt hős vagyok, hadak ura. E három leányod ma add nékem és fejékeddel immár az égboltig érsz." "Sahok sahja, - szólt Barzín - bárcsak neked bor s töltője megnyerné tetszésedet! Szolgálom trónod, fényed és koronád, s a sorsot, mely áldással fénylik reád. Három lányom éppígy szolgál tégedet, a lábadnál rabnők gyanánt fekszenek. Van énnékem köntösöm, van szőnyegem, leboríthatom és kiteríthetem, van ebből vagy kétszáz teverakomány a kincstermeimben, ha nem több talán, és fejékek, nyakláncok, karperecek: e lányokban mindenkép kedved lehet." Bahrám végighallgatta Barzínt s felelt: "Csak tartsd rejtve, mit házad kincsterme rejt; a kincsedből énnékem, nem kell, ne adj, s te kertedben bor mellett dallal vigadj." "Három holdszép lányom - az agg szólt megint gajómarszi, hósangi törvény szerint tehozzád adom, mind a: lábad pora! és mindhárom éretted él majd, te sah!" S sáh szépnek látta a három leányt, királynők közé nyomba fölvette hát. Hozatott négy arany hordszéket a had egy tisztjével. S a bálványszép lányokat



elefánt-utisátrakba ülteté, s negyven rúm-i rabszolgát rendelt köré. A három szép a nő-termekbe vonult, a boldog sah bor mellett tovább vidult. És ott is maradt, míg le nem részegült, de aztán vidám szívvel hordszékbe ült, aranydíszű szép hálótermekbe tért, egy hétig vidám ámbraillatban élt, evett és ivott és ajándékozott, beszélgetve töltött el éjt és napot. A nyolcad napon meg vadászatra ment, Rúzbeh s még ezer jó lovas véle ment. Ligetbe értek, hol jártak szép juhok; a pásztornép félt tőlük, s széjjelfutott. A főjuhász nézett csak Bahrámra ott, mert juhoktól ő űzött vadállatot. Bahrám sáh kikérdezte: "Mondd meg nekem, ki tartja e juhokat ily rossz helyen." "Ó, nagy férfiú, - szólt a pásztor neki csak egymagam járok e rétekre ki; Egy gyöngykalmár nyája ez; hegyről, uram, a síkságra tegnap tereltem magam. És gazdag a gazdájuk, nem rémíti, ha veszteség veszélye fenyegeti; szamárrakományszámra tart ékkövet, arany s ezüst kincse van, szép ékszerek. S van egy lánya is, szép, ki szépen zenél, dús göndör haján hullám hullámot ér." "Hol áll hát a kastélya, mondd meg nekem; beszéld el, ne titkold előlem sosem." A főjuhász ezt mondta: "Menj csak tovább, s egy újonnan épült helységre találsz. S az égbolt ha fölveszi éjköntösét, a kalmári csarnokban már kezdetét veszi a mulatság: csak várj, s füledet borozóknak s lantnak hangja üti meg." Bahrám meghallgatta; majd kérte lovát, s hozatott magának királyi ruhát. Elvált dasztúrjától, a seregtől el;



a fejében immáron sok vágy tüzel. S a főurakhoz Rúzbeh így szólala: "Irán sáhja most bemegy a faluba, a gyöngykalmár ajtaján tüstént kopog; figyeljétek, mit mondok, mit gondolok: a lányt majd a kalmártól megkéri, és arany sáh-fejékkel díszítvén fejét, arany hálótermébe őt ülteti, s Barzínhoz a többit visszaküldheti. A nőzéssel ő soha be nem telik; ha éj jön, már szaladnak előle mind. Mert száznál is több hálószobája van. Be rossz, ha a sáhnak íly sok vágya van. A termekben kilencszázharminc leány, fejékes és ékköves mind valahány. A szolga megszámolta termeiben, minden leány dúsan és díszben pihen. Ezért kell olyan sok adót szednie, egy év alatt Rúmot vetné semmibe. A testéért és termetéért immár s gyűlést díszítő szép arcáért be kár! Nem lát még ilyen nagy hőst már a világ, ki egyszerre két górba szegzi nyilát: elpusztul a nők, az ölelés miatt; lezüllik és sápadt leszen, sorvatag; az orcája halvány lesz, gyöngül szeme, teste lankadt, egész képe fekete. Haját a nők légköre fehéríti, az ősz haj az életkedvét elveszi. Mint kampósbot, görbül meg szép termete. Ezerféle bajt hoz sok asszony-ügye. Egy hónapban egyszer kell ölelni nőt; ha többször, az eloroz vért és erőt. Ha másért nem, hát gyermekei miatt kell vigyáznia a bölcs férfiúnak." A kastélyba ily szókkal indultanak, s eközben bevégezte útját a nap. Sötét este Bahrám megindult, s vele csak egy szolga mint lovász-kísérete.



A gyöngykalmár házához érkeztek, és már csendült fülébe a lantpengetés. Bahrám pedig jelt adott, kopogtatott, míg a világ urához fohászkodott. Kiszólt néki egy szépszavú szolgalány: "Ily későn ki zörget lakunk ajtaján?" "A sáh reggel - Bahrám ily választ adott a síkon vadűzésre elvágtatott. De ménem lesántult alattam, tehát maradtam, mert nem tudtam menni tovább. A faluban ménem s arany nyergemet még ellopnák, hálást tán itt lelhetek." Bement hát a gazdához és szólt a lány, hogy ifjú vitéz zörget itt ajtaján. "Hát nyiss néki ajtót! - szólt a ház ura. Nem láttál még vendéget nálam soha?" Futott hát kaput tárni tüstént a lány, és Bahrámnak ezt mondta: "Lépj hát be már!" A földesúr fölpattant, meglátva őt, meghajtotta szép testét a sáh előtt s szólt: "Légyen ez éj szíved jó öröme, S ki rádtörne, annak szakadjon szíve!" Egy szőnyegre néki párnát tétetett; a széparcú Bahrámnak örvendezett. Egy szolgája dús asztalt hozott neki, hideg s meleg étkekkel telisteli. S egy második szolga is jött, arra meg vendége lovát bízta, hogy kösse be. És Bahrám lovásza is asztalt kapott, s fekvőhelyet néki is rendeztek ott. A ház ősz urának pedig szék került, s a gazda a vendég sah mellé leült. S az ajkán először is ily szó fakadt, magát mentve így szólt: "Te bátor lovag, az én otthonomnak vagy vendége itt, el kell hát fogadnod nyers szokásait. Ha ettünk, emelnünk kell nagy serleget, jó álomhoz térnünk csak aztán lehet." A szolgáló medencét, vizet hozott,



az idegen előtt nagy zavarban volt. Kezet mostak ekkor, s az úr bort kívánt zenét és vigalmat, s nyugalmat. S a lány hozván a vörösboros serlegeket, a dísz rajtuk rózsa és szép lepkeszeg; az úr Bahrámnak nyújtott víg serleget, és így szólt: "Bor-vendégem, mondd meg neved. A vágyam, hogy barátságot köss velem, és ebben Bahrám király lesz kezesem." A királyok királya jót nevetett, s "Én Gúsaszp lovag vagyok - ígyen felelt s a lantszóra jöttem e házba, uram, nem hogy soká maradjak vagy hogy igyam." S a gazda: "Van itt egy oly lánygyermekem, hogy büszke homlokkal az eget verem. A bortöltőm s lantosom, énekesem és gondűzőm szépséges lánygyermekem. És Árzó, a "vágyat sugárzó" neve, borom tölti, szívemet nyugtatja le." Sudár ciprusához szólt: "Fogd lantodat, s jőjj hozzánk, te szépség, vár Gúsaszp lovag." A szép lantverő lány a sáhnál terem, miként gránátalmafa, oly kecsesen, és Bahrámhoz így szól: "Te díszes lovag, ki mindenben oly büszke, oly sáhi vagy! Tekintsd magadénak e víg csarnokot, apám házigazdád s a kincstárnokod. A sötét éj jelentse örömödet, a felhőknél magasabb légyen fejed!" Bahrám szólt: "Csak ülj itt le, verd lantodat! Dalt kívánok hallgatni, most nyomba, hadd ifjodjék meg tőle az agg Máhijár, a szívét zálogul nekem adja már." A lány fogta lantját, s a bölcs mágusok dalát kezdte. És hogy a selyemhúrok megszólaltak, immár az egész szobát rögtön jázminvirágillat járta át. A vendég felé fordult aztán a lány, és folytatta; ámult a vendég, dalán.



Mert ezt zengte: "Sáh-arcú hős férfiú, egyeneslelkű, magascsillagzatú! Ki Bahrámot nem látta még, a nagyot, a fennen magasztalt, a békés sahot, elég, hogyha rád pillant, mert csak te vagy a seregben, ki hozzá hasonlítasz. A derekad nádszál, ciprus termeted, ciprus, mely büszkén vet fácánlépteket. Szíved hős oroszlán, tested elefánt; a harcban két mérföldre röppentsz dzsidát; arcod gránátalmavirág; ki mosott borral rajta ékes rózsaszirmokat? Mint teve-comb, oly erős két jó karod, A Bíszutún-bércet is szétronthatod. Ilyent, mint te, kínnal teremt csak az ég; nincs senki a harcban, ki nyomodba lép. Hát én a te lábad alatt por legyek, úgy folyjék az éltem, mint elrendeled!" Világbíró Bahrámot Árzó dala, és szépsége, termete, ékes szava úgy eltöltötte, hogy tán azt hiheted: a szíve a bánatnak hombára lett. Boros fővel ott ült az agg Máhijár, s most hozzá ekképp szólt a fennkölt király: Add hozzám, a vallás szerint, lányodat, s dicsérünk igazságos lelked miatt." A házigazda kérdezé Árzótól: "Akarsz-é ajándékot e bajnoktól? Nézd meg jól, hogy lelnéd-e a kedvedet őbenne s kívánnád-é, mint férjedet?" A gazdának ekkor Árzó így felelt: "Jóságos apám, hogyha valakinek te most nőül adnál, csak Gúsaszp lehet a férjem, bizony senki más nem lehet. Ki volna, ki őt látva, ne mondaná: ,Még Bahrám is álljon már innen tovább!?" De mégsem volt elégedett az apa. Így szólt Bahrámhoz: "Ó, harcok lovasa! Nézd meg tetőtől talpig jól ezt a lányt,



ügyességét, tudását, eszét is lásd; tekintsd szívét, vágyod-e jegyesedül. Jobb meggyőződnöd, mint hogy tétlen csak ülj. Kiváló e lány, lásd, s ne hidd, hogy szegény. Bár tudd meg, hogy kérkedni nem szoktam én. Számold Máhijár drágaköveit, és látod: hozzá még sáhi kincs is kevés. De ne siess el semmit, ez éjjelen aludj, vagy borozz még, ha kedved terem. Kiválóak nem szerződnek részegen, a jellemesek férjül kiváltképp nem." Maradj itt, míg feljön a magasztos nap, s ha dicső vendégem álmából riad, én hivatok tisztánlátó véneket, okoslelkű, írástudó bölcseket; sötétben ilyet tenni épp nem szokás, bizony, hogy Firédún sah törvénye más. Nem szerencsés részegen kérni leányt, vagy ily fővel kezdeni akármi mást." Bahrám felelte: "E szavak üresek! Nem kell itt kutatni előjeleket. Nekem már ma este tetszik a leány; kérlek, rossz előjelt ne olvass reám." Az apa meg így szólt: "Ó, Árzó! beszélj: külsőre és kellemre tetszik e férj?" A lány szólt: "Igen, tetszik, szememnek is, hogy messziről láttam már, fejemnek is. Hát tedd csak, mi kell, s bízd az Istenre ezt, s tudd meg, Máhijár, hogy az égbolt szeret." Így szólt apja: "Most hát a hitvese vagy, s az ő benső lakának lakója vagy." Így átadta, Bahrám Gór elvette őt; szertartást is végeztek, még éj előtt. A szolgák viszont a király ostorát kifüggesztették Máhijár kapuján. Árzó visszavonult szobájába, ott várta örvendezve már a másnapot. Máhijár meg egy másik szobába ment, hogy Gúsaszp lovagnak kerítsen helyet.



Koronáját mutatta már a nap fönt, és mint elefántcsont fényes lett a föld, a csatlósok és kelevézhordozók az ostort keresték, hogy hol-merre lóg. A kapu elé gyűlt a had, mintha csak a királyi palota elé szalad. És aki csak az ostort felismeri, elé-lépve ott nyomba hódol neki. A kapus meglátván a nagy sereget, a sok csatlóst, dárdahordót, sietett a gazdát azonnyomba felkelteni, a borhozta mámorból serkenteni. Szólt: "Jó uram, kelj föl, szedd össze magad, az alvásra több időd már nem maradt, a világ királya vendéged, uram, mert itt, jelentéktelen házadba van." Megdöbbent a gyöngykalmár szíve legott, a kapusnak szavára feldobogott. És kérdezte: "Ugyan ezt hogy mondhatod? Miképpen találtál itt király-nyomot?" A kapus beszédét meghallgatta és fölugrott az ágyából jajgatva és dühös volt és ezt mondta: "Ily szavakat miképp is hadarhat, ki bölcslelkű agg?" De így szólt a szolga: "a nagy sáh ugyan mondd, bántott-e téged, tapasztalt uram? Olyan nagy sereg gyűlt a kastély előtt, hogy szűk lesz utad, köztük által se törsz. S ki kapudhoz lépett és ostort talált, a függönynél átadja hódolatát. Korán reggel egy szolga jött el ide, még föl sem sugárzott a napnak tüze, s egy aranyból font ostort rakott ide, amelynek számtalan sok az ékköve; kiakasztotta mi ajtónk elé, hol bejáró utunk van, ama felén; és ez előtt a hosszú ostor előtt a nép összesereglett mindenfelől. Ne légy lusta most már, de tedd dolgodat,



a borral beteggé ne is tedd magad." Mikor meghallgatta e beszédeket, a vén ember józanon megremegett. "Sahok sahja színe előtt részegen miért is hívtam be az én gyermekem?" Ment Árzó szobájába, s így szólt: "Figyelj, fehérlelkű, széparcú lánygyermekem! Bahrám sah volt az, ki tegnap idejött, s a gyöngykalmár házában fogadta őt! A rétről, vadászatról tért ő ide, irányítva kantárját házunk fele. Most kelj fel és ölts rúmi brokát-ruhát, és tedd föl fejedre a szép koronát, mint tegnap, és szórj elé ékszereket, királyhoz méltó három rubinkövet. Ha meglátod napfényes ábrázatát, karod fond keresztbe, s ne nézz rá tovább, de úgy lépj elé, hogy lesüssed szemed, míg lelkednek s testednek őt érezed. Ha kérdez, te szólj hozzá gyengédeden, beszéded szemérmes és illő legyen. Én nem lépek hozzá, amíg nem hivat és szolgái közé nem ültet maga. Egy asztalnál ültem vele, mint aki meri magát hozzá hasonlítani, - hogy veszne a csontom! - szóltam szabadon! aggott s ifjat vétkessé így tesz a bor." És ekkor egy szolga jött futva, hogy a szobában fölébredt a nagylelkű sah. Boldog s egészséges volt az ébredés, Bahrám kertbe ment, mosta testét-fejét. Onnan meg a fogadóterembe ment, a pohárnoktól kért egy jó serleget; s hogy megtudta, mily sokan gyűltek oda, parancsot adott, menjenek mind haza. Aztán pedig Árzót hivatta elő, mert már igen nagyon vágyott látni őt. Bement borral Árzó, ajándékosan, s fejékkel, nyakékkel, alázatosan.



Mélyen hajolt s a földet csókolta meg. A sáh kedvre gyulladt és fölnevetett. És így szólt: "Ugyan mondd meg, mi dolog az, hogy otthagysz, miután megittasítassz? Dalod s lantzenéd nékem éppen elég, nőktől ajándékot nem kaptam én még." Majd kérdezte: "Hát a gyöngykereskedő, ivótársunk, mért is nem lép most elő?" A lány, hallva ezt, hívta; és az apa örült szertelen, hogy ily nyájas a sah. Kezét tisztelettel terjesztette ki a fényes király előtt, s mondta neki: "Királyom, te hős harcos és bölcsszívű, nagyerejű, felséges, mágus-eszű! Tudatlanságból hibát követtem el, előtted már nem leszek más: esztelen. Tán méltónak tartasz, hogy e vétkemet elnézed s utamra napfényed veted. Kapudban én oktalan szolga vagyok, a sáh emberszámba nem vesz." Válaszolt a király: "Az ittas embertől soha nem veszik rossznéven ezt az okosak. És aki a bor miatt kételkedik, a bor színét, zamatát nem élvezi. Én nem láttam benned rossz lelkületet. De zengjen most Árzó egy új éneket. Engesztelj csak azzal, hogy kéred a lányt: a "Jázminok közt nyíló szép tulipán"-t dalolja el újra, s mi majd itt iszunk, sosemvolt bajokkal sosem gondolunk." A földre most Máhijár csókot vetett, asztalt hozatott, mindent elkészített. Előcsarnokából a főurakat, behívta az úr az országnagyokat. De az idegenektől visszavonult Árzó és az orcája el is borult. Szobájában maradt, míg nem jött az éj s a csillagok nem jöttek a hold köré. A vendégek ettek, és Árzó bejött;



arany trónra ültette bölcs apja őt, és felszólította, hogy pengesse a lant húrját és zengje, mit rendelt a sah. Ő zengett: "Te hőslelkű nagy sáh, aki az oroszlánt erdőből elkergeti! Te győzelmes, hadrontó fennkölt király, orcád mint a jázminok közt tulipán. Király nincs a földön hozzád fogható, a holdnál szebb szépséged, fennvillogó. Ha sisakod meglátja egy hadsereg, a harcmezőn, míg dúl a bősz ütközet, agyuk-szívük szétszeli a félelem, nem tudják már, hol van fenn és hol van lenn." S a bortól mikor mind felvidultanak, és lassanként ürítettek poharat, a pádisáh elé Rúzbeh ballagott, És néki is jelöltek ott benn lakot. Hozott elefántsátrat s negyven leányt, holdszépségű-arcút, ki szívekbe szánt: és Árzó velük vissza, termébe ment, fején ékköves szép fejéket viselt. A királyok királya ment boldogan a kastélyba víg szívvel, s bent boldogan hált Árzóval éjjel; s hogy felkél a nap, a síkon nyilával nemes vadra csap. *
Iszkandar halála után a birodalom apró fejedelemségekre oszlott, ezeknek a "szövetséges királyok"-nak uralma kétszáz évig tartott; utána következett az öt századon keresztül virágzó szászánida dinasztia, amelyet a keleti legendákban és példázatokban is dicsőített Nósírván tett örök emlékűvé.A hősmondák mítikus és Iszkandar meseszerű mágikus világa után most reálisabb, történeti korhoz ér az elbeszélés, bár hiteles történelemről természetesen itt sem lehet szó, még időrendi vagy földrajzi hűségről sem. De ha a mese világa háttérbe szorul is, Firdauszí megtalálja művészetének hangját. Így Bahrám Csóbínnak, a Rusztem és Iszfandijár méltó hősi utódának tetteiről és tragikus bukásáról szóló nagy epizód megint a hősmondák költői világába viszi az elbeszélést.A másik Bahrámnak, Bahrám-Gór sáhnak történetéből itt közölt részletek néhány realisztikus és pikareszk motívum mellett színesen-romantikus képeket adnak a perzsa Don Juan életéből.



A perzsa birodalom bukásával, amelyet az araboknak Kádiszijjánál 641-ben aratott győzelme pecsételt meg, és az utolsó király, III. Jezdigird futásának, bujdosásának és meggyilkoltatásának szomorú történetével ér véget a Királyok könyve. *
VÉGSZÓ E könyv, melyet ezzel bevégeztem én, a hírem kiterjeszti földünk szinén. S ezért nem leszek holt, de élő, mivel az ékes szó magvait hintettem el. Kiben csak van ész, van hit és értelem, az holtomban áldhatja dús életem. BETŰRENDES NÉV- ÉS TÁRGYMUTATÓ Afrászijáb Irán ősellenségének,Túránnak királya. Unokája volt Túrán megalapítójának,Túrnak, aki a nagy Firédún egyik fia volt, és öccse meggyilkolása árán jutott Túrán birtokába.A testvérgyilkos Túrnak harcait Irán ellen Afrászijáb folytatta, de csak akkor támadott, ha Iránt gyengének vagy készületlennek találta. Jellemét, életének fontos mozzanatait és halálát az itt közölt epizódok ismertetik. Ahriman (v.Ahraman, Áharman,Ahríman) A rossznak princípiuma a jó princípiumával, a mazdahitűek (Zóroasztér hívei) istenével,Ahura Mazdával szemben.Ahriman alakja sok tekintetben hasonló a kereszténység és az iszlám ördögéhez. Akván dév (démon), aki gór (vadszamár) képében járta be a síkságokat; Rusztem ölte meg, kalandos küzdelem után. Alburz mítikus hegy (nem azonos az északnyugat-iráni Alburz heggyel). Csúcsán fészkel Szímurgh, és az ő fészkében nevelkedett Zál, Rusztem apja. Ardasír Iszfandijár fiának, Bahmannak mellékneve. Dárá apja. Arszitálisz vagy Arszitátálisz.Arisztotelész, a híres görög bölcs, Nagy Sándor nevelője.A keleti legendák is mint Iszkandar (Nagy Sándor) bölcs tanácsadóját említik. Ardzsászp túráni király,Afrászijáb unokája, aki a Zarathustra-vallás kiirtására indított háborújában megölte a vallás meghonosítójának, Gustászp királynak apját, Luhrászpot. Arzsang mázenderáni démon. Árzó v. Árzój Bahrám sáh egyik feleségének neve. Askas v.Askasz,Askan iráni hős Rusztem köréből. Avesztá Zarathustra vallásának, a Mazda-hitnek szent könyve. Ázargusaszp a szent tűz ápolására szolgáló templom, amelyet Gustászp épített Balkhban (Baktrában).



Bábul vagy Bábil: Babilon, Bábel. Bahman 1. istenség (a teherhordó állatok védője); 2. Iszfandijár fiának,Ardasírnak egyik neve. Badakhsán vagy Badakhs rubintermő vidék India és Khorászán közt; juhairól is híres. Bahrám Gór perzsa király (420-438); szenvedélyes gór-vadász volt, innen kapta melléknevét. Bahrám Gór a perzsa Don Juan; szerelmi kalandjait költői feldolgozások örökítik meg. Barzín gazdag öreg, akinek három leányát Bahrám Gór sáh egyszerre kérte meg és vette feleségül. Bármán vagy Báremán egy túráni hős neve. Basútan Gustászp király tanácsadója. bévaraszp: bévar = tízezer; aszp = ló. Béd egy dév neve. Bézsan iráni hős, Gév fia. Birmáje annak a tehénnek neve, amely Firédúnt szoptatta. Bíszutún egy hegynek a neve. Buszt tartomány és város Kábulisztánban. Dahák a világ mítikus királyainak egyike. Eredetileg háromfejű sárkánynak képzelték. Dahák kígyó voltára Firdauszínál a vállából kinőtt két kígyó emlékeztet. A szörny nevét az eredeti alakhoz hasonló arab név szorította ki. Dahák a Sáhnáme szerint is ezer évig bitorolta Irán trónját és valószínűleg a bitorló mivoltának hangsúlyozására költötték hozzá az arab származást. dakhma Firdauszínál egyszerűen sírt, síremléket jelent. Dakíkí perzsa költő; a prózai Sáhnáme első ismert megverselője. Állítólag csak ezer verssel készült el; Firdauszí ezt a töredéket egész terjedelmében felvette a költeményébe. Damávand vulkánikus hegy északnyugati Iránban, tetején széles kráterral. Dárá Iszkandar féltestvérének, Dárábnak apja.A Dárá és Dáráb név egyaránt a görögöknél Dareiosznak hangzó királynévből ered.A történeti (III.) Dareiosz volt az, akinek leverésével Nagy Sándor meghódította Perzsiát. Dáráb 1. Dárá. Dárábgird város, Dáráb alapítása. Dasztán Szám fiának, Zálnak mellékneve. Dasztán - csalárdság, hitszegés (amellyel Szám ártatlan gyerekét kitétette a hegyre): a népszerű magyarázat szerint. Voltaképp a mellékneve Dasztán-i Zand volt. dasztúr a király első minisztere, bizalmasa. dév démon, gonosz szellem. dihkán falusi lakos, birtokos (földművelő), a népi hagyományok buzgó gyűjtője és



lelkiismeretes őrzője.A dihkánok adták szájról szájra az ősi költői emlékeket. Diláráj ("Szívékesítő") Dárá felesége. Rósanaknak, Iszkandar feleségének anyja. Dzsamséd az első királyok sorában a negyedik. Népének jótevője volt, de később elbizakodott és elbukott.Trónusát Dahák foglalta el, aki a legyőzött királyt kivégeztette. Dzsánúszijár Dárá dasztúrja (és egyik gyilkosa). Dzsuvájón Bahrám Gór sáh kincstárnoka. Farámarz Rusztem egyik fia. Failakúsz Macedóniai Fülöp, Nagy Sándor apja.A Sáhnáméban Iszkandar nagyapja, aki őt mint apja nevelte fel.A név alakja Philipposz arab átírásának félreolvasásából állt elő. Farhád Káósz király egyik hadvezére. Faríburz Káósz egyik fia. farszang perzsa mérföld (görögösen: paraszanga). farvadín (vagy farvardín) az a hónap, amelyen a Nap a Hamal (Kos) jegyébe lép; a mi márciusunknak felel meg. Firédún az Avesztában Thraětaona, akit anyja Dahák elől elrejtett, és Birmáje tehén szoptatott a vadonban. Firédún szabadította meg a világot Daháktól, és nyitotta meg ismét a legitim királyok sorát. Gajómarsz a világ első királya, Hósang nagyapja. Garszévaz Afrászijáb öccse. Ghaznín (Gazna) Mahmúd szultán székhelye. Gév iráni hős, Gódarz fia. Gódarz iráni harcos, Kasvád fia. Góg és Magód 1. Jádzsudzs. Gór vadszamár (Equus onager Briss.), gyorsabb, mint a leggyorsabb ló; húsát nagyrabecsülték.Vadászok kedvenc prédája volt. Gumbadán erőd. Gurdáfaríd iráni harcos leány, a Fehér vár (iráni végvár) parancsnokának, Gusztahamnak lánya. Gurgín Káósz király egyik vezérének, Míládnak fia. Hitszegően romlásba döntötte Bézsan iráni hőst. Gusászp Bahrám Gór király írnoka és bizalmasa. Gustászp iráni király, Zarathustra vallásának felkarolója és terjesztője (a Sáhnáme szerint). Gustászp tüze 1. Ázargusaszp. Gusztaham 1. iráni harcos; 2. 1. Gurdáfaríd. Hadzsír az iráni Fehér vár egyik harcosa. Hámávarán Szíria (vagy Jemen); királya (neve szintén Hámávarán). Elfogta Káósz királyt. Rusztem sietett a sáh felszabadítására; legyőzte és megölte Hámávaránt.



Harúm a nők (amazonok) városa. Hárút és Márút két angyal; a földre szálltak emberi alakban, hogy megismerjék azokat a kísértéseket, amelyek az emberiséget bűnbe viszik. De ők maguk is bűnbe estek, és lábuknál felakasztva egy mély kútban bűnhődnek ítéletnapig. Ők tanították az embereket a varázslat mesterségére. hét ország (vagy világtáj) 1. Kisvar. Hérmand vagy Héremand folyó, amelynek partján Rusztem Iszfandijárral találkozott. Hósang Gajómarsz unokája. Humáj női név, Iszfandijár egyik húga, Bahrám Gór egyik felesége stb. Húm remete, aki a legyőzött és bujdosó Afrászijáb rejtekhelyét felfedezte, és az üldözőket odairányította. humáj mesebeli madár; folyton repül, soha le nem száll; akinek feje fölött elrepül, arra királyi korona vár. Húmán túráni harcos, Pírán testvére. Iblísz arab szó (a görög diabolosz-ból): ördög. Íradzs Firédún három fiának egyike; testvérei (Szalm és Túr) megölték. Íradzs unokája ölte meg a két gyilkost. Iszfandijár Gustászp király fia, Zarathustra vallásának legbuzgóbb védője és harcosa.Apja féltékenységből és fösvénységből veszélyes vállalkozásba kergeti; Rusztemet is meg kell támadnia. Nehéz küzdelem után Rusztem csak úgy tudja megölni, hogy varázserőt vesz segítségül. Iszkandar vagy Szikandar, Macedóniai Nagy Sándor nevének keleti alakja. iszkandarúsz (görögeredetű szó) hagymaféle növény, fokhagyma. Iszpróz igen magas hegy neve. Isztakhr a régi Perszepolisz városa. Jádzsudzs és Mádzsudzs, Góg és Magóg, legendás népek nevei Nagy Sándor keleti mesés történetében; az ószövetségben Góg király Magóg ország uralkodója volt. Kábul ország és város neve; Kábulisztán: Kábul országa. Kai "nagy fejedelem", a második (a Pésdád-dinasztia után következő) királyi ház; a Kajánidák dinasztiája. Kaid indus király, aki baráti viszonyban maradt a hódító Iszkandarral. Leányát is hozzáadta feleségül. Kai Kobád a Kai-dinasztia első királya. Kai Káósz 1. Káósz. Kai Khuszrau legendás iráni király. Kajván 1. a Szaturnusz bolygó; 2. Bahrám Gór sáh pénzügyi tanácsadója. Kannúdzs indus város. Káósz a Kai-dinasztia második királya, Kobád fia, elbizakodott, hiú ember, aki



meggondolatlanul fogott veszedelmes vállalkozásokba (pl. a mázenderáni kaland). De sok kudarca nem józanította ki. Rusztem iránt is hálátlan volt, aki mázenderáni és hámávaráni rabságából kiszabadította: nem adott Rusztem halálosan megsebesült fiának, Szuhrábnak meggyógyítására a bűvös írból. Kasvád harcos Manócsihr seregében. Katájún görög királyleány, Gustászp felesége, Iszfandijár anyja. Káve iszpaháni kovács, aki Dahák bukását előkészítette és Firédúnt trónra segítette. - Káve zászlaja: a bőrköténye, amelyet a kovács forradalmi zászlónak használt. Később a kötényt megtoldották, ékkövekkel rakták tele, és a perzsa uralkodók jelvényévé, birodalmi zászlajává lett.Az arab hódítók szétvágták és elosztották a katonák közt, mint hadizsákmányt. Khallukh város Turkesztánban, híres volt szép lakosairól. Khasísár fehér-foltos fejű, fekete vízi madár. Khuszrau több iráni uralkodó neve. Khurdád 1. a hónap hatodik napja; 2. a harmadik hónap neve. Kírúj paraszt, akit Bahrám Gór sáh vendégül látott. Kisvar éghajlat, világtáj; a világ hét kisvarra oszlott. Luhrászp iráni király, Gustászpnak, a Zarathustra-vallás meghonosítójának apja. Ardzsászp ölte meg. Manézse Afrászijáb leánya. Mádzsúdzs 1. Jádzsúdzs. mágus eredetileg egy méd (perzsával rokon) nép, amely a Zarathustra-vallást felkarolta és terjesztette; ezért a szó később Zarathustra papját jelentette, aztán bölcset, varázslót. Máhijár Dárá dasztúrja (és gyilkosa). Mázenderán tartomány a Kaspi-tenger déli részén; a mondában a dévek hazája. Mihrnús Iszfandijár fia. Mihráb Kábul királya, Dahák leszármazottja, Rúdábénak, Rusztem anyjának apja, Zál apósa. Mílád 1. iráni hős, Gurgín apja; 2. Kaid indus király székhelye. Mirdász arab király, Dahák apja. Miszr 1. Egyiptom; 2. Kairó. móbed pap, bölcs, mágus. Mukrán Irán egy tartománya és városa. Nairam 1. Narímán. Náhíd Iszkandar anyja, Failakúsz leánya. Narímán (vagy Nairam) Számnak (Zál apjának és Rusztem nagyapjának) apja. Nódar Manócsihr fia és utóda. Nós-Ázar Iszfandijár fia.



Ormuzd 1.Ahura Mazdá. pádisáh nagyhatalmú uralkodó. Pasang Afrászijáb apjának és egyik fiának (Manócsihr apjának) neve. pehleván hős, lovag. pehleví a Szászánídák korában (222-650) beszélt közép-perzsa nyelv.A nyelvnek a szászánída birodalom bukása, az arab hódítás után beszélt alakja az újperzsa; ez Firdaúszí nyelve. perí tündér; néhol boszorkány. Pésdád az első, legendás iráni dinasztia neve. Pírán túráni harcos; jóindulatú hős, aki igazságtalanul elnyomott iráni személyeknek pártját fogta. Púlád Gandí mázenderáni dév. rádzsa indiai királyi cím. Rósanak Iszkandar egyik felesége. Rúdábe Mihráb király lánya, Zál felesége, Rusztem anyja. Rúm (a Róma névből) a kelet-római (görög) császárság; jelenti általában Európát is. Rusztem a Sáhnáme legnagyobb hőse, az iráni királyoknak hódoló szísztáni (vagy szeisztáni) uralkodóház sarja. Sabrang "éjszínű". Sahrnáz Dahák egyik felesége. Saidászp Tahmúrasz király dasztúrja. Sápúr 1. Firédún egyik vezére; 2. iráni királyok. Sérkhán helység Iránban, ahová Firédún a legyőzött Dahákot elvitte. Szada a tűz ünnepe. Szagszár "kutyafej", észak-iráni tartomány, amelyet túráni nép lakott. Szalm Firédún három fiának legidősebbje. Szamangán túráni tartomány; a szamangáni királyleány,Tahmíne, lett Rusztem felesége és Szuhráb anyja. Szám Rusztem nagyapja, az iráni trón legerősebb támaszának, a szísztáni dinasztiának nagy hőse; Dzsamséd leszármazottja, Narímán fia. Firdauszí több hőstettéről emlékezik meg. Szandzse mázenderáni dév. Szeisztán (v. Szísztán, v. Szidzsisztán) Irán leghívebb hűbéreseinek, a Szám-ZálRusztem-családnak hazája. Szidzsisztán 1. Szeisztán. Szijámak Gajómarsznak, az első sáhnak fia. Szijávus Káósz fia, akit mostohaanyja, Szúdábe, szerelmével ostromolt, és mert próbálkozása sikertelen volt, bevádolt Káósznál erkölcstelen merénylettel. Szijávus



tűzpróbával bizonyította be ártatlanságát, de Szúdábe ármánykodásai miatt menekülnie kell;Afrászijábhoz kerül Túránba, ahol árulás áldozata lesz:Afrászijáb kivégezteti. Szijávus fia, Khuszrau bosszulta meg apja halálát; Szúdábét Rusztem ölte meg. Szímurhg mesés óriásmadár, az Alburz hegyén fészkel. Ő nevelte fel Zált, akit apja, Szám, mint csecsemőt kitett az Alburz helyre. Zál családjának azután is védelmezője maradt. Színdukht Mihráb király felesége, Rusztem anyjának, Rúdábénak anyja. Szirós angyal, aki isten akaratát közli az emberekkel. Szísztán 1. Szeisztán. Szuhráb Rusztem és Tahmíne fia.Túránban nevelkedett, apjától távol. Tahmúrasz az első (Pésdád-) dinasztia harmadik királya. Tahamtan hatalmas (v. erős) testű; Rusztem mellékneve. Tahmíne Szamangán királyának lánya, Rusztem felesége, Szuhráb anyja. Tiráz turkesztáni város, híres szép leányairól. Tugral Bahrám Gór sáh kedvenc sólyma. Túr Firédún három fia közül a második;Túrán névadója. Mint öccsének, Íradzsnak egyik gyilkosát Íradzs unokája, Manócsihr ölte meg. Egy másik Túr Rusztem egyik őse. Túrán Irán hagyományos ellenségeinek országa. Turk túráni. Tósz 1. város, Firdauszí szülőhelye; 2. Káósz királynak egy harcosa, Nódar fia. Vésze Pírán apja. Zábul (Zábulisztán) Rusztem családjának fészke. Zál Szám fia, Rusztem apja; Zál-zarnak és Dasztánnak is nevezik. Zarathustra (nem Zaratusztra!) újperzsa nevén Zardust (görögül Zóroasztér), Ahura Mazda vallásának (a mai párszik vallásának) legendás alapítója. Zaváre Rusztem öccse. Zerdust 1. Zarathustra. Zóroasztér 1. Zarathustra.