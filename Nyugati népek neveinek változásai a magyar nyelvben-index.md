---
master_file: "[[@NyugatiNepekNeveinek]]"
---
# Index for Nyugati népek neveinek változásai a magyar nyelvben.pdf

81
„MAGYAR YELVJÁRÁSOK” KIADJA XLVII, 81–97 DEBRECE A DEBRECE I EGYETEM 2009. MAGYAR YELVTUDOMÁ YI TA SZÉKE
yugati népek megnevezéseinek változásai a magyar nyelvben*
Egyik, e dolgozattal egy időben megjelenő írásomban az ómagyar kori településnevek létrehozásában szerepet játszó törökségi népek elnevezéseinek vizsgálatával foglalkozom (vö. RÁCZ 2010). Elsődleges célom annak a bemutatása, hogyan változott a fentebb említett népeket megnevező etnonimák jelentése az ómagyar kortól napjainkig. Mostani munkám szervesen kapcsolódik a másik íráshoz, mivel e helyen az ómagyar korban a Kárpát-medencében megjelenő újlatin és germán népek elnevezéseinek szemantikáját vizsgálom meg. A két írás elvi és módszertani alapjai azonosak, így ezek ismételt bemutatásától eltekintek.
1. oláh ~ román
Anonymus a Gesta Hungarorumban a honfoglalás kori Kárpát-medence egyik népcsoportját a latin nyelvben használatos Blacus (Blachii, Blasii, Blacorum) néven említette. Ez a vlach népnév francia helyesírású alakja, amely a Kárpát-medence 9. századi frank népességét jelölte, s a korabeli német és szláv forrásokban egyaránt a rómaiakra vagy egyszerűen romanizált lakosságra vonatkozott (KMTL. blakok), sőt a bizánci kútfőkben nem is kizárólag etnikumot, hanem pásztor foglalkozást jelentett, s tudjuk, hogy a románság az egész középkorban ezt a foglalkozást űzte (vö. MAKKAI 1943: 356). Anonymus a Gesta Hungarorum 9. fejezetében a honfoglalás előtti és a honfoglalás korának pannóniai lakói között a szlávok és a bolgárok mellett egy blach (vlach) nevű, illetve egy „rómaiak pásztorá”-nak (pastores Romanorum) nevezett népcsoportot is említ tudatosan megkülönböztetve őket egymástól.1 VESZPRÉMY LÁSZLÓ Anonymus munkájához fűzött jegyzeteiben megállapítja, hogy „Vlachokon a románok értendők, akik azonban a szöveg szerint nem azonosak a rómaiak pásztoraival. Magyarországot több, egymástól független nyugati forrás is a rómaiak legelőjének mondja.” (1999: 56). A vlach népcsoportot Anonymus Erdélybe helyezte,
* A tanulmány megjelenését a Bolyai János Kutatási Ösztöndíj támogatta.
1 Anonymus elbeszélése szerint az orosz vezérek arra kérték Álmost, hogy „Pannónia földjére szálljanak alá (...) Elmondták ugyanis, hogy itt a Duna, a Tisza és más jóféle halakban bővelkedő nevezetes folyók vizei folynak össze. A földet szlávok, bolgárok és vlachok, v a l a m i n t a rómaiak pásztorai lakják, mert Pannónia földjét Attila király halála után a rómaiak legelőjének nevezték, mivel nyájaik ott legelésztek.” (VESZPRÉMY 1999: 16; a ritkítás tőlem: R. A.).



82
mert abból indult ki, hogy a honfoglaláskor az ország területén az egyes népek ott éltek, ahol az ő idejében, a 12–13. század fordulóján is, s az ország mindazon népekkel volt szomszédos, akikkel az ő korában is. DEÉR JÓZSEF hangsúlyozta, hogy „a korai középkorban a vlach népnév nem szükségképpen és kizárólagosan a mai románság ősére vonatkozik, hanem értelme sokkal általánosabb” (1943: 96). Véleménye szerint „a blachi tehát az erdélyi oláhságra, míg a pastores Romanorum egy dunántúli és latin jellegű népelemre vonatkozik, mely még a magyarok bejövetele idején is közvetlen »római« vezetés alatt áll. E következetes és így nyilvánvalóan tudatos megkülönböztetés célja csakis az lehetett, hogy a királyi jegyző más népnek tekintette a régi Gestában szereplő vlach római pásztorokat és a velük azonos nevű erdélyi oláhokat. Az előbbieket a rómaiakkal hozza kapcsolatba, az utóbbiakat nem.” (i. m. 98).
JAKÓ ZSIGMOND a Bihar megyei Tótalmás település 1421-ből származó possessio walachalis Tothalmas névadatára hívta fel a figyelmet, amelyben a név és a latin leírás közötti feltűnő ellentmondást véleménye szerint csak egyetlen módon lehet feloldani: „a vlach elnevezés alatt nem feltétlenül szükséges román nemzetiségű lakosságot keresni. Szlávok, esetleg románok is települtek itt rá a magyarságra, s ezt a különböző nemzetiségű, de azonos módon pásztorkodó népséget foglalta egybe a vlach elnevezés.” (1940: 194). Ez a példa is alátámasztja tehát azt, hogy a korabeli vlach megnevezést nem tarthatjuk minden esetben egyenértékűnek a később használatos ’román’ jelentésű oláh névvel. KRISTÓ GYULA Bereg, Gömör, Ung és Zemplén vármegye néhány oklevél által vlach-nak nevezett betelepülőinek rutén voltát hangsúlyozza, s a hasonló, sajátos „jelöléskeveredés” magyarázataként azt a jelenséget is megemlíti, hogy a szláv népek (így a ruténok) élére megtelepedésük szervezésének feladatát ellátva gyakran álltak vlachok (románok), mivel így a szlávok is részesültek mindazon kedvezményben, ami a vlachokat megillette. Ezért is okozhat sokszor komoly nehézséget annak a megállapítása, hogy nyelvi-etnikai értelemben vlach (oláh, azaz román) vagy rutén népességről szól-e egy-egy forrás (2003: 103–104, 107). A fent említett Tótalmás esetén túl szép példája mindennek a Szatmár megyei Oroszfalu is, amelynek az 1491-ből származó Orozfalwa adata az oklevél szövegében szintén a possessio wolachalis minősítéssel jelenik meg: tehát a névbeli orosz etnonima és a latin nyelvű minősítésbeli vlach egyaránt rutén lakosságot takar (Cs. 1: 482, MAKSAI 1940: 185, NÉMETH 2008: 205). A történeti irodalom szerint a vándorló román juhpásztorok korán megjelenhettek a Duna mentén, s beilleszkedtek a besenyők politikai és gazdasági rendjébe. Amikor azonban a besenyő törzsszövetség más nomád népek támadása következtében felbomlott, jelentős besenyő népesség érkezett Magyarországra, akik a 12. század elején sodorhatták magukkal azokat a románokat, akiket Anonymus a fentebb említett okok miatt mint erdélyi őslakosokat említett a század végén (vö. MAKKAI 1943: 338). Ennek a Kárpát-medence keleti részén meg



83
jelenő román etnikumnak volt a neve a kezdeti időszakban az oláh, amely nyelvünkben déli szláv eredetű: a vlachъ alakra vezethető vissza, ennek forrása pedig az ősszl. *volchъ (vö. KNIEZSA 1955: 359, MAKKAI 1987: 241). A magyar névalak *βolah > olah hangváltozással alakulhatott ki. A RMGl. az olah első köznévi adatközlését a Budapesti kódexből idézi 1456 körülről. A lexéma végső soron germán, s eredetileg a keltákat, majd a romanizált keltákat, illetve valamennyi újlatin nyelvű népet jelölte (vö. TESz. olasz). Az olaszok első szórványos nyomai tehát a 13. század elején észlelhetők, de jelentősebb román lakossággal egész Erdély déli peremén a 13. század közepétől számolhatunk (vö. KRISTÓ 2003: 192–194, illetve KMTL. román–magyar kapcsolatok, románok).
Besenyőkkel együtt tűnik fel a 13. század elején a románság az elsőnek ismert dél-erdélyi szállásterületein, Fogaras és Hátszeg vidékén. Településnévben a blach forma legkorábban az ország keleti részén fekvő Fogarasföldön jelenik meg egy 1222/1280-as datálású terram Blacorum névadatban, illetve ugyane település neve [1285]-ben Olachi formában adatolható (Gy. 2: 450). Azon a vidéken, ahová Anonymus helyezi őket: a Kolozsvár és Nagyvárad közti erdős hegységben találjuk a Magyarországon ismert legkorábbi román telepet is 1283-ban (Olahteluk, Bihar vm.; vö. RÁCZ 2005: 81), közelében pedig számos besenyő szállásnak maradt helynévi nyoma. Személynévként esetleg ide vonható lenne egy 1258-ból származó oklevél Ola (ÁSz.) névformája,2 amelyre csupán ezt az egyetlen előfordulást tudja idézni FEHÉRTÓI, s a bizonytalanságot ráadásul az is erősítheti, hogy a korban a névvégi h (bár nem kizárólagosan, de) az esetek túlnyomó többségében jelen volt, ami erről a formáról viszont hiányzik. Az oláh népnév az ómagyar kori névanyagban 78 település 258 adatában szerepel, s a települések földrajzi elhelyezkedését tekintve nyilvánvaló tömbösödést figyelhetünk meg: az ország keleti vidékén az egymás szomszédságában lévő Kolozs (29), Torda (9), Bihar (8), Erdélyi Fehér (6), Küküllő (4), Hunyad (4) vármegyékben vannak jelen nagyobb számban, s az összes többi hasonló elnevezésű település a Tisza vonalának É–D-i meghosszabbításától K-re található. A szintén ezt az etnikumot jelölő, a helynevekben ugyancsak kései adatolású román népnév a magyarban román eredetű jövevényszó (rom. român, TESz.). Településnevekben a 14. század első harmadában jelent meg, de ahogyan az oláh, úgy a román is kizárólag csak jelzői névrész szerepében állt (1326: Romanfolde ~ Rumanfeuldy, 1331: Romanfeulde, Baranya vm.; 1330: Rumantheleke, Abaúj vm.; illetve lásd még KMHsz. 1: 233), s nagyon valószínű, hogy esetükben személynévi áttételről van szó. Ezt a lehetőséget erősíti e nevek jelölt birtokos jelzős szerkezete is, de emellett azt is hangsúlyoznunk kell: e lexémák személynévvé válásának feltétele közszóként való előzetes használatuk kellett, hogy legyen. Éppen ezért a fentebb említett, legkorábbinak mondott névalakok
2 A személynév másféle magyarázatához lásd FNESz. Ola, valamint az ott hivatkozott további irodalom is.



84
mellett esetleg még idevonhatók a 13. század első harmadától adatolható Szatmár megyei Román ~ Románd3 település, illetve Veszprém megyei Román 4 települések adatai is. Ezek előzménye a Roman (1227, ÁSz.), esetleg a latin Romanus ’római ember’ (1221/1324: Romanum filium Georgii, ÁSz.) személynév is lehetett, de végső soron maga a népnév is erre az eredetre megy vissza (TESz., illetve vö. FNESz. Románd). (Igaz ugyanakkor, hogy a TESz. a román lexéma főnévi ’újlatin nyelvet beszélő délkelet-európai nép tagja’ jelentésére egy nagyon kései, 1705-ből származó rumuj alakot említ.) Amennyiben a fenti esetekben népnévi származást feltételezünk, az idézett adatok egyedülállóak lennének a népnév településnévbeli nem jelzői szerepű megjelenéseként. A román lexéma az ómagyar időszak 11 településének 25 névalakjában szerepel, de ezek a települések nem mutatnak olyan csoportos földrajzi elhelyezkedést, mint amilyet az oláh esetében megfigyelhettünk. Ebből arra következtethetünk, hogy a népnév személynévi használata kétségkívül bizonyítja magának a népnévnek a meglétét, de az adott etnikum elterjedtségére, földrajzi elhelyezkedésére a szó helynevekben való előfordulása aligha utalhat. Családnévi használatban az oláh legkorábbi adata 1418-ból való (Stephanus Olah, RMCsSz.). Napjainkban a tízmilliónyi magyar állampolgár közül 38 570 viseli az Oláh ~ Olah stb.5 családnevet (HAJDÚ 2010: 354). A román ebben a funkcióban a RMCsSz. szerint 1478-ból adatolható először (Andrea Roman), s KÁZMÉR megjegyzi, hogy a „román népnévből aligha származtatható: a köznévre csak a 18. sz. elejéről vannak adatok” (RMCsSz., de lásd a korábbi megjegyzésemet). Igen figyelemre méltó, hogy ez ma csupán 2132 személy családneve Román ~ Roman stb. alakban (HAJDÚ 2010: 400). A kiveszett és a ma is használatban lévő népnévi alakok családnevekben való megjelenésének arányairól megállapítható, hogy a közszóként kiavulóban lévő oláh a családnevek között jóval nagyobb arányban van jelen, míg a mai sztenderd nyelvhasználatban alkalmazott román ugyan szintén létezik a családnevek között, de jóval csekélyebb használatúnak látszik. Mindez arra utal, hogy e két etnonimának a magyar nyelvbeli szerepe a családnevek kialakulásának idején a mai használathoz képest éppen ellentétes lehetett. Az oláh és a román népnevek közszói használatának nyomait régi szótárainkban keresve azt látjuk, hogy SZENCZI MOLNÁR ALBERT (1611), PÁPAI PÁRIZ FERENC (1801) és KRESZNERICS FERENC (1831) munkája az oláh lexémát ’Valachus’-ként, népnévi jelentésű közszóként adja meg, míg a szerkesztők a román szócikket nem vették fel szótárukba. A CZUCZOR–FOGARASI-szótárban (1862) viszont már mindkét etnonimát megtaláljuk. Az oláh a „Római gyarmatoktól, il
3 1231: Romad (ComSzat. 143, ÁÚO. 11: 232, Maksai 203), 1338: Rumad (Cs. 1: 484), 1393, 1397: Roman (ComSzat. 143, Zs. 1: 3182), 1397: Ruman (Cs. 1: 484; Szatmár vm.). 4 1234–1270, 1452, 1488: Roman (Cs. 3: 249, ÁÚO. 2: 9; Veszprém vm.). 5 A mai családnévalakokat előfordulásuk számának megfelelően, csökkenő rendben közlöm.



85
letőleg ezekkel vegyült népektől származott román nyelvü nép neve, Magyarország keleti oldalán, Erdélyben, és ezzel határos Oláhországban, Moldvában és Bukovinában”. A leírás arra is felhívja a figyelmet, hogy ez a népnév szinonimája a román-nak, ennek ellenére bizonyos nyelvi alkalmazásukban mégsem cserélhetők fel. „Az oláh név a magyar nyelvben oly divatszerü, mint a deutsch helyett a német, szlovák h. a tót, polyák h. a lengyel, taliano h. az olasz. Nagyszámu helynevek jelzője, s mint olyat zavar nélkül nem lehet »román« névvel felcserélni épenúgy, mint a »német«, »tót«, »olasz« helynevek helyett Deutsch, Szláv, Taliano neveket használni.” A román kapcsán a CZUCZOR–FOGARASIszótár utal az eredeti ’újlatin népek’ jelentésre: „tulajdonképen am. római (romanus) vagyis római eredetü; milyenek az olaszok, spanyolok, portugálok, francziák (együtt: nyugoti románok), oláhok (keleti románok)”, de az újabb, jelentésszűküléssel alakult szemantikai tartalom is megjelenik a szócikkben: „a keleti román, közönségesen: oláh értetik alatta”. Az oláh-val kapcsolatban hasonló meghatározást olvashatunk BALLAGI MÓR szótárában (1873): ’a dákok és a római gyarmatoktól származott népből való’, míg figyelemre méltó a román szócikk jelentésmegadása, amely a főnév szemantikai tartalmának változására is utal. Elsőként mint melléknevet adja meg „általában” megszorítással ’a latin fajhoz tartozó’-ként, majd mint főnevet „különösen” megjegyzéssel az ’oláh’ jelentését írja le. A mai nyelvhasználatban az ÉrtSz. szerint a román közszó ’tömegében Románia területén lakó, latin eredetű nyelvet beszélő délkelet-európai nép’ jelentésű, az oláh használata kapcsán viszont a II. világháború utáni időszaktól soviniszta érzületről beszél, azaz pejoratív szemantikai tartalomra utal. A két népnév az ómagyar kor második felében szinonimaként élhetett együtt, ám az oláh lassan visszaszorult a használatban, s a kérdéses etnikum megnevezésére a magyar nyelv a román lexémát egyre fontosabb szerephez juttatta. E nyelvi változásnak bizonyára nyelven kívüli okai lehettek. Az oláh-nak nevezett népcsoport tagjaiból talán éppen nomád, vándorló pásztorkodó életmódjukból következően hiányozhatott az összetartozás érzése, az ún. „mi-tudat”, s miután a 15–16. században nagyjából sikerült e népcsoport nagyobb részét helyhez kötni (az egész folyamat a középkor végéig eltartott),6 az eredeti pásztorkodó életmód lassacskán eltűnt, pedig ez az oláh népnév használatában meghatározó jelentőségű lehetett.7 Mindezen külső, nyelven kívüli folyamatok okozhattak a nyelvhasználatban, névhasználatban is bekövetkező változást: az oláh lexéma egyre inkább a szókincs perifériájára került, és napjainkra csupán valamiféle gúnynév
6 Még a XVI. században is találhatunk olyan hivatalos jelentést, amely arról szól, hogy a románok a hegyekben és az erdőkben pásztorkodnak (MAKKAI 1987: 313, illetve 314–316, 341).
7 MAKKAI LÁSZLÓ Erdély népességi viszonyait vizsgálva állapítja meg egy helyen a magyar nyelvben használatban lévő oláh névforma kapcsán, hogy bár az erdélyi „Nyaláb vár tartozékai közt 1378-ban 4 magyar és 6 »oláh« falut sorolnak fel, az »oláh« elnevezés azonban ez esetben nem népiséget, hanem pásztorfoglalkozást jelent, mert a 6 falu közül 4 bizonyíthatólag rutén lakosságú volt” (1943: 395).



86
ként, sértő megnevezésként maradt meg (vö. OSVÁTH 2003: 55). Mindemellett pedig a román volt a népcsoport önelnevezése is, s ez a tény szintén erősíthette a magyar nyelvben lezajló folyamatot.
2. olasz, francia
A korai latin nyelvű források által Latinus vagy Gallicus, a német kútfőkben Wallen (német birodalmi, francia nyelvű alattvalók) néven említett népességet az ómagyar kori magyar nyelvhasználók az olasz megnevezéssel illették. Ennek eredete ugyanarra az ősszl. *volchъ, déli szláv vlachъ tőre megy vissza, mint az oláh népnévé. Nyelvünkben eredete a névvégi sz hangból következtethetően valamely déli szláv nyelvre vezethető vissza, közvetlen forrása a szerbhorvát vagy szlovén többes számú Vl‚si forma lehetett (vö. TESz., KNIEZSA 1955: 359, 360, MAKKAI 1987: 241). A szó a magyarba eredetileg β kezdőhanggal kerülhetett át. A népnév korabeli szemantikai tartalma tehát eltér a maitól, mivel a szó öszszefoglaló értelmű volt, és a ’nyugati újlatin nyelven beszélő’ (TESz., BÁRCZI 1938: 6, KNIEZSA 1943: 192, Adatok 30) etnikumokat értették rajta. A lexéma tehát nem jelzi egyértelműen, hogy egy adott településnév kapcsán melyik neolatin nyelvet beszélő népről lehet szó, de mivel nagyobb számban vallonok érkeztek a Kárpát-medencébe, a magyar nyelvű olasz jelző többnyire rájuk utalhat. Az etnonima által jelölt újlatin népcsoport pontosabb felderítése azonban nem feltétlenül reménytelen vállalkozás. Az idegen lakosság betelepedésének vagy betelepítésének történeti forrásokban megjelenő részletes leírásán túl segítséget nyújthatnak például a település lakosságának személynevei is: a hozzájuk kapcsolt, mellettük jelzőként gyakran megjelenő gallicus, maguk a Jaan, Jahan, Gyan, Gyaan személynevek, valamint az, hogy a franca szó vallon, a lombard jelző pedig olasz népességre vall. A történeti kútfők alapján Magyarországon az olasz-nak mondott etnikummal a 11. század végén már biztosan számolhatunk. Feltűnő, hogy a kereskedő és kézműves foglalkozást űző csoportjaik zömmel azokban a városokban telepedtek meg, amelyek a tatárjárás előtt játszottak fontos szerepet (Eger, Esztergom, Nagyvárad, Óbuda, Pécs, Székesfehérvár), míg hiányoznak a tatárjárás után felemelkedő, jelentőssé váló városokban (Buda, Kassa, Nagyszombat, Pozsony, Sopron), amelyek kialakításában és felvirágoztatásában a németségnek volt döntő szerepe. A tatárjárást követő időszakban e népcsoportoknál is a magyarságba való beolvadás volt a jellemző, ez alól kivételt jelenthettek az Eger környéki olaszok, akik a középkor végéig őrizték etnikai hovatartozásuk tudatát (vö. KRISTÓ 2003: 167–177). Az olasz lexéma anyagom nagyjából félszáz településének több mint két és fél száz névadatában van jelen. Előfordulása igen koránról adatolható: elsőként Baranya vármegyében, 1181-es datálással bukkan fel Olasz (Uloz) falu nevében (Gy. 1: 352, Adatok 30: 31). Földrajzi tekintetben kirívó sűrűsödési pontokat nem talá



87
lunk, az időbeli viszonyokat figyelve viszont azt láthatjuk, hogy vizsgált népnevünk a tatárjárás előtt Baranya, Bihar, Esztergom, Küküllő, Szerém és Zemplén megyék településneveiben jelenik meg. Szepes, Beszterce és Erdélyi Fehér vármegyék néhány településének neve vagy teljes egészében, vagy egyik névrészében Walldorf ~ Wallendorf formát mutat, ami egyértelmű vallon lakosságra vall (vö. KRISTÓ 2003: 176). Szintén ezt jelzi Baranya megye Olaszárpád településének egyik, a pápai összeírásban (1332–5/Pp.Reg.) olvasható Arpad Gallico névalakjának második névrésze is (Gy. 1: 271). A szerémségi 7agyolaszi nevének latinosított Franca uilla (1193) alakjában megjelenő franca viszont francia népességre utal (Adatok 30: 40). A latin eredetű ’francia ember’ jelentésű, a magyarban elterjedt franc népnév a középkori hazai latinban használt Franci [t. sz.] ’frankok; franciák’ jelentésű névalak végén álló többes számú nominatívuszi -i toldalék helyére illesztett magyar többesjellel alakult ki: lat. Frances, Franci > francok (TESz.).8 A szintén magyar nyelvű használatban megjelenő, településneveinkben azonban hiányzó francus a dánus, gótus mintájára kapta meg a latin -us végződést (i. m.). Első előfordulása az ’itáliai ember’ jelentésűvé lett olasz-hoz képest egy jó évszázaddal későbbről mutatható ki személynévi használatban (1484: Philippus Franczus, TESz. franc1). A mai francia ’francia ember’ szemantikai tartalmú lexémáról viszont etimológiai szótárunk csupán a 17. század elejéről (1602–1605, TESz.) tud, s Franciaország nevéből történt elvonással magyarázza. Etnonimaként való használatát hátráltathatta a korábbról, a 15. század elejéről adatolható, jelentéstapadással kialakult ’franciák betegsége’ > ’vérbaj’ szemantikai tartalmú lexéma megléte (1413: Benedictus dictus ffranchias, TESz.). SZENCZI MOLNÁR ALBERT szótára (1611) még nem tartalmazza a népnevet, benne kizárólag a ’Gallico morbo infectus’, azaz a ’francia fertőző betegség’ jelentésű frantzus szócikk olvasható. A PÁPAI PÁRIZ-szótárban (1801) emellett egy másik, a frantzuz címszó is megtalálható, amely alatt már a ’Gallus, Francus’ népnévi jelentést találhatjuk. Lényegében ugyanezt láthatjuk KRESZNERICS művében (1831) is, amely a francz és a franczia lexémákat két önálló szócikkben közölve tesz különbséget. Az előbbit mutatja a fentebb említett betegség, a ’Morbus gallicus’ magyar elnevezésének, míg az utóbbinak a népnévi használatát jelzi ’Gallus’ szemantikai tartalommal. BALLAGI (1873) a francia lexémát egyértelműen etnonimaként értelmezi: ’gall és latin származásu nép, mely Franciaországban lakik’. Megjegyzendő, hogy ’francia ember’ jelentéssel a latin eredetű gall ~ gallus szó is előfordult nyelvünkben, amelynek az első adata a 18. század közepéről való (1756: Gallus, TESz.), tehát jóval későbbi, mint az előbb mondott francia. A gall önálló címszóként azonban egyik fentebb mondott 19. századi szótárunkban
8 A magyar frank ’frank ember’ szemantikai tartalmú népnév etimológiailag összetartozik a franc szóval, a latinos m. R. frankus alak -us névvégének elhagyásával jött létre (TESz.).



88
sem szerepel, a korban tehát a magyar nyelvben népnévként nemigen lehetett szokásosan használatban. Mára ennek a jelentéstartalma is megváltozott, hiszen inkább a történelemtudomány szaknyelvi szavaként az ókori Gallia területén élő kelta nyelvet beszélő és a népvándorlás korában a római birodalom más népeibe beleolvadt lakosokra használják. E mellett pedig az irodalmi nyelvben is megjelenik, de esetleg gúnyos használatban is előfordulhat (vö. ÉrtSz.). Az olasz etnonima személynévként korai adatolású: az ÁSz. legkorábbi előfordulásaként a 12. század első harmadának környékéről (1138/1329) idézi az Vlos ~ Wlos névformákat (vö. TESz.). A francia népnév ebből a korai időből közszói előzmény híján természetesen nem adatolható, de a Frank, Franc, Franch, Franck, illetve a Franco, Franko, Francu és a Franca névformák (ÁSz.) bizonyára a francia előzményének tekinthető, korábban már említett franca megfelelésének tarthatók. Családnévi használatban az olasz legkorábbi adatát KÁZMÉR 1374-ből idézi (Olaz, RMCsSz.), s a szótár az általa felölelt négy évszázadból másfél hasábon át még számos további adatot közöl. Napjainkban a tízmilliónyi magyar állampolgár közül 2561 viseli az Olasz ~ Olász stb. családnevet (HAJDÚ 2010: 354). A nyelvünkben közszóként is későn megjelenő francia etnonima családnévként is későn, csak 1720-ban jelentkezik az írott forrásokban (Franciscus Franczia, RMCsSz.), ráadásul ezen a néven kívül a szótár mindössze egyetlen adatot tud felmutatni. Ma ennél azért gyakoribbnak látszik a 413 magyar személy által viselt Francia ~ Franczia ~ Francia-Kis családnév.9
Régi szótáraink jól mutatják, hogy az olasz népnév jelentésváltozásának folyamata a 17. századra már teljesen lezárult. A század elején született SZENCZI MOLNÁR-műben (1611), illetve a későbbi PÁPAI PÁRIZ-féle munkában (1801) és a KRESZNERICS-műben (1831) ’Italus’; a CZUCZOR–FOGARASI-szótárban (1862) ’Itáliának földére való, vagy anyai nyelvére nézve annak lakóihoz rokon’; BALLAGI MÓRnál (1873) pedig ’Itáliából származott személy’ jelentéssel szerepel. Az ÉrtSz. pedig az etnonima mai szemantikai tartalmát a következőképpen határozza meg: ’tömegében az Appenini-félszigeten és attól északra az Alpokig élő, újlatin nyelvet beszélő nép’. Az etnonima mai közszói használatában az ómagyar kori állapothoz képest tehát jelentésszűkülés figyelhető meg, s e változás bizonyára a különböző újlatin etnikumok egyértelmű megnevezésének igénye miatt mehetett végbe, azzal párhuzamosan, hogy a magyar nyelv újabb lexémákat kezdett használni a többi ide tartozó népre vonatkozóan. Az olasz etnonima ma csupán ’olaszországi (itáliai) ember’ jelentéssel bír. Ezt a szűkebb jelentést a TESz. legkorábban a 14. század utolsó harmadából származó Jókai-kódex (1372 u./1448 k.: olaz) szövegéből
9 Dolgozatomnak a népnevek mai családnevekként való használatára vonatkozó azon adatait, amelyek nincsenek benne HAJDÚ MIHÁLY 2010-es enciklopédiájában, HAJDÚ MIHÁLY szíves közlése alapján adom meg, ez úton is köszönöm a segítségét.



89
mutatja ki. A RMGl. legkorábbi előfordulását olaz alakban a Schlägli Szójegyzékből 1405 k.-ről adatolja a gallicus megfelelőjeként, majd a Soproni Szójegyzékből 1435 k.-ről idézi a Galic magyar alakjaként, s Murmellius 1533-as lexikona jelzi az Italus magyar fordításaként az Olas névformát.
3. német, szász, bajor, sváb
3.1. A német népcsoport már a honfoglalás előtt is jelen volt a Kárpátmedencében, de nagy részük közvetlenül a magyarok megérkezése előtt kivonulhatott onnan. A 10. századtól azonban — főleg István király felesége, Gizella kíséretében — számos német bevándorlóval számolhatunk, akik zömmel a Dunántúlon és a Felvidék nyugati területein telepedhettek meg. Jelentősebb betelepülés azonban a 12. század elejére valószínűsíthető, s ettől kezdve folyamatosan, az egész középkoron át számolhatunk e népcsoport beáramlásával. Nagyobb csoportjaik az ország területének gyéren lakott keleti és északi vidékein, Erdélyben és a Felvidéken, illetve az Alföld peremterületein vertek gyökeret (vö. KRISTÓ 2003: 121–165, MAKKAI 1987: 247, KMTL. németek). E népesség öszszefoglaló neve a német volt. 7émet etnonimánk szláv eredetre vezethető vissza, vö. bolg. нèмец, szb-hv. 7émac, szln. 7émec, szlk. 7emec, or. R. нéмец. A régi oroszban ’idegen’, a többi szláv nyelvben ’német’ jelentéssel éltek. A feltehető ősszl. *němьcь vagy a *němъ ’beszélni nem tudó’ melléknév származéka, vagy egy kelta törzsnév átvétele (TESz.), bár ez utóbbi elképzelést KNIEZSA földrajzi okok miatt nem tartja elfogadhatónak (1955: 355). A közvetlen átadó nyelv nem határozható meg, az átadás idejét pedig arra a korszakra tehetjük, amikor hangrendszerünkből még hiányzott a c hang, ezért a lexéma végére hanghelyettesítéssel t került (vö. marót ~ maróc). Első előfordulását etimológiai szótárunk helynévből idézi, legkorábbi közszói említését pedig 1372-ből nemet formában adatolja (TESz.). A német lexéma településneveinkben gyakori előfordulású, az általam összeállított ómagyar kori névkorpuszban több mint száz település nevében több mint nyolc és fél száz adatban van jelen. Legkorábbi előfordulását egy +1086-os datálású hamis oklevélben olvashatjuk a Veszprém megyei Németi (7emti) elnevezéseként. Az első eredeti oklevélből származó s bizonyosan ide vonható adat a 13. század közepéről való, s a Nyitra megyében található Nemcsény ~ Németi (1235: 7emchen, 1283: 7ympty), a későbbi Nyitranémeti település megnevezése. A népnév településnevekben való megjelenésének sűrűsödése a 13. század második felétől tapasztalható, de a legtöbb első előfordulással a 14. század első felében találkozhatunk. Személynévként a korai időktől fogva alkalmazzák. Legkorábbi megjelenését az ÁSz. 7emty alakban 1240/1244/1325-es datálással mutatja ki. Ehhez kapcsolódóan meg kell azonban jegyezni, hogy az Árpád-korból a 7emti csakis nemzetségnévként adatolható, más személynévi használata nem mutatható ki. Csa



90
ládneveink között a névfajta megjelenésétől kezdve folyamatosan jelen van, a RMCsSz. 1364-től (7emetgywrghfeld, 1367: Nyklinus 7emeth) két hasábon keresztül sorolja az ide tartozó névadatokat. A mai magyar állampolgárok közül 97 943-an viselik ezt a családnevet 7émeth ~ 7émet ~ 7emeth stb. alakban (HAJDÚ 2010: 347). Korai szótáraink közül a SZENCZI MOLNÁR- (1611), a PÁPAI PÁRIZ- (1801) és a KRESZNERICS-féle munka (1831) a német lexémát ’Germanus, Teuton, Alemannus’ jelentéssel mint közszót, népnevet említi, BALLAGI munkája (1873) pedig ’németországi születésü, odavaló lakos, onnan származott személy’ jelentését közli. A CZUCZOR–FOGARASI-szótár (1862) a magukat Deutsch néven nevező nép jelölőjének mondja a lexémát. A német etnonima jelentését a mai magyar nyelvben az ÉrtSz. szűkebb és tágabb értelemben is megadja. Szűkebb jelentése szerint ’tömegében a mai Németországban élő, az egyik legelterjedtebb germán nyelvet beszélő nép’, tágabban pedig az ’e nyelvet beszélő és a történelem folyamán különféle államokat alkotó, manapság is több európai államban élő népcsoportok közül vmelyik, ill. ezek együttvéve’. Tehát közszóként összefoglaló jelentése ma is használatban van: földrajzi helyzettől és nyelvjárási eltérésektől függetlenül a német nyelven beszélőket nevezzük meg vele.
3.2. A 12. század első harmadára a német birodalom különböző területein jelentősen felduzzadt népfelesleg egy részét II. Géza hívta be és telepítette le DélErdély ritkán lakott vidékeire, legkorábban a mai Nagyszeben környékére és attól keletre az Olt völgyébe. Ez volt az első olyan nem magyar néptömeg, amely ezen a vidéken nagyobb, zárt területen telepedett le (vö. MAKKAI 1943: 339, 1987: 296). Ezt a népességet jelölte a korai történeti kútfőkben a latin nyelvű hospes és a teuton, illetve a flandrenses és a latinus név. Adatbázisom egyetlen helyén találkozhatunk a hospes lexémával (1273: hostes de 7ymty, Németi, később Szatmárnémeti, Szatmár vm; ComSzat. 150, RegArp. 2287), amely azonban a településnévnek nem része, névalkotó szerepe nincs, csupán a lakosság idegen etnikumára utal, s valójában nem is tekinthető népnévnek. Meg kell ugyanis jegyeznünk, hogy a hospes ’vendég’ lexéma általában is használatos volt a külföldről betelepülők megjelölésére (vö. KMTL. hospes, németek). A teuton (vö. KMTL. német lovagrend) viszont már névalkotó lexémaként is szerepel a német népnév latinra fordításának eredményeként, a beszélt nyelvben tehát a német etnonima állt mögötte. A 13. század elejétől egyetlen Szatmár vármegyebeli helynévben (1216/XVIII., 1216/1391>1391: v. Theutonicorum, NÉMETH 199, ComSzat. 150, Németi, később Szatmárnémeti), illetve az ország északi megyéi közül a 14. század elejétől Szepes (1320: Gargou Theutonicalis, AOklt. 5: 352/916, 1342: 7emetgorgow, AOklt. 26: 161/190, Németgörgő; 1326: villa Theotonicalis, AOklt. 10: 79/84, Thewtum, villa Teutonicalis, AOklt. 10: 227/362, Németfalu), Hont (1331: Domanik Theutonicali, Gy. 3: 191, A. 2: 534–535, AOklt. 15: 108/191, Németdomanyik) és Zemplén (1363: Vykanyo teuthonicalis,



91
Cs. 1: 351, 1474: 7emethkanyo, Cs. 1: 351, Német(új)kányó) egy-egy településének a nevében van jelen. Korai szótáraink közül SZENCZI MOLNÁR műve (1611), PÁPAI PÁRIZ könyve (1801), KRESZNERICS munkája (1831), a CZUCZOR–FOGARASI- (1862) és a BALLAGI-féle szótár sem tartalmaz ilyen szócikket. Az ÉrtSz. e lexémát a történettudomány szakszavának mondja, s ’eredetileg a mai Németországnak Dániával határos részén élt ókori germán néptörzs’ jelentését adja meg, illetve a mai köznyelvben a ’német’ jelentéstartalmú használatát gúnyosnak mondja. Magam azt gondolom, hogy a teuton lexéma nem tartozott sem az ómagyar nyelv, sem a későbbi magyar köznyelv népnévi elemei közé. A korai okleveleinkben említett településnevekbe a német etnonima latin nyelvű megfelelőjeként, mintegy „hivatalos” nyelvi formaként került be. Ezt támaszthatja alá a belőle kialakult személy- és családnevek teljes hiánya mind a régiségben, mind a mai névrendszerben. Személynévi használatát sem az ÁSz., sem a RMCsSz. nem regisztrálja, és mai névkincsünkben sincs nyoma.10
3.3. A fentebb már említett hospes, teuton, flandrenses és latinus (vö. KMTL. hospes, németek, szászok, flamandok) nevekkel jelölt népcsoportok elnevezésére a későbbiekben a szász lexéma válik általános használatúvá, amely KRISTÓ szerint a forrásokban 1206-ban bukkan fel először, majd 1231-től meghatározó nevükké válik. Ugyanakkor hangsúlyozza, hogy a szó nem a vele jelölt népesség eredetére utal, hanem sokkal inkább a kiváltságolt jogi státusukra, amelyet az 1224-es Adreanum foglalt írásba (2003: 125). Ez a népcsoport nagyobb tömegben Dél-, majd Észak-Erdély vidékén telepedett le kezdetben nem összefüggő területen, később azonban a folyamatos betelepülések következtében a 13. század második felében kialakult a két területen egy-egy összefüggő szász tömb, a déli vidéken a Királyföld, a tulajdonképpeni Szászföld (KÓSA–FILEP 1975: 129). Az eredetileg sokféle németből álló népesség itt válik azután egységessé nyelvében (nyelvjárásában), kultúrájában és etnikai identitástudatában. Hasonló jelentős betelepedés figyelhető meg a 13. század első harmadától kezdve, de még a 14–15. század folyamán is a Felvidéken (vö. MAKKAI 1987: 299). A betelepülés mértéke a tatárjárás után kiemelkedő jelentőségű a szepességi területen (KÓSA–FILEP 1975: 177), ahol azonban az erdélyihez hasonló összefüggő szász tömb nem alakult ki. A szász népnév eredete vitatott. Egyes vélemények szerint a német nyelvből származik, vö. aln. Sasse, Sass, középaln. Sasse, ir. ném. Sasche ’Szászország lakója, szász férfi’. Ez pedig a latin Saxo, Saxon ’szász’ népnévvel függ össze. Hangtani érvek alapján (a magyar nyelv régi német jövevényszavaiban a német s-nek mindig zs és s felel meg, soha nem sz) azonban KNIEZSA ISTVÁN (1955:
10 A mai magyar népességben 12 Teutsch családnevű személy él. Nevük a teuton-nal azonos tőre visszavezethető Deutsch alakváltozata.



92
492) és a TESz. is inkább szláv eredetűnek mondja, vö. szb-hv. S‚s, szln. Sás, cseh, szlk., le. Sas ’szász férfi’. Etimológiai szótárunk a szász első megjelenését helynévből idézi, első köznévi előfordulását pedig 1405 körülről adatolja „saxo: zaz” formában a Schlägli Szójegyzékből (TESz.). Ennek a lexémának korszakunk több mint félszáz településének több mint háromszáz névadatában van névalkotó szerepe. Közülük legkorábban egy Torda megyei helynévben történik utalás latin megnevezésével a szász népességre, amikor egy 1177 körülről származó oklevél Saxoniauara nevű helyről beszél (Cs. 5: 702, Adatok 29: 20). A szász lexéma névanyagunkban három vármegye településneveiben látszik jelentősebbnek, mégpedig Torda, Küküllő és Erdélyi Fehér megyékben, amelyek egymás mellett, Erdély déli részén fekszenek. A nevek (egyetlen kivétellel) a 13. század második felétől adatolhatók, de nagyjából kiegyenlített arányban tűnnek fel a 13., a 14. és a 15. században, ami a népesség folyamatos betelepülésére utalhat. Személynévi használatát illetően az ÁSz. adatai nem látszanak kellően megnyugtatónak, ugyanis a Zaz címszó alatt csupán egyetlen helynévi adatot találunk (1287: ad metam Zaz), s egy másik, a Sas címszóhoz utal minket a szótár. Itt azonban kizárólag Sas és Saas adatokat találunk, amelyek a szász lexéma korabeli helyesírását, valamint a korabeli helyesírási gyakorlatot tekintve inkább más tőből származó neveknek tűnnek. Megjegyzendő ugyanakkor, hogy a kor írásossága alapján a hely- és személynevekben általában is gondot okozhat az összességében gyakran megjelenő száz, sas, sás és szász szavak elkülönítése. A fent idézett példáknál meggyőzőbbnek tűnik viszont a FNESz. által 1328/1329ből idézett „Nicolaus dictus Zaaz” forma (FNESz., Szász). Családnévként a RMCsSz. először 1366–1377-es dátummal adatolja (Jacobi Zaaz), ez után pedig még további két hasábban sorakoznak a nevek. Napjainkban a tízmilliónyi magyar állampolgár közül 7555 viseli a Szász ~ Szasz családnevet (HAJDÚ 2010: 453). Korai szótáraink közül PÁPAI PÁRIZ munkája (1801) a szász etnonima jelentését ’Saxo’-ként adja meg. KRESZNERICS műve (1831) ezt a szemantikai tartalmat a népcsoport lakhelyére történő utalással toldja meg SZENCZI MOLNÁR ALBERTre (1611, 1621, 1708) hivatkozva: ’Saxo transylvanus’, eszerint tehát a 17. századtól az erdélyi szászok megjelölésére használták. A CZUCZOR–FOGARASI-szótárban (1862) ’A német nemzet egyik ágának neve, mely a felső németbirodalomban, nevezetesen az úgy nevezett szász tartományokban honol. Innen származtak azon szászok is, kik Erdélyben a tizenkettedik század folytán telepedtek le.’ Szinte ugyanezt a jelentésmeghatározást olvashatjuk BALLAGI MÓR munkájában (1873) is. Mint önálló etnikai csoport a szászság Magyarország területéről történelmünk során eltűnt, így a szász lexéma mai jelentését az ÉrtSz. mint „a németségnek egykor önálló államot alkotó, ma már csak nyelvjárásában elkülönülő, a poroszoktól délre és nyugatra lakó csoportja”-ként határozza meg.



93
Etnonimaként a történettudomány használja „a középkor elején élt nyugati germán néptörzs (...) A frank uralom alá került szászok”, illetve az erdélyi, szepességi, illetve besztercei, brassói és lipcsei szászok jelölőjeként (ÉrtSz.). A köznapi nyelvhasználatban etnikumjelölőként tehát kiveszett, hisz eltűnt a nép, amelyet vele a magyar nyelv megnevezett.
3.4. A Dél-Németország keleti részéről származó bajorok elnevezése korai településneveinkben nemigen van jelen. Az ómagyar korban csupán egyetlen Beszterce vidéki település, Németi (1332–1336/Pp.Reg.: 7empty, Királynémeti) 1332–1336. évi pápai összeírásban található három latinosított névalakja (Bauarica, Bavarica, Bananta),11 illetve ennek német nyelvű változata (Bayersdorf ’bajor falu’, Gy. 1: 562) tartalmazza e népcsoport nevét. Ebben az időben a magyarban a bajor etnonima nem szerepel ugyan névalkotó lexémaként, de a fenti névalakok miatt ezt a népnevet is vizsgálat alá veszem. A TESz. a ’bajor ember’ szemantikai tartalmú közszó első biztos előfordulásának egy 1538-as paior alakot tart. A népnév a magyar nyelvben német, valószínűleg bajor-osztrák eredetű (vö. baj.-osztr. baər, baijer ’bajor ember’, TESz.). A b és a p kezdetű alakok ugyanannak a középfelnémet kori bajor-osztrák szónak felelnek meg, s a magyarban való kétféle megjelenésének okát a felnémet kiejtésben kereshetjük, tudniillik az ottani zöngétlen media a magyar p és a b hang között hangzik (TESz.). Személynévi előfordulását az ÁSz. nem regisztrálja, a TESz. azonban a 13. század elejéről — igaz, kérdőjellel — bizonytalanul ide tartozónak tekintve adatolja Bayr alakban (1213/1550). Családnévként legkorábban 1369-ben fordul elő (Herman Paÿor, RMCsSz.),12 ezen kívül a KÁZMÉR által vizsgált korszakból még néhány (nagyjából fél hasábnyi) adat elősorolható. Ma Magyarországon összesen 4578 Pajor ~ Bajor ~ Bayor stb. családnévviselő él (HAJDÚ 2010: 44). Az alakváltozatok közül a zöngétlen mássalhangzóval kezdődő forma a legjellemzőbb, s szintén ennek az alaknak a döntő fölényét mutatják a RMCsSz. szócikkének adatai is. A bajor korai szótáraink közül a SZENCZI MOLNÁR-munkában (1611), illetve a PÁPAI PÁRIZ-műben (1801) hiányzik, KRESZNERICS munkájában (1831) viszont már ’Bavarus’ jelentéssel szerepel. A CZUCZOR–FOGARASI-szótár (1862) zárójelben szintén megemlíti ezt a névformát, pontos jelentését pedig a ’a német nemzet egyik ága’-ként fogalmazza meg. Az etnonima jelentését BALLAGI MÓR (1873) is hasonlóképpen írja körül. A bajor lexéma szemantikai tartalma a mai magyar nyelvben az ÉrtSz. szerint ’a németségnek egykor önálló államot alkotó,
11 A népnév korai használatban lévő latinos alakja a bavar ~ bavarus volt.
12 A név alapjaként a pajor ’különféle bogarak, különösen a cserebogár puha testű lárvája’; ’házatlan csiga’ jelentésű lexéma aligha jöhet számításba, mert ezt az etimológiai irodalom későbbi átvételű nek mutatja, első előfordulását 1759-ből adatolja pajod formában, s a szlovák pajed 'lárva, pondró' lexémával összevethető jövevényszónak mondja (vö. TESz.).



94
ma már csak nyelvjárásában elkülönülő, Dél-Németország keleti részén lakó csoportja’. Tehát a közszó lényegében máig változatlan jelentésben él.
3.5. A sváb népnév német, közelebbről valószínűleg bajor-osztrák eredetű, vö. ném. Schwabe, baj.-osztr. schwab, ném. T. schwab ’Svábország lakója’ (TESz.). Alapja összefügg a lat. Suevus ’egy germán néptörzs tagja’ főnévvel, de etimológiája a TESz. szerint nem egyértelmű. Etimológiai szótárunk első adataként 1414-ből idézi a Szepes megyei Sváb ~ Svábfalva Zoap névalakját (ennek azonban korábbi adata is van, lásd később), első köznévi előfordulását pedig 1538-as dátummal közli Suab alakban. E köznév elsődleges jelentése ’a németek egyik csoportjához tartozó személy’ volt, később azonban jelentésbővülés eredményeként (nem csupán a magyar, de a környező nyelvekben is) ’német telepes, magyarországi német’ szemantikai tartalmú szóvá lett. A török hódoltság utáni időszakban újabb jelentős német betelepedés figyelhető meg. Az újonnan érkezők a Német Birodalom legkülönbözőbb részeiről származtak. Az első, még a 17. század végén érkezett telepesek túlnyomórészt a svábok lakta tartományokból, Schwabenből és Württembergből jöttek (vö. BINDORFFER 2001). Ismereteim szerint az ómagyar korban a sváb lexéma egyetlen település nevének létrehozásában vett részt. A fentebb már említett Szepes vármegyei Sváb ~ Svábfalva több mint 20 adata közül a legkorábbi Suap alak 1317/1327-es dátummal szerepel (AOklt. 4: 236/624, A. 1: 445–448). Ez a korai megjelenés esetleg azzal magyarázható, hogy e településnévben a népnévből személynévvé lett lexéma szerepel. A személynévi használatra az ÁSz. 1274-ből közöl adatot ugyancsak Suap formában. A sváb népnév családnévben későn adatolható, legkorábbi előfordulását KÁZMÉR 1715-ből idézi (Laurentius Svab, RMCsSz.), amit talán a név viszonylagos ritkasága magyaráz: a szótár által átfogott négy évszázadból ezen kívül mindöszsze öt másik névadatot ismerünk. Ma a tízmilliónyi magyar közül mindössze 690 személy viseli a Sváb ~ Schjváb ~ Schwáb ~ Schwab ~ Schvab családnevet.
A sváb címszó korai szótáraink közül a SZENCZI MOLNÁRéban (1611) és a PÁPAI PÁRIZéban (1801) még nem szerepel, de a KRESZNERICS által összeállított munkában (1831) már megtalálhatjuk, ahol a lexéma ’Svevus’ jelentésben szerepel, azaz egy Germániában élő néptörzs vagy népegyesület (vö. FINÁLY 1884) neve. A CZUCZOR–FOGARASI-szótár (1862) a ’Svábföldön született, vagy onnan érkezett német’, illetve a ’külföldről bevándorolt, Magyarországon megtelepedett német’ jelentését adja meg, s megjegyzi, hogy ez az etnonima szolgált az újonnan beköltöző németeknek a régtől fogva az országban élő németségtől (a szepességi és erdélyi szászoktól) való megkülönböztetésére. A népnévnek a magyar nyelvben történt meggyökeresedését tehát ez indokolhatta. BALLAGI MÓR (1873) a lexéma általában használt összefoglaló jelentését írja le az elsőként a ’minden német nemzetiségű egyén, aki Magyarországon lakik’ jelentés megadá



95
sával, de speciálisabb szemantikai tartalmat is ismer, amelyet ’a Svábföldön lakó, vagy ottszületett német egyén’ formában fogalmaz meg. Az ÉrtSz. ’a németségnek a bajoroktól nyugatra, Svájc határától északra lakó, délnémet nyelvjárást beszélő csoportja’, illetve ’a török hódoltság után Buda és Pest környékére, a Bakonyba, Tolna és Baranya megyébe, Szatmár vidékére, a Bácskába és a Bánságba különféle vidékekről telepített németek’ jelentést adja meg. Ugyanakkor ez a szótár az etnonima kapcsán már „barátságtalan érzületet kifejező szóhasználat”-ról is beszél az általában a magyarországi németek, illetve a magyarrá vált leszármazottaikkal kapcsolatos alkalmazáskor. Hasonló mellékjelentésre OSVÁTH a lexéma további jelentéstágulásáról szólva utal: a svábság a szászokénál kisebb társadalmi presztízsű népcsoport volt, ami azért alakulhatott ki, „mert a városlakó szászokkal ellentétben többségükben földművelő falusiak, parasztok voltak. A sváb szó a mai magyarban esetenként pejoratív színezetű, ilyenkor jelentésbővítéssel a németországi németeket is magában foglalja. A hazai falusi németek ezt a szót önelnevezésként használják, s csökkent önértékelésükre utal az a tény, hogy idősebbjeik az általuk használt nyelvjárást nem tartják igazi németnek, »csak« svábnak.” (2003: 61).
RÁCZ ANITA
Irodalom
A. = Anjoukori okmánytár. 1–6. NAGY IMRE szerk. Budapest, 1878–1891. 7. TASNÁDI NAGY GYULA szerk. Budapest, 1920.
Adatok = KRISTÓ GYULA–MAKK FERENC–SZEGFŰ LÁSZLÓ (1973): Adatok „korai” helyneveink ismeretéhez 1. Acta Historica Szegediensis Tomus 44. Szeged, József Attila Tudományegyetem. AOklt. = KRISTÓ GYULA szerk. (1990–): Anjou-kori oklevéltár. 1–. Budapest–Szeged.
ÁSz. = FEHÉRTÓI KATALIN (2004): Árpád-kori személynévtár. (1000–1301). Budapest, Akadémiai Kiadó.
ÁÚO. = WENCZEL GUSZTÁV (1860–1874): Árpádkori új okmánytár. 1–12. Pest, [később] Budapest.
BALLAGI MÓR (1873): A magyar nyelv teljes szótára, melyben az egyes szók különböző értelmeinek körülírás általi szabatos meghatározásán kívül különös figyelem van fordítva azoknak szójárásos, közmondási, irodalmi stb. használatára, valamint a szaktudományi és iparbeli műszókra is. 1–2. Pest. Hasonmás kiadás: Budapest, Nap Kiadó, 1998.
BÁRCZI GÉZA (1938): A magyar nyelv francia jövevényszavai. Budapest.
BINDORFFER GYÖRGYI (2001): A magyarországi németek hazaképe. Barátság 8/2: 31513153.
ComSzat. = GEORG HELLER (1981): Comitatus Szathmariensis. Veröffentlichungen des Finnisch-Ugrischen Seminars an der Universität Munchen. Serie A, Die historischen



96
Ortsnamen von Ungarn 14. München, Finnisch-Ugrisches Seminar an der Universität. CZUCZOR GERGELY–FOGARASI JÁNOS (1862–1874): A magyar nyelv szótára. Pest, [később] Budapest.
Cs. = CSÁNKI DEZSŐ (1890–1913): Magyarország történelmi földrajza a Hunyadiak korában. 1–3., 5. Budapest. DEÉR JÓZSEF (1943): A románság eredetének kérdése a középkori magyar történetírásban. In: DEÉR JÓZSEF–GÁLDI LÁSZLÓ szerk.: Magyarok és románok 1. Budapest, Athenaeum. 94–110. ÉrtSz. = BÁRCZI GÉZA–ORSZÁGH LÁSZLÓ főszerk. (1959–1962): A magyar nyelv értelmező szótára. 1–7. Budapest, Akadémiai Kiadó. FINÁLY HENRIK (1884): A latin nyelv szótára. Budapest. FNESz. = KISS LAJOS (1988): Földrajzi nevek etimológiai szótára. 1–2. Negyedik, javított és bővített kiadás. Budapest, Akadémiai Kiadó.
Gy. = GYÖRFFY GYÖRGY (1963–1998): Az Árpád-kori Magyarország történeti földrajza. 1–4. Budapest, Akadémiai Kiadó.
HAJDÚ MIHÁLY (2010): Családnevek enciklopédiája. (Leggyakoribb mai családneveink). Budapest, Tinta Könyvkiadó. JAKÓ ZSIGMOND (1940): Bihar megye a török pusztítás előtt. Település- és népiségtörténeti értekezések 5. Budapest. KMHsz. = HOFFMANN ISTVÁN szerk. (2005): Korai magyar helynévszótár. 1000–1350. 1. (Abaúj–Csongrád vármegye). A Magyar Névarchívum Kiadványai 10. Debrecen, Debreceni Egyetem Magyar Nyelvtudományi Tanszéke.
KMTL. = KRISTÓ GYULA főszerk. (1994): Korai magyar történeti lexikon. (9–14. század). Budapest, Akadémiai Kiadó. KNIEZSA ISTVÁN (1943): Keletmagyarország helynevei. In: DEÉR JÓZSEF–GÁLDI LÁSZLÓ szerk.: Magyarok és románok 1. Budapest, Athenaeum. 111–313. KNIEZSA ISTVÁN (1955): A magyar nyelv szláv jövevényszavai. 1–2. Budapest, Akadémiai Kiadó.
KÓSA LÁSZLÓ–FILEP ANTAL (1975): A magyar nép táji–történeti tagolódása. Budapest, Akadémiai Kiadó.
KRESZNERICS FERENC (1831): Magyar szótár gyökérrenddel és deákozattal. 1–2. Buda.
KRISTÓ GYULA (2003): 7em magyar népek a középkori Magyarországon. Budapest, Lucidus Kiadó.
MAKKAI LÁSZLÓ (1943): Erdély népei a középkorban. In: DEÉR JÓZSEF–GÁLDI LÁSZLÓ szerk.: Magyarok és románok 1. Budapest, Athenaeum. 314–440.
MAKKAI LÁSZLÓ (1987): Erdély a középkori Magyar Királyságban (896–1526). In: KÖPECZI BÉLA főszerk.: Erdély története. 1–3. Második kiadás. Budapest, Akadémiai Kiadó. 235–408. MAKSAI FERENC (1940): A középkori Szatmár megye. Budapest.
NÉMETH PÉTER (2008): A közékori Szatmár megye települései a XV. század elejéig. A Nyíregyházi Jósa András Múzeum Kiadványai 60. Nyíregyháza.



97
OSVÁTH GÁBOR (2003): Ország- és népnevek problémái a kultúraközi kommunikációban. Szakmai Füzetek 12: 55–69. PÁPAI PÁRIZ FERENC (1801): Dictionarium Ungaro-Latino-Germanicum. Pozsony. RÁCZ ANITA (2005): A régi Bihar vármegye településneveinek nyelvészeti vizsgálata. A Magyar Névarchívum Kiadványai 9. Debrecen, Debreceni Egyetem Magyar Nyelvtudományi Tanszék. 113–127. RÁCZ ANITA (2010): Törökségi népek elnevezései régi magyar tulajdonnevekben. In: HOFFMANN ISTVÁN–TÓTH VALÉRIA szerk.: Helynévtörténeti tanulmányok 5. Debrecen, Debreceni Egyetem Magyar Nyelvtudományi Tanszéke.
RegArp. = Az Árpád-házi királyok okleveleinek kritikai jegyzéke. I–II/1. SZENTPÉTERY IMRE szerk. Budapest, 1923–1943. II/2–3. SZENTPÉTERY IMRE–BORSA IVÁN szerk. Budapest, 1961. II/4. BORSA IVÁN szerk. Budapest, 1987.
RMCsSz. = KÁZMÉR MIKLÓS (1993): Régi magyar családnevek szótára. (XIV–XVII. század). Budapest, Magyar Nyelvtudományi Társaság. RMGl. = BERRÁR JOLÁN–KÁROLY SÁNDOR szerk. (1984): Régi magyar glosszárium. (Szótárak, szójegyzékek és glosszák egyesített szótára). Budapest, Akadémiai Kiadó. SZENCZI MOLNÁR ALBERT (1611): Dictiones Ungaricae, summo studio collectae et Latine conversae. Hanau. SZENCZI MOLNÁR ALBERT (1621): Dictionarium Ungarico-Latinum innumeris vocibus Ungaricis formulisque loquendi Latine redditis, cui inspersa sunt usitatiora proverbia Ungarica, cum aequipollentibus Adagiis Latinis. Heidelberg. SZENCZI MOLNÁR ALBERT (1708): Dictionarium Ungarico-Latino- Germanicum, innumeris vocibus ungaricis Formulisque loquendi Latine redditis, 7unc quarta vice locupletatum. Cui inspersa sunt usitatiora Proverbia Ungarica, cum aequipollentibus Adagiis Latinis: Quae omnia sub initiali, vel praecipua Adagionis Ungaricae voce facile reperiuntur. Noriberg.
TESz. = BENKŐ LORÁND főszerk. (1967–1984): A magyar nyelv történeti etimológiai szótára. 1–3., 4. Mutató. Budapest, Akadémiai Kiadó. VESZPRÉMY LÁSZLÓ ford. (1999): Anonymus: A magyarok cselekedetei. Budapest, Osiris Kiadó, 1999. Zs. = MÁLYUSZ ELEMÉR összeáll. (1951–2007): Zsigmondkori oklevéltár. 1–10. Budapest, Akadémiai Kiadó.