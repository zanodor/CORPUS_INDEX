---
master_file: "[[@WilhelmBolscheAz]]"
---
# Index for Wilhelm Bölsche – Az ember származása.pdf

Wilhelm Bölsche: Az ember származása
Wilhelm Bölsche
Az ember származása
Fordította: Dr. Fülöp Zsigmond
Révai-kiadás
1919
A természetnek egy bájos képe van előttem. Ablakaim alatt
smaragdzölden vonul a fiatal mező a völgy felé. Mint aranyos és
viola-kék láncocskák emelkednek ki belőle a számtalan oroszlánszáj
és harangvirág. Egy szürke gránitfal, ősidők tanuja, zárja be a vidám
életnek ez eleven hullámát. Mint valami szürkéskék kulissza, tűnik föl
mögötte a közeli hegyoldalak fenyvese. És messze túl fölötte, mintha
valami mélyebb árnyék folynék össze az ég lágy kékségével, a nagy
hegygerinc. A napfényben csillogó hófehér felhő tűnik most föl
mögötte, túlnan az ismeretlen messzeségből jőve. Mindent ez a
napfény von be, virágos mezőt, gránitot és erdőt, - átszellemülten
pihen minden ebben a nagy egységben.
Most távoli hangokat hallok. A szürke sziklatömbök mögötti
ösvényen emberek mennek. Idegen emberek. Nem látom őket. Mi
minden lehet elrejtve az ilyen távolról hallatszó hangban, - jó és
rossz! Mily végtelen sok különbözőséget jelent ez a szócska: ember,
mennyi nemeset és fenségeset - és mennyi durvaságot! És mégis
azt gondolom, hogy e gyönge léghullámok, melyek ama hangokat



idáig hozzák, megreszketnek az evangéliumnak arra az egyszerű
tanítására, hogy minden ember, kivétel nélkül, testvérem. Annyira
tehát mégis előhaladt már a kulturánk, hogy ezerötszázmillió
embernek e sokfejű tömegébe a közösségnek, a közösség
szentségének eszméjét oltotta be e fogalommal "ember"! Egyetlen
egységet alkotnak ezek az emberek, egy nagy családot, melyen belül
megtalálták egymást, készen arra, hogy bűneiket együtt viseljék el
és megbocsássák, örömeiket közösen élvezzék, karonfogva járják
meg a világ e nagy rejtélyes völgyének útját.
De ama határozatlan hangok közé egy világosabb, erősebb hang
vegyül, még szavak nélkül. Egész kicsiny gyermek hangocskája ez az
egyhangú sírdogálás, mely oly tehetetlen és mégis oly sok szeretetet
vált ki.
Mindnyájan ilyen gyermekből, ilyen kis beszélni nem tudó
embersarjból nőttünk föl és fejlődtünk ki! És tekintetem megint a zöld
mezőn siklik végig. Mindezek az aranyos oroszlánszájak és kék
harang-virágok is egyetlen sarjból lettek. E növények mindegyike egy
jelentéktelen csirából került föl a napfényre. És elgondolom, hogy
közülük egyik sem nélkülözheti a napot: sem a kis rózsás ember-sarj
a bölcsőben, sem e mezei virágok barna durva sarjrügye. Ha az a
nap ott, mely tőlünk százötven millió kilométernyire magánosan
kering a jéghideg térben, ma kialudnék, az emberiség csakúgy
elpusztulna, mint ez apró mezei virágok népsége.
És az emberiség lelkének mélységeiből, onnan, ahonnan az
evangélium tanításai is jöttek, benső fülemet egy másik hang is
megüti. Az a hang, mely a régi indusok bölcsességében szólalt meg
először és itt azt mondja, hogy a közösségnek és testvériségnek a
köteléke nem szünik meg az embernél, sőt inkább mindent felölel,
ami létrejött ezen a földön, mindent, ami a nap sugaraiból a
szentséges világtörvények hatalma alatt kisarjad és kifejlődik.



Azonos ez azzal az egyszerű tanítással, mely azt mondja: az állatot
se kínozd haszontalanul, a virágot se tépd le fölöslegesen, mert a
természet megfoghatatlan nagyságában ezek még mindig
testvéreid; az a virág s benne a csillogó bogárka épp oly tehetetlenül
állanak előtted, mint egy siró kis gyermek; de ebből a gyermekből
ember lesz; ki tudja mi lehet még ebből a virágból, ebből a rovarból,
vagy mivé lettek is már évmilliók előtt a hozzájuk hasonlók.
Ilyen érzések hatása alatt, amilyenek jobb pillanatainkban
mindnyájunkat elfognak, kellene - gondolom - megközelíteni "az
ember származásának" nagy kérdését.
Ameddig az emberi részvét elér, addig szégyen és félelem nélkül
elmehet megismerésének isteni ösztöne is. Akiben van annyi
szeretet, hogy az az állatra is kiterjed, tiszta lelkiismerettel átadhatja
magát szelleme ama kérdésének is: vajjon a vérrokonság, mely őt a
többi emberekkel bizonyosan összeköti, nem megy-e még tovább,
vajjon ő maga is nem az állatból fejlődött-e? És határozott
pillantással ismerheti föl, hogy erkölcsileg ez a tény nem jelent
rosszabbat, mint az a másik, melyet minden anya szeretetének mély
ösztönével mindennap ezerféleképpen újra megerősít és szentesít:
hogy a legnagyobb ember is csak úgy lesz egy sarjszerű, fejletlen
gyermekből, mely még sem beszélni, sem járni nem tud, egyelőre
csak a természet sötét rendjében csirázik, mint ahogy ott künt a nap
forró csókja alakítja a kék harang-virágot. Így lesz az egyes ember.
Miért ne keletkezett volna egykor ugyanezen a módon az egész
emberiség?
-------------------------------------------
----------------------
Kerek egy millió évvel ezelőtt volt.
Ha valakinek akkor módjában lett volna, hogy dobozzal a kezében



mint vidám vadászember járja be mai kultur-földrészünket, Európát,
az ugyancsak furcsa országot látott volna maga előtt. A mi
fogalmaink szerint okvetlenül azt kellett volna hinnie, hogy a tropikus
Afrikában van. Hetekig járhatta volna Dél-Európa beláthatatlan füves
síkságait, melyeket csak itt-ott tarkított egy-egy sűrűbb pagony. E
zöld fű-tengerben az antilópoknak, a vad lovakhoz hasonló
állatoknak és a zsiráfoknak ezernyi seregeit riasztotta volna föl.
Holdvilágnál a forrás mellett tanyázva, látta volna, amint kolosszus
kolosszus után inni vagy fürdeni jön, mint valamikor látták az első
vadászok, akik a Fokföldről Afrika belsejébe hatoltak: mindenféle
elefántokat, két vagy négy agyarral, sőt esetleg lefelé fordított
rozmár-fogakkal, tekintélyes orrszarvúkat és félelmetes vízilovakat;
mögöttük oroszlánoknak, tigriseknek és a fűrészfogú óriás
macskáknak az ordítása hallatszott volna. Aztán megint, inkább
észak felé vonulva, a jelenkor legélénkebb kultur-vidékeire,
áthatolhatatlan őserdőkbe jutott volna, mint amilyenekben Stanley
Afrika szívében, egy abszolút vad trópusi vidék merész
meghódításának minden borzalmait megismerte. A fölszíni
növényzet vastag sűrűségéből pompás pálmák emelkedtek ki. Tarka
papagályok rikoltoztak. A lombozatból hirtelen egy nagy, a mi
gorillánkhoz hasonló, emberszabású majomnak élesen kutató
ábrázata nézett a vakmerő betolakodóra. Mindenek fölött izzott a
meleg égöv forrósága. De hogy meg lett volna lepve vándorunk, ha a
mai térképet az útjával pontosan összehasonlította volna! Ahol ma a
Földközi-tenger kék tükre oly derülten terül el, ahol a hajó számára
az utolsó part a horizont alá sülyed, ott száraz lábbal mehetett volna
át, az égbolt egyik felétől a másikig még füves rét zsiráfokkal és
bozót-erdő majmokkal. És ahol ma a hegyi ösvényen a zöld
glecserjég fölött szédítő magasságban virít a vörös alpesi rózsa, ott
csak erdős dombvidéket talált volna, melyen a geologiailag iskolázott
szem észrevehette volna a lassan, de föltartóztathatatlanul haladó
emelkedés nyomait. És ahol ma csak a nap süt forrón a kopasz



hegyoromra, (mint Franciaország szívében) ott éjjel, messziről
odaérkezve, véresen vörös tűzfényt láthatott volna: tűzhányó hegyek
forrongó láváját.
Egy idegen világ a rettentően távoli időben!
Mert egymillió esztendő valami rettentő dolog nekünk, akik a mi
emberi kulturtörténetünket írott okmányokkal csaknem egészen
hatezer évig tudjuk visszafelé követni. Egész könyvtárakat meg
lehetne tölteni azzal, ami velünk, emberekkel csak egyetlen ilyen
évezredben történt. És most rakjunk egymás után ezer ilyen
évezredet. Ki is csodálkozhatnék rajta, ha a kutatás tükrében, mely
őt ez ősnapokba visszavezeti, egy egészen más Európát lát, ha a
tengert és szárazföldet, hegyet és éghajlatot megváltozva látja?
Az úgynevezett "harmadkor" az, melybe visszanéztünk.
A föld történetírója négy nagy korszakot különböztet meg, ha a
növényi és állati élet ama változásaira és egymásutánjára gondol,
amelyek a föld sok millió éves multjában mutatkoztak. Az egyszerű
latin sorszámok megadják a neveket: primus az első, secundus a
második, tertius a harmadik, quartus a negyedik. Itt van az első kor, a
legelső, melyben a föld élő lakóiról valamit megtudunk. Azok az
erdők zöldeltek akkor, melyeknek megkövült maradványaiból a mi
kőszenünk lett, és árnyékukban valami furcsa páncélos gyíkok
mászkáltak; a tengerben, melynek partjai körül ezek a fák zizegtek,
ma rég kimúlt halak és rákok úszkáltak. Következik a másodkor,
melyben az ichthiosaurushoz hasonló óriási borzalmas hüllők tették
bizonytalanná a tengert és szárazföldet. De most jön, mint harmadik
nagy korszak, éppen az a harmadkor, mikor Európa éghajlata és
állatvilága olyan volt, mint Afrikáé, zsiráfok, elefántok és majmok
tanyáztak benne. És csak mikor ez a korszak is elmúlt, jött a
negyedkor, mely magában foglalja az ember egész történetét és



amelyben még most is élünk. Tekintetünk csak ebben a
negyedkorban érzi magát otthonosan. A föld fölülete olyan lesz, mint
amilyennek megszoktuk; minden közeledik hozzánk. Ami megelőzi,
az idegen, mint valami elmúlt világ, mint egy idegen bolygó álma.
És mégis: abban a harmadkorban már élt az ember.
Sem dal, sem hősmondák nem beszélnek erről. De ahol a
hagyomány szava, az öntudatos emberiség krónikája hallgat, ott
beszélnek - a kövek.
Az emberi hagyomány még a negyedkoron belül kialszik. Elérünk egy
végső pontig, ahol a kínaiak, babyloniaiak és egyiptomiak fölírásai is
elnémulnak. Az írás eltűnik s ezzel az emberiség bölcsőjének
önmagáról szóló legutolsó szava is. Azonban ezen túl, de még a
negyedkoron belül egy másik fontos esemény is végbemegy a
földön, melynek nyomai a kőzeteken világosan láthatók. A nagy
jégkorszak ez. Európa és Északamerika fölött sok ezer éven át
tornyosulnak föl a glecserjég roppant tömegei. Mammutoknak (nagy,
a hideg ellen vörös gyapjúval védett elefántoknak) seregei legeltek e
glecserek szélén, mint ma a mósusz-ökrök és rénszarvasok fönt a
sarkkörüli vidékeken. Nos ezekből a napokból az ember
félreismerhetetlen nyomai maradtak fönt.
A glecserek elolvadása után visszamaradt homokban, a roppant
örvénylő víztömegek által a mészsziklákba vájt barlangokban,
megtalálták a durva, egyszerű kőfegyvereket, melyekkel az ember
azokra a mammut-elefántokra vadászott. Franciaországban ilyen
barlangok falán még színes képeket is fedeztek föl, melyekben a
jégkorszak embere jól fölismerhetően rajzolta le a mammutokat;
véletlenül módunkban van pontosan megítélni a képek hűségét, mert
Szibéria jegében a mammutnak épségben, bőrrel és szőrrel együtt
megmaradt hullái találhatók. Megtaláltuk az emberek koponyáit és



csontjait is, és így ma egészen hű fogalmunk van róluk, mindamellett
is, hogy a mai kulturnépek írásbeli és szóbeli hagyományai e
jégkorszaki ősöket tökéletesen elfeledték és kulturánknak
legfenségesebb szimbolikus festménye, a biblia sem emlékezik meg
róluk sehol.
De az egyszerű kőszerszámoknak bizonyos fajtái, főleg az oly
könnyen megmunkálható tűzkőből, melyek nekünk a mammut
korszakbeli emberről oly biztos fölvilágositásokkal szolgáltak,
alkalmilag olyan kőzetrétegekben is találhatók, melyek éppen úgy
feküdtek már akkor, mikor a jégkorszak a glecserjeivel és
mammutjaival megkezdődött. Azon ősi emberi kulturának a
maradványait együtt találjuk egy óriási elefántnak a csontjaival, mely
nemcsak nagyobb és más alakú, hanem idősebb is volt, mint a
mammut - az úgynevezett déli elefánt (latinul Elephas meridionalis)
csontjaival. Ez a déli elefánt Franciaországban és Németországban
még babérligetek és virágzó magnoliák között, nem pedig a glecser
szegélyek rénszarvas-zúzmói között élt. Vele már az igazi
harmadkorban vagyunk. A harmadkorral nem hidegebb, hanem
éppen fordítva, mind melegebb éghajlatba jutunk vissza. Körülbelül e
korszak közepén találjuk meg azt a képet, melyet föntebb
összefoglalólag festettem: Európában is megvoltak a zsiráf-síkságok
és a mai Afrikának emberszabású majmok lakta őserdői. És nagyon
valószínűnek látszik, hogy az ember legrégibb fölismerhető
kőszerszámai (bizonyos megmunkált kőszilánkok, melyeket
"eolitoknak" neveznek) még e forró közép-harmadkoron túl
visszafelé is megtalálhatók. Az ember már beillik azokba a
díszletekbe, melyeket föntebb festettünk! Ő maga legalább egy millió
éve van meg - és pedig mint olyan lény, mely kövekből egyszerű, de
amaz idők állat-óriásaival való küzdelemhez nagyon jól használható
fegyvereket és más szerszámokat készített, tehát már megtalálhatók
nála a "kultura" jól fölismerhető kezdetei.



De azt hiszem, gondolatban sem követhetjük a dolgokat idáig
anélkül, hogy egy másik kérdés is föl ne merüljön és pedig az az
egyszerű kérdés: nem lehet-e az ember még sokkal idősebb is? Ha
elfelejtette a jégkorszakot, a németországi és franciaországi
elefántharcokat, a harmadkori magnolia- és pálmaerdőt, - ki tudja, mi
mindenen ment keresztül még azelőtt, amit éppen úgy elfeledhetett!
Már ezzel a tiszteletreméltó milliós korral is annyira bejut az ősvilág
csodái közé, bejut a mammutokat megelőző legfurcsább állatok
társaságába, bejut a maitól különböző éghajlatokba és abba az
Európába, melynek alpesei csak éppen most képződtek, melynek
tengerhatárai még mindenütt ingadoztak, - hogy már igazán nagyon
keveset változtatna a dolgon, ha most már a földtörténetnek még
régibb és még furcsább díszletei közé jutna vissza. Azonban e még
régibb időkre vonatkozólag megszűnnek a kultura nyomai. Egyetlen
darab emberi kéz munkálta tűzkövet sem ismerünk a hosszú
harmadkor kezdetéről vagy az azt megelőző vad hüllő-korszakból.
De e tűzkőszerszámok minőségében már jóval előbb határozott
hanyatlást veszünk észre: mindig nyersebbek, mindig
kezdetlegesebbek lesznek. Nos nem lehetséges-e, hogy az ember
már e korszak előtt megvolt, csak még nem rendelkezett annyi
kulturával se, hogy akár a legegyszerűbb kőszerszámot el tudta
volna készíteni? Kőszerszámok tehát ez esetben sem
tanúskodhatnának róla.
De - azt mondják - legalább csontok maradtak volna tőle, valódi
embercsontok, megkövülve a palasziklákban az ichthiosaurusok
vázaival együtt.
Egyelőre ez az ellenvetés se lenne döntő jelentőségű.
Bizonyos ugyanis, hogy nem minden lénytől, mely valaha a földön élt,
maradtak ránk szükségszerűleg kövült csontok is. A csontok



szétroncsolódhattak (és éppen az embercsontok nem valami
tartósak), vagy talán a föld olyan helyein vannak eltemetve, melyeket
ma véletlenül nem tudunk kikutatni, például olyan kőzetrétegekben,
melyeket ma tenger borít el, vagy olyanokban, melyeken ma a
sarkvidékek örök jege nyugszik. Hiszen a hosszú, hosszú idők
folyamán hány fölforduláson ment át a föld fölszíne! Egy kőzet, mely
valamikor biztosan tengeri iszap volt, mely még tele van tengeri
kagylókkal, ma magas hegycsúcsokat képez, fönt az Alpok tetején
találjuk meg. Viszont egész hegységek, homokká szétmorzsolva,
alkotják ma a síkságokat vagy egyenesen a tengerfeneket. És az
ősvilágnak hány maradványa semmisült meg, zúzódott porrá és tört
össze a földnek e vad nyugtalankodásainál! Fogalmat alkothatunk
erről, ha látjuk, hogy az ősnapok ama gigászi szörnyei közül sokszor
csak egyetlen egyénnek csontja, lábszára vagy koponyája áll a
múzeumainkban - tehát még ez az egyetlen egyén sem maradt meg
teljesen, noha bizonyos, hogy valamikor e fajnak ezer és ezer egyéne
élt!
De van még egy másik lehetőség, amely sokkal érdekesebb is.
Nem lehetetlen ugyanis, hogy mi ama nagyon távoli idők emberét
meg sem ismernénk, még ha maradtak volna is tőle csontok, - azon
egyszerű okból, mert mindinkább eltérő lenne a váz szerkezete.
Nem lehetséges-e, hogy csontjai annyira eltérnek a mienktől, hogy
mi azokat egész más lényeknek tulajdonítottuk, s nem is sejtettük,
hogy éppen azt rejtik, amit oly nagyon szeretnénk megtalálni?
Hisz' a mesékben és mondákban mindig találkozunk valami efélével.
Itt hallottuk, hogy az ősvilági emberek törpék voltak, vagy
megfordítva óriások, egyszemű ciklopok, vagy kecskelábú emberek
farokkal és hegyes fülekkel. Mikor először találtak
mammutcsontokat, azt mondták, hogy ezek ilyen régi csodaemberek



testi maradványai, Gog és Magog óriásoknak vagy szent Kristófnak a
csontjai. Persze, hogy ez együgyűség volt és az állítólagos
embercsontok jóravaló elefántcsontok voltak, semmi közük az
ősemberhez. De mi mai emberek már nemcsak gyanítgatunk, hanem
határozott tudományos támasztékjaink vannak arra, hogy a nem oly
messzi ősidőkben voltak emberek, amelyek csakugyan még egészen
máskép néztek ki, mint a ma élők.
Mint mondottuk, csontmaradványaink vannak olyan emberekről, akik
a jégkorszakban, a mammutok korában éltek. E jégkorszaki emberek,
akik ama nagyon távoli ősökhöz képest már elég közel állanak
hozzánk, kultura tekintetében nem nagyon maradnak mögötte
annak, amit bizonyos vad népeknél még ma is találunk. Például Dél
Amerikában még ma is vannak olyan törzsek, melyek még semmit
sem tudnak a fémekről, összes szerszámaikat és fegyvereiket kőből,
szarvakból vagy fából készítik, tehát voltaképpen épp úgy a
kőkorszakban élnek, mint azok a régi mammutvadászok. A hosszú és
változatos jégkorszak második felében a csontmaradványok már
csakugyan olyan emberekre engednek következtetni, melyek a mai
fajtáktól nem különböznek jelentékenyen. De az első és régibb
felében mégis csak másképpen áll a dolog. A kőkori ember testalkata
félreismerhetetlen módon eltér valamennyire az összes maiakétól,
még a mai vadakat is ideszámítva. Persze, hogy ezek is "emberek"
voltak még, abban nem is kételkedhetünk. De a régibb típusban kell
hogy valami furcsaság, ami minden ismerttől eltér, okvetlenül
föltünjék. A csontokból úgy ahogy még ma is összeállíthatjuk a
képét.



Két ősemberkoponya oldalnézetben. Jól láthatók az erős
szemöldökdudorok.
A felső a neandervölgyi, az alsó a spy-t barlangból való.
1856-ban történt, hogy először találtak ilyen valódi embercsontokat
eltérő jellegekkel és adták át a tudományos vizsgálódásnak.
Düsseldorf mellett az úgynevezett Neander-völgyben történt.
Munkások takarítottak ki egy régi barlangot. Egyszerre egy régi,
részben elmállott csontvázra bukkantak. Egy szakértő, Fuhlrott dr.
érkezik oda és megmenti a csontokból, amit még meg lehet. Így
jutottak a múzeumba. Ma a bonni tartományi múzeumban van a
kincs. Különösen csodálatot kelt a koponya, melynek a homloki
boltozata föltünően lapos, de helyette a szemüregek fölött vastag,
alaktalanul kiálló csontdudorokat mutat, amely két dolog az egész
homloknak nagyon különös, minden megszokott emberi profiltól
eltérő jelleget ad.
Ebből az eleinte majdnem hihetetlen leletből levonható helyes
következtetéseket természetesen hosszabb ideig megakasztotta az,
hogy nem tudtak megegyezni, vajjon ez a neandervölgyi koponya az
őskor melyik időszakából ered. Kétségek is merültek föl, hogy vajjon
tényleg olyan régi-e, tehát hogy például a mammutnak valamelyik



kortársától ered-e. Közben Virchow Rudolf vette kezébe a dolgot és
azt állította, hogy ezek a csontok, még ha mammutkoriak is,
egyáltalán nem egészséges embertől származnak, hanem
betegesen eltorzultak, és éppen ezek a betegség-nyomok adják a
mai emberétől látszólag eltérő jellegeket. Azonban ezt a merész
következtetést nemsokára megcáfolták egyéb leletek. A Namur
melletti Spyt-barlangból leírtak két emberi csontvázat, melyeknek
koponyáin hasonló homlok-dudorok voltak. Egy másik barlangból
(Krapina mellett, Horvátországban) egész csonthalom került
napfényre ilyen "neandervölgyiek" tipikus maradványaival, melyben
legalább tíz ilyen ősi egyént lehetett kimutatni. Újabban délfrancia
barlangokból megint egy ilyen öreg embernek és egy fiúnak a
csontmaradványait ásták ki; mindkettőt annak idején gondosan
eltemették és most ebben a helyzetben változatlanul találták meg
őket (a fiút a lemoustieri alsó barlangban). E későbbi eseteknél a kor
kérdését is simán meg lehetett oldani. A velük együtt talált állati
csontok a régibb jégkorszakra utaltak. Ez a jégkorszak annak idején
nem volt mindig egyenletesen hideg, hanem voltak közben
melegebb időszakai is, amikor Európát erősen ellepték ezek az
emberek.
Az utóbbi időben még egy lelet járult az előbbiekhez, mely az egész
jégkorszakon túl a késői harmadkorra látszik utalni. Heidelberg
mellett Mauerben késői harmadkori állatok csontjaival együtt egy
emberi alsó állkapcsot is találtak, mely minden valószínűség szerint
még a neandervölgyinél is régibb embertől származik. Valódi emberi
állkapocs ugyan, de egyébként jelentékenyen eltér a mai emberi
alaktól. Valamennyi ilyen ősi emberi állkapocsnál különösen felötlő,
hogy az áll nem nyúlik előre. Ehhez járul a folyton fokozódó
vaskosság, mely a heidelbergi állkapocsban végső határát éri el. Ott,
ahol az állkapocságak hátul fölfelé görbülnek, az utóbbi csaknem
teljesen elveszti az emberi jellegét. E legrégibb maradványnak a



lelettörténete egészen hiteles. Mint a lemoustieri váz megtalálásakor,
úgy itt is mindjárt kéznél volt a legmegfelelőbb tudományos
szakértő.
Azonban most gondoljuk el, hogy az emberi típusnak ez az
elváltozása mind tovább fokozódik. A kultura nyomai, mint
mondottuk, lassanként teljesen megszűnnek. Tehát az ember, ha
megvolt már, még annyira sem volt akkor, hogy tűzkőből akármilyen
durva fegyvereket tudott volna készíteni. De a képességek e
hiányából következtethetünk a teste alkatára. A régibb kőkorszak
embere már tudott tűzkőfegyvereket csinálni és a koponya-alkata
mégis annyira mögötte volt a miénknek. Milyen koponyája lehetett
akkor annak az embernek, amelyik még a tűzkő-technikáig se jutott
el!
Egyik vonal itt teljesen elmosódik: az ember mind jobban távolodik a
mai embertípustól a teljes különbözőségig, amikor már valami
ismeretlen, "emberként" föl nem ismerhető lényben vész el.
Gondoljunk csak az ősvilág évmillióira, a határtalan időkre; és a
természet vaskövetkezetessége mellett ezt mindig így kell tovább
gondolnunk, mint a csillagnál, mely meghatározott pályán eltávozik
egy ponttól és aztán rohan, szüntelenül rohan mind távolabb az
egyszer megkezdett irányban!
De ha már ennyire vagyunk, akkor most valami megbocsájtható
kíváncsiság és merészség ébred föl bennünk. Vajjon az elménk, ama
pillanattól fogva, hogy ezt a "lehetőséget" fölfedezi, nem tudna még
valamivel tovább behatolni a dolgok titkaiba, éppen a fölismert
"lehetőség" alapján? Kérdjük, hova rejtőzhetett úgy el az ember?
Vajjon az őslényeknek elénk kerülő maradványai közül melyik rejtheti
őt legvalószínűbben?
Nos, a kiinduló pontot látjuk. Szinte látjuk a matematikai pontot,



ahonnan a pálya kiágazik: látjuk ugyanis ama furcsa jégkorszaki
koponyákat a vastag, durva szemöldök-dudorokkal. Nem lehetne itt
tovább okoskodni, legalább a testi átalakulás legközelebbi "miként"
jéről?
De éppen e pontnál megint találunk valamit, aminek megvan az a
nagy előnye, hogy nem csupán logikai következtetés, hanem
kézzelfogható tudományos tény.
Jáva, a szép tropikus sziget, régóta ismeretes heves vulkáni
kitöréseiről. Még valamikor a harmadkorban egy ilyen vulkáni kitörés
Jávának egy részét épp úgy laza hamu alá temette, mint a történelmi
időben a Vezúv Pompéji városát. Ugyanakkor egész csomó élő lény
is eltemetődött, csontjaik megmaradtak a vulkáni hamuban, és
később valami folyóvíz egy helyre sodorta őket. Ezt a helyet ma
Trinilnek nevezik; a régi hamutömegen keresztül folyik még ma is a
Bengavan folyó. 1891-ben egy hollandus orvos, Dubois Jenő, felásta
e folyó partjait és rendkívül sok régi csontot talált, többnyire a késői
harmadkor nagy emlőseinek, pl. elefántoknak és vízilovaknak a
csontjait, amelyek ma már nem is élnek Jávában. De talált köztük
Dubois egy combcsontot, egy koponyatetőt, néhány zápfogat és egy
állkapocsdarabot valami furcsa teremtményből, amely nyilvánvalólag
amaz ősnapokban élt s a vulkáni kitörés alkalmával pusztult el.



A jávai csontmaradványok. Felül a koponyatető, oldalról és
felülről tekintve.
Alul a bal combcsont, három különböző oldalról nézve és a
combcsont
alsó végének két külön képe, gyógyult sebbel. Oldalt két zápfog.
Ennek a teremtménynek (föltéve, hogy a csontok egymáshoz
tartoztak, amit Dubois a megtalálásnál észlelt körülményekből
következtetett és amit eddig elfogadható érvvel kétségbe nem
vontak) egyrészről nagy hasonlatossággal kellett bírnia az emberhez.
Bőven megvolt az emberi magassága. A combcsontja olyan lényre
utal, mely már megszokta az egyenes járást; sőt annyira
emberszabású volt, hogy néhány nagytekintélyű anatomus (pl.
Virchow Rudolf) habozás nélkül valódi emberi combcsontnak
mondotta. De másként állott a dolog a koponyával. Ez a lapos, igazi
homlok nélküli, vastag szemöldök-dudorokkal bíró koponya
alapjában véve a neandervölgyi koponya szélső túlzásának látszott.
De ez a túlzás most annyira ment, hogy az "emberi" egészen
háttérbe szorult egy másik hasonlatosság mellett. A trinili koponya
ugyanis föltünően hasonlított egy - majomkoponyához. Sőt meg
lehetett nevezni egy határozott majmot, melyhez legközelebb állott,



- a Dél-Ázsiában még ma is élő úgynevezett gibbont. A gibbon
szoros rokonságban van az orángutánnal, a gorillával és a
csimpánzzal. A ma élő gibbon-fajok mindenesetre sokkal kisebbek,
mint amilyen ez a csodálatos trinili teremtmény volt. De a régi
koponya sok tekintetben annyira hasonlított a gibbonéhoz, hogy
megintcsak a szakemberek egy része kihalt embernagyságú
gibbonnak mondotta.
Persze megint volt egy és más, ami ezzel nem vágott össze. A
koponya üregét - amennyire lehetett - kiöntötték gipsszel és így
akarták megtudni, hogy mennyi hely volt benne az agyvelő számára.
Ekként olyan számhoz jutottak, mely körülbelül középhelyen áll a
gorilla és a legalsóbbrendű ausztráliai benszülött koponya ürtartalma
között, tehát jóval túlment a gibbon mértékén, anélkül, hogy a mai
vagy akárcsak a jégkorszaki ember mértékét elérte volna. Ugyan
miféle teremtmény lehetett ez? A kutatók pártokra oszoltak. A
gibbonhoz nagyon hasonló ember, mondta az egyik csoport. Az
emberhez nagyon hasonló gibbon, mondta a másik. Maga a
fölfedező Dubois a középútat választotta; Pithecanthropus-nak,
magyarul majomembernek nevezte el ezt a teremtményt.
A mi gondolkozásunk irányára azonban éppen ez az ingadozás
nagyon tanulságos. Biztos ténynek mutatja, hogy már a késői
harmadkorban olyan teremtmények éltek a földön, melyek körülbelül
a középen állva, az ember és gibbon keveréke voltak. Míg a koponya
túlozva mutatja azokat a jellegeket, melyekben a neandervölgyi a mai
embertől különbözik, egyszersmind egy új állomáshoz közeledik,
melyről már régen határozott képünk van: a majomhoz.
Kutatásunknak ez ad most tényleges célt ama "rejtőzködést"
illetőleg, melyben az embert visszafelé ismét megtalálhatjuk és
leleplezhetjük, azon a határon túl, ahol kezdett a mai embertípustól
egészen eltérni.



Vajjon az ember, bizonyos történeti fokozaton, nem azonos-e
egyszerűen - a majommal?
Itt megint egy más, a szigorú természetbúvárlatnak egy régi,
tiszteletreméltó gondolatmenete segít ki bennünket.
1735-ben volt. Egy nagy kutató korszakalkotó dolgot végzett el.
Linné fölállította a természeti testek első világos rendszerét. A
természetet három országba osztotta: ásvány-, növény- és
állatországba. És ez országokon belül az egyes dolgokat értelmes
sorokba sorakoztatta. Így az állatoknak és növényeknek szűkebb
rendszerét is adta, mely minden hiányosságai mellett is először tette
lehetővé az összehasonlító áttekintést, a logikus rendet, melynek
alapján remélhetjük, hogy a természetes összefüggésnek legalább
nagyjában nyomára jövünk.
Ennél a szükséges és zseniálisan tervezett munkánál
természetszerűleg fölmerült Linnében is a kérdés: mi legyen az
emberrel? Egy pillanatig sem habozott: az embert testszervezetének
megfelelően az állatországba osztotta be, közelebbről az
emlősökhöz, legszorosabb csoportosításban pedig a majmokkal
foglalta egybe.
Valójában még ma is ez az egyedül lehetséges logikai következtetés,
ha egyáltalán valamely rendszert akarunk fölállítani. Az ember nem
egyszerű ásvány, hanem élő lény. Ha nem táplálják, meghal. Tehát ő
is ugyanahhoz a létföltételhez van kötve, az állandó
táplálékfölvételhez, az állandó anyagcseréhez. Ha a karját
megcsípjük, kiáltani fog, - "érez", ugyanaz a sajátos természeti
adománya van, melyről megszoktuk, hogy az "élet" fogalmával
összekapcsoljuk: az egyéni érzékenység adománya. De
táplálkozásának határozott iránya van: ő sem képes többé tiszta
ásványi anyagokból táplálkozni, már egyszer földolgozott növényi



vagy állati anyagra van szüksége, "kenyeret" akar a kövek helyett, s a
levegőből is csak az oxigént használhatja a lélegzésnél; ez az
"állatország" tagjává teszi őt, ellentétben a föld-evő s a levegő
szénsavját feldolgozó növényekkel.
Ez állatok megint két főcsoportra oszlanak, melyeket Linné még nem
tudott megkülönböztetni; erre csak azóta jöttünk rá. Az egyik
csoportban az állatok teste csak egyetlenegy "sejtből" áll, mely az
állati anyagnak egyetlen önmagában egységes tömegét képezi;
ellenben a többiek teste sok ilyen sejtből áll, melyek a
munkamegosztás alapján szervezett társaságot képeznek. Nos: az
ember teste milliárdnyi ilyen sejtből, mintegy eleven téglákból van
bámulatos módon fölépítve; ezekből állanak az izmai, a vére, a bőre,
sőt a csontjai is. Tehát a soksejtűek csoportjához tartozik, nem pedig
amaz egysejtű, alacsonyrendű ősállatokhoz, az ember nem valami
mikroszkópi kicsinységü "ázalék". E magasabb csoportban ismét
több szűkebb csoport közül választhatunk. Itt vannak a szivacsok,
polipok és meduzák, a férgek, tengeri csillagok és tengeri sün, a
rákok és rovarok, a csigák és kagylók, végül az a csoport, melynek
legjellemzőbb sajátossága, hogy a bélcsatorna fölött gerincvelője és
ezt védő és támasztó oszlopa van: a gerinc-oszlop. Ez utolsó
csoportot nevezzük "gerinces állatoknak". A többi csoportoknál
hiányzik ez a jellemző szerkezet, és első pillanatra világos, hogy az
ember kizárólag csak ebbe tartozhatik, mert gerincvelője és
gerincoszlopa van. E gerinces állatokon belül aztán elkülönülnek a
halak, melyek a vízben kopoltyúkkal lélegzenek; az ember tüdővel
lélegzik, tehát nem hal. Aztán jönnek a kétéltűek: a szalamandrák és
békák, melyek fölváltva kopoltyúkkal és tüdőkkel lélegzenek, pl. a
béka ebihal-korában kopoltyúval, azután tüdővel; nekünk
embereknek ilyen "kettős lélegzésünk" sincs. A hüllők, tehát a
gyíkok, krokodilusok, teknősbékák és rokonaik "változó
hőmérsékletűek", azaz a vérük hideg, ha künn a levegő is hideg, de



meleg, ha a nap süt; a testükben nincs még külön fütőkészülék. A mi
emberi testünk önmagát füti, mi "állandó hőmérsékletűek" vagyunk,
tehát nem hüllők. A gerincesek két utolsó csoportja ilyen állandó
hőmérsékletű: a madarak és az emlősök. E kettő közül kell
választanunk. Azonban egyik madár sem szoptatja a fiait, csak az
emberi anya és a többi emlősök. Tehát az "emlős-állat" lapra
tartozunk. Ezek ismét rögtön két csoportra oszlanak. Egyik részük
még szilárd tojáshéjban hozza világra a fiait, ezek az ausztráliai
csőrös emlősök. A többiek elhagyták ezt, a gyermek nem születik
többé "tojásban". Minden ember-anya tanu hát rá, hogy az ember
nem csőrös emlős, hanem magasabb rendű. És itt az utolsó
választás előtt állunk. Nézzük meg az ember kezét és fogazatát. Az
ember nem bálna, melynek kezei uszonyokká lettek. Nem ragadozó,
melynek szemfogai és tépőfogai egyoldalúlag képződtek ki, nem
patás állat, melynél a zápfogak a legfontosabbak, nem rágcsáló,
melynek legfőbb fegyvere a metszőfogak, nem is lajhár, melynek
fogai teljesen visszafejlődtek, nem bőregér, melynek kezei
szárnyakká alakultak. Csak egyetlen emlőscsoportnak van
ugyanolyan fogazata és keze, - a majmoknak.
Jól értsük meg: mikor az öreg Linné a rendszerben nyugodtan egy
kalap alá fogta az embert és a majmot, semmi egyébre nem gondolt,
mint a rendszerre, a kisebb-nagyobb hasonlóságok alapján való
egymás mellé helyezésre, mint ahogy egy gyüjteményben a
bogarakat fölszurkáljuk, ezt közelebb egy másikhoz, amazt távolabb
tőle. De a Linné kora óta mélyebben gondolkodó és elfogulatlan
fejekben ismételten fölmerült a kérdés, vajjon ennek a "rendszernek"
nincsen-e valamely, a természetben magában adott értelme?
Nos, a mi szemlélődésünk a majom-ember kérdésében fokozódó
lehetőséggel hozott közelebb egy ilyen "értelemhez". Azt keressük,
hogy visszafelé az ősnapokban milyen formába rejtőzhetett el az
ember, - és a rendszer alapján állva azt kell mondanunk, hogy nincs a



föld teremtményei között másik, mely erre alkalmasabb volna, mint a
majom, - mint az az állat, mely csontvázának minden eltérése mellett
is még mindig hasonlóbb hozzánk, mint a föld többi összes élő lényei
együttvéve.
Azonban föntebb már nemcsak általánosságban beszéltünk a
majomról, hanem meg is neveztünk egy határozott fajt: a gibbont.
Már az is elég korai vívmánya volt a rendszertannak, hogy
egynéhány majmot, mint "emberszabásu majmokat" elkülönített a
többitől. Már az elnevezés maga is elég, hogy ezeknek az emberhez
való rendszertani viszonyát megjelölje. A rendszernek ez a fokozata
áll hozzánk legközelebb. Ma néhány ilyen emberszabásu majmot
különböztetünk meg, kettőt Afrikában: a gorillát és a csimpánzot, és
kettőt Ázsiában: az orángutánt és a gibbont. Tehát négy nem van,
melyek mindegyike több fajra látszik oszlani; legalább a gibbonnál és
a csimpánznál bizonyos az utóbbi, az orángnál csak sejtik és a
gorilláról újabban megint nyomatékosan állítják. Ez a négy majom
már külső vonásokban is meglepően hasonlít az emberhez: az
avatatlannak különösen az tünik föl, hogy ezeknek sincsen külsőleg
látható farkuk, bár ez olykor alsóbb majmoknál is előfordul, tehát
éppen nem fontos jellemvonás. De a legcsodálatosabb kapcsolat,
mely a legmakacsabb kétkedőre is hatni szokott, a következő:
Aki már látott vércsöppet a mikroszkóp alatt, az tudja, hogy ez a
"különleges nedv" kétféle dolog keverékéből áll: először a
tulajdonképpeni vérfolyadékból és azután a benne úszkáló
úgynevezett vértestecskékből. Ha egymásután megnézzük
különböző állatok vércsöppjeit, akkor a vértestecskék alakjait igen
változatosaknak fogjuk találni; egyszer hosszúkások, majd
kerekdedek, egyszer nagyok, máskor kicsinyek, szóval egészen
eltérők a halnál vagy a hüllőnél vagy a madárnál vagy az emlősnél;
nem is csoda, hiszen ezek az állatok maguk is nagyon különböznek
egymástól. A vérnek ebben a minden állatnál nagyon eltérő



sajátosságában van adva, hogy egyik állatnak az élő vérét nem
olthatjuk át büntetlenül egy másik állatnak nagyon eltérő
vérrendszerébe. Mintha egymás ellen harcolna két vérfajta ilyen
esetben. Egyiknek a vérfolyadéka megsemmisíti a másik
vértestecskéit. Az ily módon idegen vérrel mesterségesen
megfertőzött állat nemsokára érzi az ereiben ennek a harcnak a
végzetes hatását: görcsöket kap és hamar összeesik, mint ahogy
elpusztul az a város, melynek utcáin dühös polgárharc tört ki. És ez
így van még olyan állatoknál is, melyek meglehetősen közel állanak
egymáshoz, mint például az emlősök. A macska vére, ha egy tengeri
malacba fecskendezzük, megöli azt és fordítva. De ennek is van
határa. Macskavér a macskát nem öli meg. Sőt már valamivel előbb
biztosítva van a béke. Egymáshoz közel rokon állatok veszély nélkül
beolthatók egymás vérével. A kutya a farkassal annyira vérrokonnak
bizonyul, hogy egyiknek az élő vérét minden következmény nélkül
befecskendezhetjük a másikba. Ugyanez az eset a ló és a szamár
között. És nem régen egy kiváló berlini búvár, Friedenthal, majomvért
és embervért kevert össze. Egyik a másikra eleinte mérgezőleg
hatott, - ameddig ugyanis ember és alsóbbrendű majom között
kisérletezett. Csak mikor csimpánz-vérrel keverte az embervért,
állott helyre a béke. Itt már tul volt a dolog az ellentétesség határán!
Az embervér és emberszabásu-majomvér oly közel állanak, hogy
nagyon szépen megfértek egymással. Honnan van ez? Itt már nem
csak csont állott csonttal szemben. Az "élet" közepéből jött meg a
válasz. A titkos élet, a vér legfinomabb vegyi összetétele bizonyította
a legbensőbb rokonságot - a vérrokonságot a szó legmerészebb
értelmében!
Ezzel megint jókora darabbal tovább jutottunk. Fokozódik annak a
valószínűsége, hogy egykor az ember valamely, a mai emberszabásu
majmokhoz hasonló lény alakjában rejtőzködött. Sőt a vérkisérlet
egyenesen valószínűvé teszi, hogy ez a ma élő négy emberszabású



majom maga is közvetlen kapcsolatban állott valaha ama titokzatos
ősvilági lénnyel. Csak azt akarjuk tudni, melyikkel.
Először is az a kérdés merül föl, vajjon nem ezek közül valamelyikben
maradt-e meg a keresett fokozat?
Vajjon ezek az emberszabású majmok nem a tényleges ősemberek
e, akik a mai napig sem alakultak át igazi emberekké?
A négereknek arra a humoros mondására kell gondolnunk, mely a
gorilláról és csimpánzról azt mondja, hogy ezek tulajdonképpen
emberek, csak nem akarnak dolgozni és ezért maradnak meg inkább
majmoknak. Nem volna ebben a történetben annyi igazság, hogy
csakugyan akaratlanul visszamaradt ősemberekről volna szó,
melyeknek a "konzervativizmusa" annyira ment, hogy most az
embernek egykori "majom-állapotát" mutatják be nekünk?
Itt azt kérdeznők, hogyan történhetett meg, hogy most, mikor az
igazi ember már régen kifejlődött, vele egyidejűleg a nyers,
majomszerű ősapa néhány erdőzúgban mint maradandó típus
tovább él? Viszont ne feledjük, hogy a tulajdonképpeni emberiségen
belül is találunk hasonló jelenséget. Miért él a meztelen ausztráliai
benszülött még most is kőkori kulturában, mikor túlnan a
kulturember már oly sugárzó magasságba jutott el? Sőt itt közelebb
is találunk efélét. A síkságon, ahol a nagy város gőzölög és zajlik,
hétmérföldes csizmákkal megy a haladás, - az elrejtett faluban pedig
ugyanakkor még mindig ősi szokások és erkölcsök uralkodnak. Ez
tehát nem lehet ellenvetés.
Azonban nézzük csak meg valamivel közelebbről az emberszabású
majmokat. Négy fajtájuk van. A négy fajta meglehetősen különbözik
egymástól, sőt egyesek nagyon is eltérnek a többiektől. Így hát az
embernek négy különféle ősfokozatát képviselnék? Sikertelen marad
minden kísérlet, mely őket az ember felé vezető emelkedő sorba



akarja rendezni. Mindegyiknél egész csomó emberi jelleget találunk.
De mintha csak valaki szándékos ravaszsággal töredékekben
osztotta volna szét közöttük e tulajdonságokat, úgy hogy azokból
darabonként össze lehet rakni egy emberhez hasonló lényt, de
emelkedő láncot nem mutatnak egymás között.
Most arra a trinili furcsa lényre gondolunk, s érdeklődésünk főleg a
gibbon felé fordul. Talán csak ő az igazi ősalak s az oráng, csimpánz
és gorilla csak terméketlen oldalhajtások? Nem tagadható: ennek a
gibbonnak vannak különösen sajátos, sokat jelentő vonásai. Úgy
látszik, mintha csakugyan közelebb vinne bennünket egy lépéssel a
leszármazás titkához. Nem valami bestiális gorilla, hanem szelídebb,
lelkileg fejlettebb teremtmény. Képes a hanglétrát elénekelni, ami
nagyon föltünő egy emlős állatnál, mert arra kell gondolnunk, hogy
éppen az ember kezdte a beszédet és az éneket kifejleszteni. Ha a
gibbon a fáról a sík földre száll le, (amit nem éppen szívesen tesz)
rendesen két lábán jár, miközben a karjait ügyesen oldalt vagy a feje
fölött tartja. De a ma élő gibbonnál éppen ezek a karok vernek
kellemetlen éket az utunkba. A testhez és a lábakhoz viszonyítva
szinte hihetetlenül hosszúak. Az emberrel való minden
összehasonlítás megakad ezeknél a karoknál, melyek semmi más
emlős állatnál nem fordulnak elő ebben a hosszúságban. Persze ha a
gibbon életmódját vizsgáljuk, megértjük a célját. Az emberszabású
majmok közül a gibbon mászik legjobban. Ezek a karok
összehasonlíthatatlanul ügyes akrobatává teszik. Szélső, de a
különleges célt tekintve nagyszerű alkalmazkodás példái. De a mai
embertől határozottan eltávolítják. És kérdezhetjük, vajjon az általunk
keresett ősembernek ilyen karjai lettek volna valaha? A gorillának,
csimpánznak és orángutánnak is elég hosszú karjai vannak, de
korántsem ennyire hosszúak, e tekintetben tehát ezek jóval közelebb
állanak az emberhez. Sőt még az alsóbb majmok nagy része, az
úgynevezett tengeri macska, vagy akár a pávián is jobban



hasonlítanak ebben az emberhez.
Úgy látszik, hogy e sajátságos ellentmondásokból csak egyetlen út
vezethet ki. Ha ugyanis azt mondjuk: ezek a ma élő emberszabású
majmok közel állanak ugyan az ember keresett ősalakjához, de
egyikük sem mutatja azt tisztán. Ugyanakkor, mikor ebből az
ősalakból kifejlődött az igazi emberalak, bizonyos mértékig amazok
is tovább fejlődtek, mindegyik a maga módja szerint. Sokra nem
vitték, de mégis annyira, hogy mindegyik szert tett a mai sajátos
alakjára. Az ősalakból mindegyik átvett határozott vonásokat, de
egyik inkább ezt tartotta meg, a másik amazt. Talán a gibbon maradt
legközelebb és csak utólag tett szert ezekre a roppant hosszú
karokra.
Nagyon érdekes, hogy ez általános valószínűség mellett még egy
közvetlen bizonyítékot is fölhozhatunk, mely azt csaknem
bizonyosságá emeli. Az élő lények világában van egy sajátságos
törvény vagy legalább valami sajátságos közeledés ahhoz.
Számtalan eset van rá, hogy a fiatal állatok jobban hasonlítanak a
fajuk őseihez, mint a felnőttek. A béka poronty-korában még hasonlít
a halhoz, mely kopoltyúkkal lélegzik. A magasabb állatok egész
tömege a tojásban vagy az anyatestben mégegyszer átmegy olyan
formákon, melyeket csak alsóbb, régibb fokokon találunk meg. A
madárnál a tojásban mégegyszer megjelenik az a sok farkcsigolya,
mely egykor megvolt a kihalt gyíkmadárnál, az archeopterixnél, mely
évmilliók előtt a gyíkok és madarak között képezte az átmenetet. Ezt
a sajátságos tényt, mely mint mondottuk, óriási számú példákban
ismétlődik és bizonyára valami általános, törvényszerű
összefüggésre mutat, Haeckel "biogenetikai alaptörvénynek"
nevezte el, s ez a kifejezés ma már meglehetősen népszerű is. Nos
tehát: már az első megfigyelőknek föltünt, hogy a gorilla, csimpánz
és az orángután annál hasonlatosabbak az emberhez, minél
fiatalabbak. Az óriás gorilla, mely fölnőve az összes emberszabású



majmok közül a legidegenszerűbben és a legvadabbul hat,
gyermekkorában annyira hasonlít az emberi gyermekhez, hogy ez
még az avatatlant is meg-meglepi, aki e dolgokról sohasem
gondolkodott. Ama törvény értelmében körülbelül azt mondaná e
tény: ezeknek az emberszabású majmoknak a családfájában volt egy
ős, mely az emberhez még hasonlóbb volt, mint ők most. E dologra
most még a koronát teszi föl az, amit Selenka Emil, a nagyérdemű
tudós nemrégen a gibbonról megállapított. A fiatal, még meg nem
született gibbonnak az anyatestben még rendes arányú karjai
vannak, mintha csak ember-gyermek lenne belőle, és a majmocska
karjai csak lassanként fejlődnek ki az ismert akrobata-karokká. Ha
tehát a törvény érvényes, akkor ebben kétségtelen bizonyítékunk
lenne arra, hogy a mai gibbon őseinek sem voltak még ilyen akrobata
karjai, tehát azok az emberhez jóval hasonlóbbak voltak.
Így hát minden arra a tételre utal bennünket, melynek már Darwin is
kifejezést adott, mikor több mint harminc évvel ezelőtt először
foglalkozott e dolgokkal. Volt valamikor egy bizonyos fajtáju emlős
állat a földön, mely akkor magában foglalta nemcsak az embert,
hanem a gorillát, csimpánzt, orángutánt és gibbont is. Ezek mind
azután fejlődtek ki belőle, mint egy apának a különböző fiai.
Egészben véve ez a lény bizonyára közelebb állott akkor a mai
emberszabású majmokhoz, mint a mai emberhez és legközelebb a
mai gibbonhoz. De különbözött ettől a gibbontól is, a jelenlegi felnőtt
állapotában, az emberhez hasonlóbb jellegekben. Ha ezt az akkori
lényt csak azért, mert az igazi ember tőle származik és mert sok
emberi jelleget mutat, általánosságban már "embernek" akarjuk
nevezni, akkor a mai emberszabású majmokról azt mondhatnánk,
hogy ezek az "embertől származnak", amivel szemben az
avatatlanok körében inkább azt szokták mondani, hogy az ember
származik az orángtól vagy gorillától. Ez a helyesebb megjelölés
nagyon megfelelne Darwin fölfogásának is, aki annak idején



megindította e kutatásokat.
Az az ősalak ma már nem él a földön. Ha csak belső Afrikának a még
részben ki nem kutatott őserdőiben nem csinálnak valami váratlan
fölfedezést, akkor lezárhatjuk az erre vonatkozó aktákat. E helyen
tehát megint csak kizárólag az ősvilághoz fordulhatunk
tekintetünkkel.
De hogy állunk azokkal az ősvilági csontokkal, melyek ehhez a most
fölállított képhez teljesen hozzáilleni látszanak?
A trinili híres Pithecanthropus az, melyhez most megint vissza kell
térnünk. Félig gibbon, félig ember, - talán egyenesen az az ősalak?
Valami azonban megakaszt bennünket egy kicsit, és pedig az a
korszak, amelyikből származik. Ma már, mint mondottuk, alig lehet
kétség, hogy az igazi ember kora visszanyúlik a harmadkor középső
harmadáig, amikor tehát Európában még afrikai jellegű tropikus
erdők voltak. Franciaországban e korból való rétegekben (a
természetbúvár "miocénkornak", magyarul "valamivel újabbnak"
nevezi) ismételten találtak megmunkált tűzköveket, melyek
hajszálnyira hasonlítanak bizonyos fiatalabb, legdurvább fajtájú
kőeszközökhöz, melyeknek emberkéztől való származásában egy
szakember sem kételkedik. De ugyanennek a miocén-kornak
pompás erdeiben már emberszabású majmok is éltek: Ausztriában,
Svájcban és Franciaországban egy valódi gibbonfaj (pliopithecus),
ugyancsak Franciaországban egy másik faj, mely a csimpánzhoz
hasonlított, de egyes dolgokban egészen külön állott, anélkül
azonban, hogy az emberre jobban hasonlított volna, mint amaz (a
dryopithecus). Kevéssel utóbb már valódi csimpánzok és orángok is
voltak. Ezt a csontmaradványokból tudjuk. Tehát ama titokzatos
ősalak egyenlőtlen fiainak a kisugárzása akkor már régen megtörtént
s e fiak típusai meg is szilárdultak: itt az emberszabású majmok, ott



az ember.
Úgy látszik azonban, hogy a Pithecanthropus megmaradt csontjai a
harmadkor legvégéről származnak és hogy sok ezer évvel
fiatalabbak, mint ama miocén-korbeli csontok. Ha tehát a trinili
teremtmény még maga a hamisítatlan ősalak volt, akkor a különböző
fiaival oly sok ezer év múlva még együtt kellett élnie Jávában.
Hiszen ez nem is volna lehetetlen. Legföljebb azt kérdezhetnénk,
hogy ezen egész hosszú idő alatt megmaradt volna az eredeti és ősi
alakjában? Hajlandók volnánk, legalább egyes kisebb jellemvonásait
illetőleg, teret engedni annak a gyanúnak, hogy mégis csak valamivel
tovább fejlődött és önállóan alkalmazkodott - de csak annyira, hogy
amellett a dolgok régi mibenlétének még mindig a legjobb képét adja
- összehasonlíthatatlanul jobbat, mint bármelyik mai emberszabású
majom.
De fölvethetjük azt a kérdést is, vajjon a Pithecanthropus nem volt-e
a valódi ősalaktól a valódi emberhez vezető valamely átmeneti
alaknak az "utolsó mohikánja"? Attól függ, mennyi súlyt tulajdonítunk
a már kialakult különleges emberi jellemvonásainak. Akinek a mai
gibbonhoz való hasonlatossága tűnik föl inkább, az beállíthatja a
dolgot úgy is, hogy a Pithecanthropus az ősalak átmeneti formája az
emberen keresztül a gibbonhoz. Ez komoly gyanítássá lehetne abban
a pillanatban, amint megláthatnánk a (sajnos, hiányzó) karjait és
kitünnék, hogy megvan benne a hajlandóság oly hosszúra
megnyúlni, mint a gibbonnál. A fogazatnak eddig ismeretlen
minősége is nagy jelentőségű volna. Ha a Pithecanthropus már
közelebb állott az emberszabású majmokhoz, akkor mutatnia kellene
ezeknek különleges fogazatát az erősebb szemfogakkal, míg az
ember igazi ősalakjának valószínűleg emberibb és így gyöngébb
fogazata volt.



Annyi bizonyos: az igazi közös ősnek, mely legalább is a koponya és
a lábak alkatában rendkívüli mértékben hasonlíthatott a
Pithecanthropushoz, már a miocénkorszak előtt, tehát a harmadkor
első harmadában léteznie kellett. Az akkori "ember" volt ez, egy lény
azzal a képességgel, hogy belőle kifejlődjék az igazi ember, sőt azzal
a képességgel, hogy a gibbont, csimpánzot, gorillát és orángot is
létrehozza. Bizonyára testének túlnyomó részén szőrös volt, úgy
ahogy ezt a mai emberszabású majmok, az ő igazi "Ézsaui",
megtartották. Ha a mai meztelen "Jákob" embernél a test legtöbb
helyén e szőrözetnek már csak finom maradványát találjuk, akkor is
teljes útbaigazítással szolgál az ősapa felől az a föntebbi tanulságos
törvény a fiatalkori alakok hasonlóságáról: az anyatestben az ember
testét is eleinte teljesen beborítja egy sűrű gyapjú-réteg. Sőt az arcát
is szőr fedi, amit ma már az emberszabású majmoknál se találunk, és
csak a lábak és kezek belső fölülete marad szabadon: mert ezek
bizonyosan kopaszok voltak már annál az ősnél is, melyet ez az
emberi magzat most még egyszer lemásol. Csak közvetlenül a
születés előtt tűnik el az embernek ez az Ézsau-ruhája, de egyes
megfigyelt esetekben makacsul megmaradt az egész életre és így
keletkeztek a híres kutya-emberek, melyeknek olyan szőrözetük volt,
mint egy kutyának.
A gibbon-magzat az anyatestben, a fejlődés előhaladottabb
fokán.
Feltünő az emberi magzathoz való nagy hasonlatossága.



De kitől eredt maga az az ős? Milyen alakba burkolózva tűnik el
visszafelé?
A rendszerben a négy emberszabású majom után a többi alsóbb
majmok következnek. De ez a rovat megint legalább is három
különböző csoportot foglal magában. Egyiket képezik Ázsiának és
Afrikának mai farkos majmai, a tengeri macska, pávián stb.; ezek
szolgáltatják az állatkertjeinkben oly népszerű majom-csapatok
nagyobbik részét. A második kizárólag Amerikában él, példaként
fölemlíthetjük az okos kapucinus-majmot. A harmadik, szintén
Amerikára korlátozva, egy csomó kisebb majmot foglal magába,
melyeknél a kéz- és lábújjakon körmök helyett karmok vannak és így
majdnem inkább a mókushoz, mint valódi majomhoz hasonlítanak.
Ide tartozik például a selyem-majmocska.
Ezt a három csoportot épp oly kevéssé lehet világos fejlődési
sorozatba elrendezni, mint a négy emberszabású majmot egymás
között. Mindamellett is tisztán bonctani okokból az a határozott
érzésünk van, hogy az ember legközelebbi alsóbb állomásának
valahol itt a közelükben kell lenni.
Már az első állatbúvároknak, akik a gibbont leírták, föltűnt, hogy ez a
gibbon, a többi emberszabású majmokhoz és az emberhez való erős
kapcsolatai mellett különös módon éppen a tengeri macskaszerű
farkas-majmokhoz is bizonyos határozott kapcsolatokat mutat.
Ezeket csak az ősalakból örökölhette és ennél ismét csak mint
örökség szerepelhettek még előbbről: egy olyan állapot idejéből,
mikor az ős általában még jobban hasonlított a majmok tömegéhez.
Maga az ember bizonyítja, hogy volt valaha egy őse, melynek még
hosszú külső farka volt. Nemcsak hogy megvannak még felnőtt
állapotában is az elsatnyult, kívülről persze nem látható farkcsigolyák
(sőt nála még jobban vannak kifejlődve, mint az emberszabású



majmoknál), hanem az anyatestben lévő magzatnál - mindig ama
mély törvény hatása alatt - egy külsőleg erősen kiálló farkat
láthatunk még; kivételes esetekben megmarad ez a "magzati farok"
a felnőttnél is és így képződik a "farkos embernek" gyakran kétségbe
vont, de ma már biztosan megállapított abnormitása, mikor a felnőtt
korban is megvan az ülőrész fölött a majom-farok; az persze nem
igaz, hogy volna valahol a földön egy egész nép, mely csupa ilyen
farkos emberekből áll, mint azt a geográfusok régebben mesélték.
Semmi sem áll útjában annak, hogy olyan ősökre gondoljunk, melyek
ilyen farokkal bírván, külsőleg csakugyan inkább hasonlítottak a
tengeri macskához. A kövült csontmaradványok bizonysága szerint a
mai óvilági csoportnak a farkos majmai megvoltak már a harmadkor
közepén, amikor már az ember és az emberszabású majmok is
mutatkoztak. Egyik faj (a mesopithecus) nagy tömegben élt akkor
Görögországban, ahol számtalan csontját találták. Ennek a görög
majomnak egészen rendes farka volt. Amellett az orrának
alkotásában és a szemek állásában több hasonlatosságot mutatott
az emberhez, mint mai farkos rokonainak az egész laza népsége
együttvéve.
Viszont vannak e népség között minden emberi formától annyira
eltávolodott, azt mondhatnánk egyoldalúan "bestializált" alakok, mint
a szélső példát képező páviánok (gondoljunk csak a furcsa
mandrilra), amiből arra kell következtetnünk, hogy itt is egy, az
emberi családfához eredetileg közeli ág teljesen oldalt hajlott el, így
hozva létre Ázsiának és Afrikának élő majmait. Tehát megint egy
olyan ősalakra kellene gondolnunk, amelyből most mint nem
egyforma fiak egyrészt az ember és az emberszabású majmok őse
fejlődött ki, másrészt ama görög mesopithecus és azután többfelé
ágazva a többi afrikai-ázsiai farkos majom. Természetes, hogy ez az
ősalak jóval régibb. Legkésőbb a harmadkor első harmadában
élhetett. Külsőleg bizonyára valódi majomnak tartanánk s csak a



bonctani sajátosságairól tudná meg a hozzáértő, hogy itt még nem a
későbbi ágból származó majommal, hanem még csak olyannal van
dolga, melyben visszafelé számítva a harmadik fokozatban rejtőzik a
leendő ember.
Érdekes, hogy a harmadkor első harmadából csakugyan vannak
maradványaink majomszerű állatoktól. Ameghino spanyol búvár
találta őket Patagóniában, - olyan kőzetrétegben, mely minden
valószínűség szerint még ez első harmad vége előtt keletkezett. Ezt
az első harmadot eocen-korszaknak, magyarul az új kor hajnalának
nevezik. Mikor Ameghino első ízben vizsgálgatta egy ilyen
meglehetősen kicsiny patagóniai majomnak a koponyáját, annyira
egy kis emberi kísérletnek tűnt fel előtte, hogy "Homunculusnak"
keresztelte el. Úgy látszik azonban, hogy a hasonlóság az emberhez
itt se sokkal nagyobb, mint a kapucinus-féle mai amerikai majmoknál,
melyeknek csoportjába ezek az eocén-kori majmok is tartoznak.
Nem tagadható, hogy a kapucinus-majom testileg is, szellemileg is
sok hasonlóságot mutat az emberhez. Neki is vannak titkos
kapcsolatai a gibbonhoz és így a pithecanthropus-tájéki ősalakhoz.
És így van valami abban az újabb föltevésben, hogy végül is ezek a
csinos, szelíd és kétségtelenül magas intelligenciájú amerikai
kapucinus-majmok állanak legközelebb az embernek ahhoz a valódi
"majomformájához" (mely éppen az eocén-korszakba esnék!),
közelebb, mint a most élő farkos óvilágiak.



Három koponya, Felül a fiatal gorilláé, középen az öreg gorilláé,
alul a mai emberé.
A fiatal gorilla koponyája sokkal hasonlóbb az emberéhez, mint
az öregé.
Három emlős állat koponyája: felül a macskáé, mint ragadozóé;



középen a nyúlé, mint rágcsálóé és alul a lóé, mint patásé.
Viszont az apró mókusszerű selyem-majmok teljesen elütő oldalágat
képeznek; úgy látszik egészen egyoldalú, különleges délamerikai
alkalmazkodás voltak.
De ha már ennyire vagyunk, kétségünk sem lehet a legközelebbi
kérdés felől. Ha az ember oly mélyen összebonyolódik a majmok
törzsével, akkor visszafelé is csak ezeknek a közös sorsát oszthatja.
Ahonnan általában a majom származott, onnan származik az ember
is. Mindkettő ugyanazon ősformában rejtőzködik.
Az emlősök szokásos rendszere a majmok alatt megint mint egy
nagy hágcsó halad tovább. Következnek a félmajmok, bőregerek,
rovarevők (például a sündisznó), ragadozók, rágcsálók, a patásoknak
sokfelé ágazó nagy csoportja és így tovább. De ez a hágcsó csak
látszólag történelmi. Nem boldogulna, aki azt akarná kimutatni,
miként ment valaha az ember keresztül mindezeken az
elváltozásokon. Ha teszem azt egy nyúlnak a fogazatát egy
majomszerű állatéval összehasonlítjuk, nehezen tudnánk
belenyugodni a gondolatba, hogy utóbbi a nyúltól származott le. Ha
a majomszerű emlősök fogazatának ideális típusául az emberét
vesszük, akkor úgy vagyunk vele, mintha a művészetben valami
egészen egyszerű, nemes építőstílust, valami bizarr, modoros
stilussal hasonlítanánk össze; senki sem fogja elhinni, hogy az
egyszerű alakult ki a modorosból. Így az embernek a fogsora is
mintha valami egyszerű templomépület nemes stílusa lenne,
melyben minden szépen, egységesen van kiképezve. Ellenben egy
nyúlnak, lónak vagy akár egy macskának a fogazata az emberé
mellett úgy tűnik föl, mint amaz egyszerű témának a modoros
változata, itt kihagyásokkal, amott túlhajtásokkal.
Természetesen tarthatatlan az ellenkező gondolat is, - hogy



mindezek az emlős csoportok ilyen majomszerű emlősökből
fejlődtek volna ki. Ellene mondanak a legegyszerűbb történeti okok.
Az ősvilági állatok csontmaradványai nem mutatják azt, hogy például
először csupán patások, aztán, mondjuk, rágcsálók, majd ragadozók
és végül majmok léptek volna föl; - de arra sem tanítanak, hogy az
összes magasabbrendű emlősök közül legelőször a majmok lettek
volna meg és csak azután apránként a patások, rágcsálók stb. Ez azt
a benyomást kelti, mintha mindezek a csoportok bizonyos időben
egyszerre jelentek volna meg a porondon.
De ezekből az egymásnak ellentmondó gyanításokból mégis csak
kivezetett egyszer a kihalt emlősöknek mindinkább mélyülő
ismerete.
Mindazok az emlőscsoportok még a harmadkor első harmadában
föllépnek, a már többször említett eocén-, vagy hajnalkorban. Maguk
a majmok is, amint láttuk, megvannak már ekkor. Ha tehát e dolgok
eredetéről valamit meg akarunk tudni, akkor még hátrább kell
keresgélnünk, úgy körülbelül az eocén-korszak kezdetén.
Nos, két egymástól nagyon távoli helyen - Franciaországban Reims
(Cernay) közelében és Északamerikában, Új-Mexikóban - ősvilági
emlősöknek éppen ez időből való csontjait találták, melyek egész
világosan megfejtik a titkot. Egyrészről valamennyinek nagyon
egyszerű és egységes, egyúttal "alapvető" szerkezete van. Egyszerű
a fogazatuk, minden szélsőségi és modoros ugrások nélkül, melyből
a mai ember- és majomfogazatot még nagyon könnyen
levezethetjük. Továbbá négy lábuk van, vagy jobban mondva: négy
kezük a szabályszerű öt újjal és általában nagyon mozgékony
hüvelykújjuk, tehát a jó előföltétele a majom- és emberkéznek,
melyek oly óriási módon eltérnek az oroszlán talpától vagy a ló
csülkétől és patájától. Az újjak végén volt valami, ami a pata és a
karom között állott, teljesen közömbös volt, tehát minden lehetett



belőle: lópata, ragadozó karom vagy akár majom- és ember-köröm.
Másrészről azonban, egyes más csontjellegekben, már kezdődő
eltéréseket mutatnak ez állatok. Egyesekben már van valami inkább
a ragadozókból, másokban a rágcsálókból és ismét másokban a
patásoknak ebből vagy abból a főalakjából. Semmi kétség, hogy
bennük egy régi alapcsoporttal van dolgunk, melyből éppen akkor
kezdettek az egyes nagy emlőscsoportok kiágazni, mint több
párhuzamos oldalhajtás. És abban sem lehet semmi kétségünk, hogy
egyik ilyen ág maguk a majmok voltak. Mindenesetre az az ág voltak,
mely a fog- és kézalkatot illetőleg az eredeti törzshöz a
leghasonlóbb maradt, tehát ennek egyenes folytatásául tekinthető.
Ez megmagyarázza, hogy miért teszik a majomemlősök, melyek az
eredeti kezet és az emberben a régi fokozatot is megtartották, most
(az őscsoport kihalása után) azt a benyomást, mintha a ragadozók,
patások és a többi csak az ő szélsőségekbe tévedt gyermekeik
volnának.
De hogy a majmok először tényleg a régi törzsnek (bár a
legegyenesebb) oldalhajtása voltak: az kitűnik ama cernay-i és
újmexikói régi csontok tanulmányozásából. Mert amint apró kis
hajlandóságokban már jelentkeznek itt a ragadozók, ott a rágcsálók
és amott a patások, úgy egy kis részük bár lassan, de határozottan
megindul már a mai majmok felé. Persze ezek még nem igazi
majmok. De már félreismerhetetlen hasonlóságot mutatnak az élő
emlősöknek egyik csoportjához, melyek a rendszerben mindig közel
állottak a majmokhoz, sőt egyenesen mint e valódi majmoknak a
csodálatos tartozékát kezelték őket, - az úgynevezett félmajmokhoz.
Ma is él még a Szunda-szigeteken, tehát ott, ahol a gibbon és oráng
laknak és valamikor a pithecanthropus kóborolt, egy furcsa kis
teremtmény, mely félig kis majomhoz, félig a guggoló ugró-egérhez
hasonlít és egész külsejében annyira kómikus, hogy az emlősök



leveli békájának nevezték el. Koboldmaki (tarsius specirum) hivatalos
neve e kis erdei kísértetnek. Ez a koboldmaki a rendszerben a
félmajmokhoz tartozik. Ide tartozik még néhány, átlagosan
macskanagyságú állat, melyeket az állatkertjeinkben "makiknak"
neveznek és valamennyi Madagaszkárból ered, azután az
úgynevezett galagók Afrikából, a részben délafrikai, részben
délázsiai lori-k és az egészen különös, szintén madagaszkári újjas
állat. Régebben voltak Madagaszkár-szigetén olyan maki-fajták,
melyeknek nagysága megközelítette az emberét.
A kis koboldmakinak van egy tulajdonsága, mely őt a legszorosabb
kapcsolatba hozza a valódi majmokkal és pedig közelebbről az
amerikai kapucinus-majommal. Akinek volt már alkalma egy ember
születésénél jelen lenni, az emlékezik arra az erősen véres
képződményre, mely a szülés után jön ki. Ez a "magzatlepény" vagy
placenta. Míg a kis ember, mint magzat az anyatestben tartózkodik,
ez a magzatlepény az ő legfontosabb szerve, mert ezen keresztül
kapja a magzat teste a táplálékot az anya véréből. Már most ez a
magzatlepény, mint a test egyéb berendezései is, közös az embernél
és az összes magasabb emlősöknél. De abban a közelebbi
módozatban, ahogy a magzatlepény az anyatestben képződik,
jelentékenyen eltérnek egymástól a magasabb emlősök egyes
csoportjai. Az ember és az emberszabású majmok magukban egy
különleges módszert képviselnek - ez megint kitünő példa az ember
és az emberszabású majmok összetartozandóságára, és e
szempontból jelentékeny vívmány volt, mikor a már említett Selenka
a gibbonnal és orángnál is kimutatta (az egész állatországban csak
az embert jellemző) közös módszert. Más módszerük van a tengeri
macskához hasonló farkos majmoknak és megint más, teljesen eltérő
és eredeti az amerikai majmoknak. A magzatlepény képzésnek ez
utóbbi módjához érdekesen csatlakozik a koboldmakié, míg a valódi
makik főtömege megint más és saját módszereket követ. Minthogy



Amerikában már nagyon régi, a középharmadkorból való
koboldmaki-maradványokat találtak, mind valószínűbb lesz, hogy az
amerikai majmoknak a koboldmakihoz hasonló félmajmok voltak az
elődei. Ez volna egyszersmind a legközelebbi állomás az ember
családfájában. Bizonyára a középső harmadkornak ezek a
koboldmakijai képviselik történetileg (a fentebb mondottak
értelmében), a cernay-i és az újmexikói állatnépség ama részének
továbbfejlődését, mely a törzsalaktól már a félmajmok felé kezdett
eltérni. Tudományosan ma többnyire "Lemur"-oknak nevezik e
félmajmokat és ezért nevezték amaz ősi előfutárokat
pachylemuridaknak.
Egy lemur-majom.
Itt meg kell említenünk, hogy az emlősök egy kisebb csoportjának
néhány képviselője sajátságos módon a koboldmakiéhoz hasonló
magzatlepénnyel bír, és pedig az úgynevezett "rovarevők" csoportja,
melybe a mi jól ismert sündisznóink és vakondjaink tartoznak. A
sündisznóknál találjuk ezt a fajta magzatlepényt. Alig
szabadulhatunk a föltevéstől, hogy valamiképpen ezek a sündisznók
is közel állhatnak ahhoz a helyhez, ahonnan az őscsoport
családfájából az ember és a majom kiágaztak. A dolog mibenléte
azonban még nincs megmagyarázva. A sündisznók egyébként is
valami ősi fokozat benyomását keltik és talán valamennyi élő emlős



közül ők mutatják még ma is legtisztábban a cernay-i és újmexikói
egész őscsoportnak igazi alakját. Már a középső harmadkor
kezdetén (az alsó miocénben), mint a maradványok mutatják,
megvolt készen a sündisznófaj, úgy, hogy mindenképpen igényt
tarthat arra a rangra, hogy ő a legrégibb emlősfajnak ma is élő
közvetlen folytatását képezi.
De ha föltesszük a kérdést, hogy honnan jött hát a magasabb
emlősöknek az az ősi csoportja, akkor nagyot nyer jelentőségben
egy másik történeti tény.
A harmadkor kezdetén vagyunk. Még egy lépes vissza - és a nagy
hüllők korába jutottunk. A föld képét alaposan megváltozottnak
látjuk. Belépünk a föld másodkorába, abba a roppant hosszú
korszakba, amelyben a rügeni kréta, a sváb fensík júra-palája és az a
vörös homokkő képződtek, melyből a heidelbergi kastélyt és a
strassburgi Münstert építették. Az e korból való kövült csontoknak
nagyobb része tekintélyes nagyságú, részben sárkányszerű óriás
hüllőktől származik. Mint a mi bálnáink, ezek a hüllők is az óceánban
úsztak; mint ma a vizilovak, úgy hemperegtek a parti iszapban; mint
a tehenek, úgy legelték a puszták füvét; roppant kengurukhoz
hasonlóan totyogtak vagy ugráltak a hátsó lábaikon; sőt a
legmerészebb képviselőik mint igazi mesebeli sárkányok
bőregérszerüen hasították a levegőt. A föld ezen korszakának
folyamán, mely bizonyosan hosszú évmilliókig tartott, csak
apránként lépnek föl az első madarak, - először a gyíkmadár, az
archeopterix, melynek testalkata világosan mutatja, hogy a madár
csak e hüllők nagy uralkodó törzsének egyik oldalhajtása.
De ezen egész "hüllőkorszak" alatt, mint a csontok bizonyítják, már
emlősök is éltek, Persze még nem játszottak valami nagy szerepet. A
másodkori kőzetekben csak igen kevés helyen találták meg a
maradványaikat s ezek a gyér maradványok is túlnyomólag



meglehetősen apró állatoktól származnak. De mindig jól
fölismerhetők és ismét igen fontos dologra tanítanak bennünket.
A harmadkorból visszafelé menve a másodkorba, mintha hirtelen
eltünnének az összes magasabb emlősök, még a cernay-i és
újmexikói törzsalakok is. De mindenütt, ahol egyáltalán emlős
csontok előfordulnak, föllépnek helyettük az alsóbb emlősök egy
egész határozott csoportjának a képviselői, - az úgynevezett
"erszényes állatok".
Az avatatlan legjobban ismeri az erszényesek közül a kengurut. De
vannak más élő képviselőik is, melyek túlnyomólag Ausztráliában,
kisebb részben Amerikában élnek. A legtöbb erszényes állatnak,
egyéb különösségeik mellett, az alsó állkapcsán egy befelé hajló
csontkampó van, ami ezeknek az állkapcsát egyéb emlősök
állkapcsától nagyon jellemző módon különbözteti meg. Ama
másodkori emlősöknek megmaradt kövült állkapcsainál ismételten
megtaláljuk ezt a hajlott csont-kampót: bizonyára olyan emlős
csoporttal van dolgunk, melynek utolsó élő képviselői az erszényes
állatok. Amellett a csontokat megtaláljuk Afrikában, Ázsiában és
Európában, ami bizonyítja, hogy az erszényesek rendje annak idején
az egész földet lakta.
Már a dolognak ez az általános állása közelfekvővé teszi a gyanút,
hogy itt megint az emlős állatnak olyan régi formájával van dolgunk,
amelyből minden valószínűség szerint a harmadkori csoportok
magasabb ágai eredtek és így egy fokkal megint visszafelé jutottunk
az álcázott "ember" keresésében, - eljutottunk az ichthiosauruszok
kortársát képező erszényes állat-emberhez.
Az erszényes állatokat így nevezik egy olyan sajátságukról, melyet az
állatkertben a gyermekek is megismernek a kengurunál: az anya a
nagyon éretlen állapotban megszült, azt mondhatnánk rendesen



koraszülött fiát egy ideig egy védő bőrzacskóban, az úgynevezett
erszényben magával hordozza. Ebben az erszényben találja meg a
kölyök az emlőt is, melyen emlős-szokás szerint táplálkozik.
Egyenesen erre a célra berendezett szívó-szája mintegy odaköti az
emlőhöz, míg az egyidejű lélegzés (mely csak az orron keresztül
történhetik) a légcsőnek és a tüdőnek különleges berendezését
teszik szükségessé és a mellső lábak erős karmokkal ellátott
kapaszkodó szervekké alakultak ki, ellentétben az eleinte satnya és
tökéletlen hátulsó lábakkal. Teljes joggal nevezték lárvának ezt az
erszényes-kölyköt, mely részben különleges, később megint eltünő
szerveket fejleszt ki az erszényben való tartózkodás idejére, mintha
csak egy emlősállat "békaporontya" volna. Az erszényes állatoktól
följebb egyetlen magasabb emlősnél sem találunk még csak
hasonlót sem ehhez a csodálatos "erszényes lárvához". De ezeknél a
magasabb emlősöknél is megtaláljuk az erszénynek egy nagyon
jellegzetes maradványát egy kétségtelenül ehhez tartozó záró
izomban. Ez egész biztosan mutatja, hogy az egész magasabb
emlős-népség, az embert is beleértve, őseiben átment az
erszényesállat fokozaton. Hogy pedig ez a fokozat szorosabb
kapcsolatban volt a ma élő valódi erszényesekkel, kitűnik az
utóbbiaknak egy másik sajátságából, melyre csak újabban lettek
figyelmessé. Megint a föntebb említett magzatlepényről van szó. Míg
eddig csak ugyanazon magzatlepény különböző alakjairól hallottunk,
úgy látszik, hogy az élő erszényesek megállottak azon a fokon, ahol
a magzatlepény egyáltalán fejlődni kezdett.
Az erszényesek többségénél ugyanis egyáltalán nincs magzatlepény.
Az erszény érthetővé teszi, hogy ez miért lehetséges.
A kölyök itt oly korán megszületik és oly korán kapja a külső emlőből
a táplálékot, hogy a tápláló anyavérrel való belső összeköttetésre
(tehát arra, amit a magzatlepény közvetít) egyáltalán nincs szükség.
Az oposszumnál (amerikai erszényes patkány) a pete első osztódása



után 75/6 napra már világra, azaz az erszénybe jön a kölyök. Ez hát
más dolog, mint az ember kilenc hónapos tartózkodása az
anyatestben! E kilenc hónap nagy részében az emberi magzat sokkal
fejlettebb állapotban van, mint az erszényes-kölyök a
megszületéskor, és mégis az anyatestben marad, ahol pedig nincs
emlő, mint az erszényben. Itt megértjük, hogy az anyaméhen belül
csakugyan már korán valami táplálókészülékre van szükség s erre
szolgál a magzatlepény. A magasabb emlősnél az anyaméh
helyettesítette az erszényt, illetve maga képez belső erszényt, úgy,
hogy a külső, gyenge maradványokat leszámítva, egészen
eltünhetett; ha e dolgot a haladás mértékével mérjük, bizonyára
javulás volt ez a gyermek biztonsága tekintetében. De hogy ez
meglegyen, létre kellett jönnie a magzatlepénynek. Nos, mikor az élő
erszényeseknél először kutattak ez után, csupa olyan fajokra
akadtak, amelyeknek az erszény mellett semmi ilyen belső
magzatlepényük nem volt. Csak újabb időben lettek figyelmessé
arra, hogy a dolog tulajdonképpen még érdekesebb. Úgy látszik,
hogy az erszényesek élő csoportja az erszény-foktól a
magzatlepény-fokig való átmenetben éppen a középen állott meg, és
így itt a legszebb "missing link"-et, átmeneti láncszemet képezi. Mint
ahogy az erszényesek nagy tömegében akad egynéhány, melyeknél
az erszény már majdnem vagy teljesen eltűnik, úgy akad néhány
olyan is, melyeknél részben megkezdődött már a magzatlepény
képzés, részben már teljes magzatlepényük van. Az úgynevezett
erszényes borznál (perameles, Ausztrália) már valóságos, bár
nagyon egyszerű és kezdetleges magzatlepényt találunk. Más
ausztráliai formáknál bizonyos tapogatódzó kísérleteket látunk
többféle irányban is s nagyon jellemző, hogy többféle úton
próbálkoznak ugyanazon célhoz eljutni. Így például az erszényes
nyestnél a magzatnak úgynevezett szíktömlője, melynek különben
semmi köze az igazi lepény-képzéshez, fölveszi az anya tápanyagait,
mintha itt valami magzatlepény akarna kiképződni; ez a



magzatlepény-képzésnek olyan mellék-kísérlete, melynek világos
nyomai néhány magasabb emlősnél is megmaradtak.
Véleményem szerint éppen a kezdeteknek ez a sokfélesége mutatja,
hogy az élő erszényes-állatok az első kísérletezésnek minden
nyomát magukon hordó igazi képviselői a régi átmeneti csoportnak
és nem (mint állították) visszafejlődött és degenerált valódi
magzatlepényes állatok. Még ha nem volnának is erszényes
maradványaink a földtörténet nagyon régi korszakaiból és nem
tudnánk ezekből, hogy erszényesek éltek már a júra-korszakban is,
tehát bármely magasabb emlős föllépte előtt, tisztán földrajzi
okokból (főleg éppen az elkülönített Ausztráliában való túlnyomó
kifejlődésükből) arra kellene következtetnünk, hogy nagyon régi,
egészen különleges emlős csoportról van szó. E nézetet megerősíti
az ő föltünően nagy alaki és alkalmazkodási változatosságuk
aránylag szűk téren belül, mintha a patásállat-szerű kenguruban,
ragadozó, rovarevő, rágcsáló, úszó, mászó, repülő és ásó
erszényesekben egymás között már meg akarnák valósítani a
magasabb emlősök összes rendjeit. Teljesen olyan csoport
benyomását keltik, melyben már adva volt az emlős-típus
sokoldalúságához vezető teljes erőkészlet, de csak nagyon alacsony
fokon.
Lehet, hogy a júra-korszakot követő kréta-korszak folyamán, a
magzatlepény-képzés kezdeteit mutató valamelyik erszényes
csoportnál ment végbe az a fejlődés, mely a cernay-i és újmexikói
magasabb törzscsoportokhoz vezetett. Emellett tekintetbe kell
vennünk, hogy az elálló hüvelykújjakkal bíró ötújjú láb, amit a
félmajom, majom, emberszabású majom és az ember kezük
alkatában máig híven megőriztek, már az erszényesek mászó
fajainál, főleg az amerikai erszényes patkánynál vagy oposszumnál is
előfordul.



Még mielőtt az anyatestben lévő emberi magzatnál a külső
emlőbimbók kifejlődnének, keletkezik a bőrben a tejmirigy. Ha arra a
"biogenetikai alaptörvényre" gondolunk, az a benyomásunk, mintha
bizonyos fokon az ősöknél is meglett volna már a tejmirigy, még
mielőtt a külső emlő kifejlődött volna. Épp úgy látunk az emberi
magzatnak egy korai fejlődési szakán egy sajátságos képződményt a
hátsó testnyíláson: a vizelet és az ivartermékek csatornája a
végbélbe nyílik, úgy hogy mindhárom dolog: az ürülék, vizelet és az
ivari termékek számára kezdetben csak egyetlen nyílás van. Csak a
harmadik hónapban képződik a leendő emberke végbelében egy
válaszfal, mely azután e váladékokat két cső (két nyílás) között osztja
meg: egy vizelet- és ivarvezeték és a végbél között. Ez az
egymásután annak megfontolására indít bennünket, vajjon nem-e itt
is valami ősi vonatkozással van dolgunk. Voltak-e csakugyan valaha
olyan embert rejtő emlősök, melyeknek már voltak tejmirigyeik, de
emlőik nem, és amelyeknek a vizelet, ivartermékek és váladékok
kiürítésére csak egy nyílásuk volt?
Még ma is vannak ilyen emlősök! Ezek a híres ausztráliai csőrös
állatok. A szárazföldi csőrös emlős vagy echidna egy nagy
sündisznóhoz hasonlít, ő is erős tüskékkel van fölszerelve. Az
ausztráliai szárazföldön, Tasmániában és Új-guineában fordul elő. A
vízi csőrős emlős a szőrözetét és életmódját illetőleg inkább a mi
vidránkhoz hasonlít, igen jól úszik s az ausztráliai szárazföld kisebb
folyóiban és tavaiban lakik. Egyik csőrös állatnak sincsenek külső
emlői, de vannak szabályszerű tejmirigyei; a bőrnek egy
tányérszerűen bemélyedt és átlikgatott helyén keresztül csöpög a tej
a fiatalok szájába. A test hátulsó részén is egész életén át csak
egyetlen nyílás van az ürülék, vizelet és ivartermékek eltávolítására;
ezt a nyílást "kloakának" és eszerint a csőrös emlősök egész
csoportját "kloakás állatoknak" nevezik.



Az ausztráliai csőrös-emlős. (A mellette lévő
karika a tojásának eredeti nagyságát mutatja.)
E kloakás állatok a rendszertani helyüket illetőleg egy fokkal
okvetlenül mélyebben állanak, mint az erszényesek. Egyik csőrösnek
sincs többé magzatlepénye. E tekintetben tehát egy fokon állanának
a szélsőbb erszényesekkel. Legalább a szárazföldi csőrös állatnak
van rendes erszénye, mely semmiben sem különbözik az
erszényesekétől. Hanem ha a nősténynek ezt az erszényét bizonyos
időben a tartalmára nézve megvizsgáljuk, észreveszünk valamit, ami
a csőrösöket végleg elválasztja az összes erszényesektől. Valamit,
ami egy emlősnél oly különösnek és váratlannak tűnik föl, hogy az
első erről szóló hireket sokáig állattani meséknek tartották, míg
végre alapos kutató munka kétségtelenné nem tette a dolgot.
A vízi csőrös-emlős (Ausztrália).



Elmondtuk, hogy az erszényes anyának az erszényében először egy
kölyök jelenik meg, mely még annyira tökéletlen és annyira eltér a
későbbi alaktól, hogy egyenesen "lárvának" nevezték. A szárazföldi
csőrös állat erszényében ugyanekkor nem kölyköt találunk, hanem
egy tojást. Szilárd pergamenszerű burokkal körülvett tojást. A vízi
csőrös állatnál, melynek nincs erszénye, hanem a tojásait (kettőt)
egy vakondtúrásszerű földalatti lyukba rakja le, e tojások egyenesen
mészhéjjal vannak körülvéve. A szárazföldi csőrös állatnak egy
birtokomban lévő tojása körülbelül jókora szőlőbogyó nagyságú s
színében és alakjában egy kis sárga kökényhez hasonlít. Mint a
csirke, úgy búvik ki egy idő múlva a meleg erszényben a kis csőrös
állat a tojásból, amikor is különleges szerve van a héj föltörésére, egy
korán kifejlett magános "tojástörő fog", mely az elvégzett munka
után megint hamar kihull; a legjobban fejlett ilyen külön tojástörő
fogaik vannak a hüllőknek. Csak a kibúvás után kezdődik a kölyök
tejjel való táplálása, mely amaz emlőnélküli bőrmélyedésből csöpög
ki, - tehát csak itt kezdődik az, ami az "emlős" bélyeget adja. Igazi
emlős, mely mint a madár vagy a teknősbéka, kemény burokban jön
világra - lehetne-e valami furcsábbat kigondolni?
Egyrészről nem tagadható, hogy itt belevegyül valami az emlős
fogalmába, ami a megszokott rendszer szerint csak a legközelebbi
alsóbb gerinces osztályokban (nem csupán rend, hanem osztály!)
fordulna elő, a madaraknál és hüllőknél. De ha jobban megnézzük a
dolgot, a látszólagos ellentét egészen értékes valamivé szelídül:
ugyanis nem csak azt látjuk, hogy egészen különböző dolgok durván
összeszövődnek, hanem látjuk a símán közvetítő átmenetet is. A
csőrös állatnak már a tojása is finom átmenetet mutat az emlős
állapothoz. Mikor ugyanis a tojás a nőstény testében leválik a
petefészeknél, megkapja ugyan mindjárt a héjat; de nem rakja le
mindjárt, hanem egy darabig a petevezetékben marad és "belsőleg"
táplálkozik, - azaz: a petevezeték falaiból tápláló folyadék, tehát az



anya tápláléka szivárog be a héjon keresztül a magzathoz, miáltal ez
növekszik, úgy hogy a rugalmas héj a háromszorosára is kitágul. Itt
tehát már a későbbi emlős-sajátságnak, a magzatlepény-képzésnek
egy szunnyadó előfokával van dolgunk, melynél az anyatestben lévő
magzatot az anyavérből átszivárgó folyadék táplálja, összekapcsolva
még tojásképzéssel, mint a madaraknál és hüllőknél. Sohasem látunk
a természetben ennél szabályosabb átmenetet! Az emlős is olyan
állatalakokból emelkedett ki valamikor, melyek rendesen tojást raktak
s a külső, tejjel való és a belső anyavér általi táplálás új módjainak így
kellett a megszokott tojásrakás keretein belül utat törniök, míg csak
később teljesen ki nem szorították ezt. De ha meggondoljuk, honnan
keletkezett ez a szívós szokás, megint új és tanulságos adatokhoz
jutunk az emlősök és ezzel együtt az ember további családfájára
vonatkozólag is.
Itt megint az első fontos dolog annak a megállapítása, hogy ezeknek
a mai csodálatos csőrös állatoknak van-e valami kapcsolatuk az
emlősöknek valamely tényleges történeti ősalakjaival, olyanokkal,
melyekből szintén vannak kövült maradványaink. Az erszényesek
már a júra-korszakhoz vezettek vissza bennünket. A csőrös állatok
történetileg szükségszerűen idősebbek, mert a szaporodásmódjuk
egy fokkal régiesebb.
Tényleg itt is ráakadtak a történeti kapcsolatra. A két élő csőrös állat
is csak "utolsó mohikánja" egy azelőtt nemcsak nagyon gazdag,
hanem nagyon régi nemzedéknek; és pedig ez a népség olyan
időben virágzott, mely jóval mögötte van az erszényesek
virágkorának. A nagy hüllőkorszak (másodkor) első harmadának (a
júra-korszakot megelőző úgynevezett triász-korszaknak) kőzeteiben
már régen találtak csontmaradványokat apró emlősöktől, melyek
semmiféle élő emlős-csoportba nem illettek, még az erszényesek
közé sem. E maradványok főleg fogak voltak. De éppen az élő
csőrösöknek egyáltalán nincsenek fogaik. Azért nevezik őket



csőrösöknek, mert fognélküli állkapcsaik a madárcsőr módjára
szarúlemezzel vannak borítva. Különösen a vízi csőrösnek egészen
szabályszerű kacsacsőre van. És így eleinte nem is gondolhattak
arra, hogy ezeket a (történetileg talán legrégibb) emlősfogakat a
csőrös állatnak tulajdonítsák. De a föntebb ismertetett biogenetikai
törvény egyszer csak meghozta a megoldást. A fiatal vízi csőrös
állatnál eleinte kifejlődik valami tejfogazat-féle nagyon jellemző alakú
zápfogakkal, melyeknek két púpjuk és a szélen számos kis dudoruk
van. Semmiféle élő vagy kihalt állatnak a foga nem hasonlít a
csőrősnek e fiatalkori fogaihoz, - kivéve egyikét a hüllő-korszak ama
titokzatos kövült fogainak, melyek közül a legrégebbi az ősi triász
korszakból származik! Így következtettek hát: a mai csőrösök
fogatlan csőre, bármilyen furcsa is egy emlősnél, nem valami régi
örökség. Sőt újabb szerzemény, alkalmazkodás, melyet ezek az élő
ausztráliai alakok a hosszú időközben szereztek. Hüllő-korszakbeli
őseiknek, melyek az erszényesek igazi ősei voltak, még voltak fogaik,
azok voltak ezek, melyeket most megkövülve találunk. Ezeket a régi
"fogas csőrösöket", ahogy nevezhetnők őket, ha nem volna e szó
ellentmondás, tudományosan allotheria névvel jelölték meg.
Ez a körülmény elég tisztán állván előttünk, az ősi csőrös állatoknak a
lefelé való kapcsolatáról általánosságban szintén nem lehet
kétségünk.
Mikor élő csőrös állatainkat először ismerték meg, érthető, hogy
főleg a koponyájuk keltett föltünést. Noha ez a koponya egyébként
teljesen az emlősökéhez hasonlít, mégis erősen madár-jelleget
kölcsönöz nekik, ami már korán azt a gyanút keltette, hogy ezeknél a
csodálatos teremtményeknél kezdenek az emlősök madarakká
átalakulni. De ebben az értelemben kevésbé fog nekünk a dolog
imponálni, mert hiszen a csőr valami céltalan és utólagos dolognak
látszik, mint a halcsont-rosta a bálna szájpadán, vagy mint a lajhár
roppant karmai. De annál inkább gondolkodásra indítanak e csőrös



állat egyéb sajátosságai és pedig főleg a biztosan megállapított
tojásrakás, amiről régebben még nem voltunk bizonyosak. Ez
mindenesetre az emlősöktől a gerincesek alsóbb osztályaihoz vezet,
de nem csupán a madarakhoz; mert hiszen a hüllők, kétéltűek, halak
is tojásokat tojnak. Sőt külsőleg a csőrös-tojás inkább hasonlít egy
hüllőéhez, például a gyíkéhoz vagy teknősbékáéhoz, mint az igazi
madártojáshoz. És ha az élő csőrösállatnak még a csontozatát és
egyéb szervezetét is megnézzük, inkább a hüllőhöz, nem pedig a
madárhoz való hasonlatosság növekszik.
Úgy látszik, hogy ez a csőrös állat, mely virágzása idején kortársa
volt a hüllő-saurusoknak, egyenesen e hüllőkhöz vezet, anélkül, hogy
a madarakat érintené. A mi régi rendszerünknek az egyszerű
sorozata: emlős, madár és csak azután a hüllő, itt tévútra vezet. A
madárról egészen biztosan tudjuk ma, hogy a hüllőnek külön
fejlődött egyoldalú hajtása, melynek nyílvánvalóan semmi köze az
emlős kialakulásához.
Igaz, hogy a madár vére is állandó hőmérsékletű, mint az emlősé és
ez a hasonlóság közel is hozta őket egymáshoz a rendszerben. Sőt
még valamivel "melegebb vérű", mint mi. Ez azonban csak olyan
tulajdonság, amely egészben véve magasabb fokot jelöl ugyan meg,
de az egyes csoportok teljesen önállóan, egymástól függetlenül is
megszerezhették. Így például egymástól nagyon távoli
állatcsoportok: legyek, méhek, szitakötők, lepkék (tehát a rovarok),
aztán halak (repülő halak), békák (a szundaszigeti repülőbéka, mely
az újjai között kifeszített bőrrel repked), gyíkok (az ausztráliai repülő
gyík), aztán maguk a madarak és az emlősök közül a repülő
erszényesek, bőregerek és a repülő mókusok, mind külön sajátították
el a repülést. Ezekben az esetekben szó sem lehet arról, hogy egyik
állatcsoport a másiktól örökölte volna a szóbanforgó képességet,
mindegyik a körülmények kényszerítő hatása alatt, mint
alkalmazkodást, külön "találta föl". A kihalt régi hüllők egy részénél



(sok dinosaurusnál és a repülő sárkányoknál) sokféle okból
valószínűnek tehetjük föl, noha határozott bizonyíték nincs rá, hogy
már ők is melegvérűek voltak. Bizonyos, hogy egyes kígyóknál (a
python óriáskígyóknál) még ma is időleges melegvérűség lép föl, és
pedig akkor, mikor a tojásaikat lerakták és ezeknek a kiköltéséhez
szükségük van bizonyos állandó hőfokra. Így elég közelfekvő dolog
volt, hogy ezt a tulajdonságot a madár, mint a hüllők sarja,
élethossziglan megszerezte. Az archeopterix nevű furcsa
keverékállat kövült maradványa bonctanilag félreismerhetetlen
átmeneti alakot szolgáltat a gyikok általános típusától a júra-korbeli
madárhoz, egy olyan formához, amely sok tekintetben már igazi
madár, de amely egész csomó jellemző hüllő-tulajdonsága is van,
például a hosszú gyikfark. Viszont semmiféle átmenetünk nincs a
madártól az emlőshöz.
A bőregér éppoly kevéssé szolgál ilyen átmenettel, mint a bálna a
halakhoz; mindkét esetben aránylag fejlettebb emlősök még egyszer
utólagosan és önállóan alkalmazkodtak: a bőregér a repüléshez, a
bálna az úszáshoz. Bár könnyű elképzelni, hogy a madár tolla a gyík
pikkelyéből alakult ki, de elképzelhetetlen, hogy valaha a pikkely vagy
a toll belső szerkezetükben annyira átalakultak volna, hogy ezekből
jöhetett volna létre az emlősök jellemző bőrburkolata, a szőr, amivel
már a csőrös állatok is egészben vagy részben fedve vannak. A
pikkely is, a toll is bizonyára kezdettől fogva a bőr védőeszközei
voltak, a testnek védő- és (a tollnál) később első sorban melegítő
burkolata. Hiszen egyes emlősöknél is mégegyszer megjelenik ez a
védő páncél: például az öves vagy pikkelyes emlősöknél; régebben
egyes bálnáknál is volt valami efféle. De az emlősök közismert
természetes ruházata mégis csak a szőrözet. És úgy látszik, hogy
eredetileg a szőrözetnek nem volt olyan értelemben vett védő
szerepe, mint a páncélnak, hanem a bőrnek egy egészen más,
tágabb értelemben a védelmet is szolgáló szerepével függött össze,



- és pedig az érzékeléssel. A szőrök finom tapintó-fonalacskák
voltak, azt mondhatnánk a bőrnek érzékeny ujj-hegyecskéi. Csak
utólag, mikor az emlősök melegvérüek lettek, kapták azt a szerepet,
hogy a meleget is védjék. Újabban néhány kiváló tudós igen
behatóan foglalkozott a szőrök elrendezésével az élő emlősöknél, és
arra az érdekes eredményre jutottak, hogy a szőrök még ma is olyan
rendben sorakoznak egymás után, mintha eredetileg valamennyi
egy-egy pikkely mögött állott volna. Ez teljesen amellett szólna, hogy
az ősök sorozatának bizonyos fokán valamennyi emlős hüllőszerüen
pikkelyekkel volt borítva és hogy az a furcsa pikkelyes emlős ebben
az egy tekintetben híven megőrizte még ma is az ősök arcképét. De
mint ahogy ma a pikkelyeken kívül tekintélyes szőrözete is van ennek
az állatnak, úgy azoknál a pikkelyes ősöknél is egyidejüleg meg
kellett lenniök a szőröknek is és pedig nem a pikkelyek helyett, vagy
mint azoknak továbbfejlődése, hanem mint valami, ami e pikkelyek
védelmében és így elrendezésben ezek mintájától függve, önállóan
alakult ki. Finom tapintószőrök, melyek a kemény fedőpikkelyek közül
kiállottak: a dolgok ilyen fölfogása mellett könnyen lehettek a mai
szőrbunda ősei. Mikor azután az emlősök melegvérüsége kialakult,
ezek a tapintó-szőrök azzá lettek, amivé a tollakká átalakult
pikkelyek a madárnál: a test melegét védő gyapjútakaróvá. Eleinte
bizonyára éppúgy túltengtek a pikkelytakarón, mint a grypotherium
nevű, az emberrel még együtt élt furcsa amerikai lajhárnál, melynél a
csontos bőrpáncélt sűrű, vöröses-sárga bunda fedte. De amint az
emlős állat éppen a teste melegénél fogva élénkebb és
mozgékonyabb lett, annál könnyebben nélkülözhette a nehéz védő
páncélt, amely azután lassan el is tűnt s átengedte a teret a
szőröknek, melyeknél már csak a szálak váltakozó elhelyezése
emlékeztetett az egykori páncélra, mint ahogy egy elvadult kertben a
szabadon tenyésző virágok még évek múlva is emlékeztetnek a
különben tönkrement ágybeosztásokra. Hogy a test belső fűtése is
csak olyan tulajdonság volt, melyet az emlősök ősei is lassan,



lépésről-lépésre szereztek meg, azt maguk a csőrös állatok
bizonyítják: az összes emlősök között az ő testmelegük a
legcsekélyebb fokú.
De ha körülnézünk, hol találhatnánk meg az emlősök alatti
gerincesek között leginkább az ilyen "tapintóknak" vagy bőr
érzékszerveknek a kezdeményeit, akkor a pikkelyes hüllőkön is túl
kell mennünk a gerincesek legközelebbi alsóbb osztályához, a
kétéltüekhez.
A hüllőkhöz tartozó gyíkokkal, kígyókkal, krokodilusokkal,
teknősbékákkal ellentétben, a kétéltüek közé sorolják a
szalamandrákat, varangyokat és békákat. Ezeknél az állatoknál
ugyan még nem találunk igazi szőröket, de éppen itt a bőrben, ahol
az emlősnél a szőrök vannak, sajátságos kis érzékszervek ülnek,
amelyek - legalább a különböző szakértők nézete szerint - pontosan
megfelelnek az emlős-magzat valódi szőrszálainak, tehát a
biogenetikai törvény szerint a valódi szőrtakaró ősi és eredeti
formáját láthatjuk bennük.
Ez egy pillanatra azt sejtetné velünk, mintha a legrégibb emlősök,
tehát a csőrös állatoknak ama rokonai, melyek már a hüllőkorszak
első harmadában, a triászkorban fölléptek, nem is igazi hüllőkből,
hanem egyenesen a rendszertanilag alacsonyabb fokon álló
kétéltüekből keletkeztek volna.
A régi állatrendszertan még egy kalap alá fogta a kétéltüeket és
hüllőket. A későbbi élesen különválasztotta e két osztályt. Tehát úgy
látszik, a "vagy-vagy" kérdéséről van szó.
Csupán a pikkelykérdés nem lehet döntő. Mert ha a mai
szalamandrák és békák általában csupaszbőrüek is, volt ama
triászkorszakban számos kétéltű, melyek az akkori hüllőkhöz
hasonlóan szintén pikkelyekkel és szilárd páncélokkal voltak födve.



Egy ideig azt hitték, hogy a koponyát az első nyakcsigolyával
összekötő izületi-dudorok száma az a kapocs, mely az emlőst
ugyancsak összeköti a kétéltűvel. Az emlősnél két ilyen izületi dudor
van, a kétéltünél szintén, míg a hüllőnél és madárnál csak egy-egy.
De kitünt, hogy ennek az izületnek a képződése a kétéltüeknél
mégsem egészen azonos az emlősökével, míg másrészről találunk itt
olyan képződményeket, amelyek egészen jól átvezetnek az
emlősökhöz. Tehát jó lesz itt nagyon óvatosan továbbhaladnunk,
nehogy az utat eltévesszük.
Kétségtelen, hogy a kétéltüek egyes élő képviselőinél pontosabb
vizsgálat mellett találunk igen fontos olyan részleteket, melyek
egyenesen az emlősök törzsére utalnak. Sok békánál és varangynál
meglepetéssel vesszük észre az utódokról való gondoskodás
kezdeteit, legalább abban az értelemben, hogy majd a him majd a
nőstény magával hurcolja a tojásokat. Sőt a mi honi
"bábavarangyunknál" úgy történik ez, hogy a him a nősténytől
elveszi az egész petevezetéket, a hátsó lábai köré csavarja és
hűségesen magával hordozza. Viszont a délamerikai pipa-békánál a
nőstény hordja a hátán a petéket és pedig a bőrén kis zsebek
keletkeznek, melyben a tojások megérnek s a fiatalok kibujnak
belőlük. Az orrmányos varangyoknál és zsákos békáknál a kis
zsebecskékből nagy költőzsákok és erszények lesznek, melyben a
tojásokat és a fiatalokat éppúgy magukkal hordozzák, mint a
szárazföldi csőrösök és az erszényesek. Ugyanezeknél a
kétéltüeknél fontos szerepük van a bőrmirigyeknek. Mindenki ismeri
ezeket a varangynál, ahol a mirigyek védelmül maró folyadékot
lövellnek ki. De ugyanezen mirigyeknek szerepük van a pipa-béka
zsebképzésénél is, s nem is nagyon messzefekvő gondolat, hogy
abban a mirigyzacskóban felnövekvő kölyök elkezdi egy ilyen
mirigynek a nedvét (melynek nem kell éppen mindig marónak lenni)
állandóan mint tápfolyadékot szopogatni. De ezzel már ott is volnánk



a csőrös állat fokán levő "emlősnél", ahol a tojásból kikelt kölyök
szintén nem tesz egyebet az erszényben, minthogy egy
izzadságmirigynek a kicsöpögő nedvét nyalogatja.
De másrészt éppoly kevéssé tagadható, hogy éppen ennek a csőrös
állatnak az egész bonctani szervezete, amennyiben későbbi
különleges alkalmazkodások meg nem változtatták,
félreismerhetetlen hüllő-hasonlatosságokat mutat és pedig nemcsak
a csontvázában, hanem a puha részekben is, például a szívben és az
agyvelőben. Azonban a csontváznak egyetlen egy bélyegében a
csőrös állat a többi emlősökkel együtt határozottan eltér úgy a
hüllőktől, mint a kétéltűektől és pedig abban a módban, ahogy az
alsó állkapocs a koponyához ízül. A fogakkal ellátott alsó állkapocs a
fölfelé hajló ágával közvetlenül a koponyához ízül. Ellenben az összes
hüllőknél és kétéltüeknél a tulajdonképpeni állkapocs előbb hátul egy
több csontból álló izületi készülékhez kapcsolódik, amely csontok
egyike alulról emelkedik a koponya felé, míg fölülről egy másik áll
vele szemben és csak ez van többé-kevésbé szilárdan egyesülve a
koponyával. Ebben a pontban tehát úgy a hüllőnek, mint a kétéltünek
jelentékenyen át kellett alakulnia, hogy emlőssé - ha mindjárt csak
csőrös állattá is - lehessenek.
Ezekben a bonyodalmakban megint csak a kövült őslények
vizsgálata igazít el bennünket. Mert amennyire jogosult volt annak
idején a ma élő állatokkal szemben, hogy az állattan a hüllőt és a
kétéltüt szigoruan elválasztotta: - a távoli ősnapokban, hiszen ránk
nézve most ez a fontos, a rendszertani határ kezd megint eltünni,
hüllő és kétéltű megint mind jobban közelednek egymáshoz.
Az a kor, melyben a legrégibb csőrös-állatszerű emlős a legközelebbi
alatta álló törzsalakból kifejlődhetett, körülbelül az elsőkor és
másodkor határvonalai, tehát a kőszénkorszaktól az első nagy
hüllőkorszakig, ama triász-korig melyben az ős-csőrösöknek első



fogait találták. De az éppen e korból való kövült maradványokból a
következőket tudjuk meg.
A kétéltüek mai képviselői: a szalamandrák, gőték és békák akkor
valószínüleg nem éltek még, ezek bizonyára csak későbbi hajtásai a
kétéltüek törzsének. Helyettük, mint már mondottuk, számos furcsa,
többé vagy kevésbé szilárd csontpáncéllal ellátott, olykor krokodilus
nagyságú kétéltüt találunk, melyek sok tekintetben annyira hüllő
jellegűek, mintha itt a kétéltüek ága már közvetlenül átmenne a
hüllőkébe.
De amellett éltek akkoriban bizonyos hüllők, apró saurusok, melyek
fontos dolgokban még egészen a kétéltűekre emlékeztettek, tehát
ők maguk is vegyes csoportot alkottak és így ők is a híd pilléreit
mutatták. A szerencsés véletlen hozta magával, hogy Ujzélandon az
ősvilág ez átmeneti alakjainak egy élő utódját találták meg: az
úgynevezett hídas gyíkot. Mellékesen megjegyezve, nem is a
közvetítő helyzete miatt nevezik így, hanem szervezetének egy
sajátsága miatt. Egész szervezetében igazi díszpéldánya az
átmeneti- és keverék-alaknak, melyben a szalamandra és a gyík
bonctanilag még csaknem teljesen egy közömbös harmadikká
olvadnak össze.
A hídas-gyík. Az ősvilági saurusok egyetlen élő utóda.



Azonban a hüllőnek és kétéltűnek éppen ezen a keveredési határán
látjuk az állatoknak még egy igen különös társaságát föllépni, mely
ma teljesen kihalt, - állatokat, melyek részben erősen a hüllőkhöz
húznak, de amellett félreismerhetetlen jellemvonásokat mutatnak
az emlősöktől. Ezeket a teremtményeket együttvéve
teromorpháknak nevezik, ami magyarul "emlősködőket" jelentene. A
legtöbb csontmaradványukat Délafrikában a Fokföldön találták.
Vannak köztük nagyon groteszk legények, például nehézkes csúszó
mászó állat két hatalmas rozmár-foggal egyébként fogatlan
szájában, aztán olyanok, melyek kemény csontsugarakból való óriási
fésüket hordottak a hátukon és sok másféle "sárkányalak". Később
egyesek kiváltak a sorból, mert ezekben állapították meg a
teknősbékák őseit. Ami azonban kezdettől fogva leginkább
fölkeltette a szakemberek csodálkozását, bizonyos
csontvázrészeknek és különösen a fogaknak az emlősökkel való
hasonlatossága volt. A búvárok nagy része azonnal ama nézet felé
hajlott, hogy itt közvetlenül az emlősök keresett őseivel van dolguk.
Bár ezt más oldalról ugyanolyan élénkséggel cáfolták, de éppen az
utóbbi időben igen illetékes szakemberek megint csak e
véleménynek adnak kifejezést. Ha ebben a biztosan el nem dönthető
dologban még oly óvatosan nyilatkozunk is, bizonyosnak tekinthető,
hogy a hüllő és kétéltű határon mutatkozó ingadozáshoz, ama
kritikus ősnapok kövült maradványaiban még egy ingadozás járul a
hüllő és emlős között. Azt hiszem, hogy a helyes következtetés ez
lesz.
Egy időben, bizonyára az első kor vége felé, volt valami kollektiv-,
vagy ősi vegyes-csoport, melyben a kétéltű, hüllő és emlős még
mindhárman egyet képeztek, - mint ahogy a harmadkor legrégibb
emlősei a lehetőségeik szerint még ragadozók, patások, rágcsálók
és félmajmok voltak egyszerre.
A mirigyekben gazdag és sok érzőszervvel ellátott bőrt, talán az



életmódot és sok egyebet illetőleg, hasonlíthattak ezek a
teremtmények a mi mai kétéltű szalamandráinkhoz, ha mindjárt nem
rakták a lárváikat a vízbe, mint ezek. Alsó állkapcsuk még nem
alakult ki végleges formára, úgy hogy egyes részei a külső
alkalmazkodások szükségletének megfelelően majd így, majd amúgy
érvényesülhettek. Közülük egynéhánynál valamilyen táplálkozási
kérdések miatt beállhatott annak a szükségessége, hogy az
állkapocsnak elül egy második izülete legyen, ami miatt azután a
fogakat hordó állkapocs-résznek valamilyen nyúlványa a koponya
felé nőtt. Mikor már ennyire volt a dolog, akkor az állkapocsnak
bizonyára nem is volt már oly nagy szüksége a bonyolult hátsó izülő
készülékre és így ez a valódi emlősnél teljesen el is tünt vagy pedig
(mint sok tudós hiszi) a hallószerv kialakulásánál a hallócsontocskák
képzéséhez használtatott el. A csontozat egyéb részeiben bizonyára
sok dolog a mai hídas-gyíkra, más meg a csőrös állatra
emlékeztetett. Bizonyos, hogy a láb a szabályszerü öt ujjal volt
ellátva, talán már külön mozgatható hüvelykkel is, tehát megvolt a
"kéz" ősi kezdete. A fogazatnak az emlősökéhez kellett hasonlítania.
Ebből a gyüjtőcsoportból csak később ágaztak ki az egyes ismert
csoportok, mindegyik a régi alak bizonyos maradványainak
megőrzése mellett: itt a mai csupasz szalamandrák, - ott az inkább
hüllőszerű kihalt páncélos kétéltüek, - amott az igazi hüllők, melyek
először a mai hídas-gyíkhoz hasonló formákban válhattak el és
amelyekből később teljesen önállóan lett a madár, - majd a fokföldi
"emlősködők", melyek nagyjában talán még szorosabban együtt
haladtak a hüllővel, de amellett a fogaikban olyan jellemvonásokat
mentettek meg, melyeket különben csak a közös ősalakot mutató
emlősök vettek át és fejlesztettek ki (föltéve, hogy végül is nem a
másik elméletnek lesz igaza, mely legalább egy részükben a
közvetlen emlősősöket látja), - és végül ott, a többiekkel
párhuzamosan, maguk a valódi emlősök.



Semmi különös akadálya nincs, hogy ezeket az emlősöket, melyek
nyilvánvalóan legtovább - egész az emberig - vitték, tekintsük
megint a törzscsoport központi ágának vagy korona-sudarának. A
legértelmesebb ág bizonyára ők voltak, ők lehettek tehát testileg a
legjobban fölszerelve, ők voltak a nagy közös gyökérnek
szélsőségekbe legkevésbé elaprózott hajtásai.
Bizonyos, hogy ezek a föltevések, a rendelkezésünkre álló adatokra
építve, a logika szempontjából kifogástalanok. Annak a föltételezett
vegyes csoportnak a kövült maradványait eddig még nem lehetett
kétségtelenül kimutatni. De nem szabad elfeledni, hogy
szemlélődésünk most mind jobban és jobban a földtörténet
hajnalkori szakaszaiban vész el, ahol általában minden lazává és
ingadozóvá lesz már. Ezen a határon túl fokozódó mértékben kell
folyamodnunk a többé-kevésbé finom következtetési
bizonyítékokhoz. Nem várhatjuk többé, hogy az összes fokozatok
külön-külön és az összes bonyodalmak élesen kifejezésre jussanak,
- meg kell elégednünk a logika adta megközelítő fővonallal. De ehhez
még most is elég útmutató adat áll rendelkezésünkre.
Bejutottunk immár, mint mondottuk, a nagy hüllő-korszakon túl az
első (primer) korba. Közeledünk a legrégibb korszakokhoz,
melyekből a föld egykori életéről a kövületekből közvetlenül
megtudhatunk még valamit. Roppant kőzettömegeket találunk itt,
melyek a tenger iszapjából rakódtak le valamikor, most pedig
legföljebb halak kövületeit találjuk bennük, melyek akkoriban - úgy
látszik - az egész gerinces-népségnek még egyedüli képviselői
voltak.
Az a benyomásunk, mintha az első kortól visszafelé minden
magasabb, a kétéltütől és hüllőtől az emberig, egyszerűen a hal-ban
rejtőzött volna - hiszen más gerinces nem is volt még.



Ez a történeti tény pontosan megegyezik az elfogadott rendszerrel,
mely a hüllők és kétéltüek után a halakat állítja oda a legközelebbi
alsóbb gerinces osztálynak.
A halat a felnőtt szalamandrától és békától, a gyíktól vagy teknőstől,
a madártól vagy emlőstől és az embertől testileg az első pillanatban
megkülönbözteti a lélegzés módja. Az előbbiek mind tüdővel
lélegzenek a szabad levegőn. Ellenben a hal tökéletes alkalmazkodás
a vízi életmódhoz. Mivel a lélegzéshez neki is levegőre van szüksége,
egy olyan szerv fejlődött ki nála, mely mindig a vízzel érintkezvén,
képes a vízben oldott levegőt fölvenni és földolgozni: ez a hal nyakán
elhelyezett úgynevezett kopoltyú. De azt meg minden iskolásgyerek
tudja, hogy a mi kétéltüinknek, tehát a szalamandrának, békának és
gőtének a tojásaiból először úgynevezett poronty-lárva lesz, amely
halacska módjára teljesen a vízben él. Kezdetben ez a poronty is
rendes kopoltyúkkal lélegzik. Csak mikor kifejlődik a béka vagy a
szalamandra s elhagyja a lárva-állapotot, áll be a tüdő-lélegzés, a
kopoltyúk tönkremennek, mint ahogy a gyermeknek a tejfogai
kihullanak. De az ilyen poronty semmi egyéb, mint szabadba
helyezett magzat. Ama törvény értelmében, mely szerint a magzat
sok tekintetben az ősök alakulásait ismétli meg, ilyen föltünő esetből
csak arra következtethetünk, hogy a szalamandrák és békák olyan
teremtményektől származnak, melyek kopoltyukkal lélegzettek,
tehát, mivel a gerincesek közül nincs más választásunk, a halaktól.
Viszont ha a szalamandrák és békák, az előbbi föltevésnek
megfelelően, csak annak a törzscsoportnak egyik kiágazása, melyből
mint másik ág az emlősök is eredtek, akkor nem marad más hátra,
minthogy ezt az egész törzscsoportot és vele együtt a mi emberi
családfánkat is ugyancsak halszerű vízi állatoktól származtassuk le.
Az olvasó talán azt vetné most ellen, hogy akkor a békákon és
szalamandrákon kívül a törzscsoport többi leszármazottjai is, tehát a



hüllő és madár mellett mindenekelőtt az emlős és az ember, miért
nem tartották meg a kopoltyú-légzést a magzatnál? Miért nem lesz
az ember-gyerekből előbb poronty, mielőtt emberré lenne? Nos, az a
törvény nem egyetemes érvényességű. Néha csak elmosódva
mutatkozik. Mindenféle utólagos védelmi és alkalmazkodási okokból
az ősállapotok egyes ismétlődései utólag megint kiküszöböltettek a
fiatal állatoknál. Végül is mindig a "hasznosság" elve lett a döntő és
ahol a törzsfejlődés megismétlése nagyon hosszú és körülményes
volt, ott egyes fokozatok letompultak s végül kiszorultak. Mit
használna a madárnak, az emlősnek, ha egy poronty-állapotot élne
át a vízben? Ellenkezőleg! Hiszen már bizonyos békáknál és
szalamandráknál is látjuk a hajlandóságot, hogy poronty-korszakuk a
tojásban folyjék le s egészen be is fejeződjék, mire a fiatal állat
kimászik. Különösen egy Martinique-szigeti leveli békánál látjuk a
dolog ilyen egyszerűsítését. Ennél a poronty ki sem búvik a tojásból.
De akkor az emlősnél, hüllőnél és madárnál a tojásban vagy az anya
testben lévő magzatban látnunk kellene egy poronty- vagy
halállapotnak legalább a nyomait? A legszebb igazolása a
törvénynek, hogy tényleg látjuk is!
Öthetes emberi magzat, nagyítva. (Az eredeti nagyság e korban
csak kb. 1 cm.)
Jól láthatók a kopoltyúnyílások a nyakon, az uszonyszerű
végtagok és a farok.
Akármilyen magzatot nézzünk meg, a valódi gyíkét, kígyóét,
krokodilusét, amaz újzélandi hídas-gyíkét, a teknősbékáét, - vagy



akár a struccét, gólyáét, tyúkét vagy kanári madárét - vagy végül a
csőrösét, erszényes-patkányét, bálnáét, tengeri malacét, lóét vagy a
majomét, mely sokkal közelebb van az emberhez - a magzat a
fejlődés bizonyos fokán mindig félreismerhetetlenül világos nyomait
fogja mutatni a poronty- vagy hal-állapotnak. Ott vannak a nyakán a
kopoltyúívek, ott mélyednek be a jellemző kopoltyúréssel, melyeken
keresztül a vízben lélegző halnál a víz kering s megnedvesítheti a
kopoltyúk lélegző fölületét. Az ezen a fokon föllépő végtagok is még
határozott uszonyformát mutatnak; mint kerekded lemezek nőnek ki,
melyekből csak végtelen átalakulások után lesz később itt a bálna
uszonya, ott a ló csűdje a patával, végül amott a madár szárnya, a
bőregér repülő keze, vagy a szárazföldi teknősbéka nehézkes lába.
Ha egyáltalán volna szükség még valami szigorú bizonyítékra ahhoz,
hogy mindezek a magasabb gerinces állatok történetileg egyetlen
közös őscsoporthoz tartoznak, kézzel foghatólag nyújtaná ezt az ősi
örökségként föllépő kopoltyús és uszonyos magzat. De éppen ezek a
kopoltyúk és uszonyok azt mutatják, hogy ez az őscsoport legvégül
egy kopoltyú- és uszony-állatban fut össze, - más szóval a halban.
A szárazföldi csőrös-emlős magzata. Feltünően hasonlít az
embernek
és a majomnak a fejlődés ugyanazon fokán lévő magzataihoz.



A majom magzata a fejlődésnek ugyanazon fokán, mint az
emberé.
Itt volna még az utolsó kérdés: hogyan áll ez a dolog magánál az
embernél? Minden bonctani tankönyv megadja a választ. Bizonyos
fokon az ember magzatánál is megtalálhatók a kopoltyú-nyílások a
nyakon és azok az uszony-lemezkék a későbbi karok és lábak
helyén. Ez oly bizonyos, mint Kopernikusznak az a tétele, hogy a föld
kering a nap körül. Senki sem tagadhatja ezt, aki csak kissé is tiszteli
az igazságot. Igaz, hogy olyan emberek, akiknek kényelmetlen a
fejlődéstannak ez a megkapó bizonyítéka, többször megkísérlették,
hogy azt "hamisításnak" bélyegezzék. Minden tankönyvben, mely a
leendő orvos kezei közt van és amelynek tételeiből állami hatóságok
előtt vizsgázik, benne van ez az egyszerű tény és ha a diák a vizsgán
ezt le akarná tagadni, meggyűlhetnék a baja az állami
vizsgáztatókkal. Aki ennyire elvitázhatatlan és tudományosan sehol
többé kétségbe nem vont tényeket hamisításoknak mond, az az
igazság kutatásának erkölcsi föltételein túlteszi magát.
Így hát az ember is benne volt egykor a halban!
De ha kérdjük, hogyan volt lehetséges és mi adta hozzá a külső
ingert, hogy a távoli ősnapokban a kopoltyúkkal lélegző halakból
végre tüdővel lélegző szárazföldi állatok lettek, akkor most megint
egy élő állatalak szolgáltatja a legjobb útbaigazítást. Az ausztráliai
szárazföld keleti részének néhány kis folyójában egy teremtményt
födöztek föl, amely külsőleg, a pikkelyeiben, uszonyaiban és



kopoltyúiban teljesen egy nagy lazachoz vagy potykához hasonlít.
De ha megvizsgáljuk a belsejét, azt találjuk, hogy egészen rendes és
használható tüdeje is van. Ha az életmódját is kutatjuk, rájövünk, mi
a logikai célja ennek a viszontbiztosításnak. A száraz évszakban
annak a vidéknek a folyói teljesen kiszáradnak. Csak néhány
rosszvizű mocsár marad vissza, melybe nyüzsögve szorul össze a
halak népsége és egymás számára szinte lehetetlenné teszi a
lélegzést. Az ilyen sanyarú időkben a felületre úszik a mi nevezetes
állatunk, levegőt nyel a tüdejébe és így az igazi légbeli állatok
módjára lélegzik, mintha egyáltalán szüksége sem lenne többé vízre.
Az ausztráliai gőtehal, mely kopoltyúval és tüdővel is képes
lélegzeni.
Ezt a paradox legényt, mely tetszése szerint élhet hal vagy gőte
módjára, "gőtehalnak" keresztelték, latinul ceratodus a neve. De ezt
a nevet eredetileg olyan halszerű lények megnevezésére találták ki,
melyeket kövült maradványaikban, mint hosszú fejlődési sorozatot a
legrégibb első korig követhetünk visszafelé és amelyekre nagyon
jellemző, hogy a szájpadjukon sajátságos fogaik vannak. Pontosan
ilyen fogai vannak az élő ausztráliai gőtehalnak is. És így bizonyára
jogos a következtetés, hogy a kettős lélegzés sajátságos módját is
az ősnapokból őrizte meg: azon lények igazi utódainak tartják őt,
melyek az átmenetet képezték a kopoltyúval lélegző ősvilági halaktól
az első ősvilági tüdőlégzésűekhez, tehát a kétéltű, hüllő és emlős



föntebb föltételezett vegyes csoportjához, és így amaz ősvilági
ceratodus-rokonok maradványait éppen ezen átmeneti csoport
maradványainak tartják.
Az ausztráliai ceratodus mindenesetre világosan mutatja, milyen
kényszerhelyzetben fejlődhetett ki a "tüdő": mikor ugyanis a víz
nagyon kevés vagy levegőben nagyon szegény lett. Afrikában él még
egy közel rokon gőte-hal, a protopterus, mely tüdőlégzésével egy
ideig azt is kibirja, ha a víz teljesen kiszárad.
Persze most megint azt kérdezhetnők, honnan teremtődött elő az új
szerv éppen a kellő időben, mint a varázsló megterített asztala. A
természet varázslata sohasem jön csak úgy a semmiből, mindig
logikusan kapcsolódik valamihez. Pontos vizsgálatnál kitűnik, hogy a
gőtehal tüdeje is csak az igazi hal egyik már meglevő szervének
átalakulása: az úgynevezett úszóhólyagnak. Ez az úszóhólyag a
haltestben olyan levegővel telt léggömbfélét képez, mely eleinte
csak arra szolgál, hogy a hal fajsúlyát csökkentse, a hal súlyát
"egyenlővé" tegye a vízével. A föl- és leszállásnál nagyon hasznos
volt, hogy a léggömböt szükség szerint egy szelep szabályozhatta;
sok halnál tehát az úszóhólyag megtartotta a béllel és a szájjal való
nyílt összeköttetést, hogy levegőt vehessen magába és
bocsájthasson ki. A tápcsatornának ez a tetszés szerint megtölthető
vagy kiüríthető légzsákja használtatott föl arra, hogy falának a
véredényeit oxigénnel lássa el, és - ha már megvolt - szükség esetén
helyettesíthette a vízből kifogyott kopoltyúkat is. A továbbiak
folyamán ez az úszóhólyag teljesen átvette a helyettesítést, igazi
tüdővé lett, a kopoltyú tönkre mehetett egész addig a kis
maradványig, ami a magzatnak mutatkozik - és megvolt a szárazföldi
állat. E nagy útra visszatekintve elmondhatjuk: hogy ezzel az ember
is fölszabadult a hal-állapot vízhezkötöttsége alól.
Mikor így a gőtehalat mint "élő hidat" látjuk magunk előtt, szeretnénk



természetesen a másik hídfőt is látni, - azaz megtudni, miféle
halakból alakult ki ez a híd. Mert hal és hal között óriási a különbség.
Az avatatlan persze e szónál az asztalra kerülő halak alakjaira
gondol, mert a népművelésügy mai állása mellett ezek ismertebbek,
mint a finom állattani különbségeket mutatók. Ott túlnyomó
többségben, sőt majdnem kizárólagosan az úgynevezett "csontos
halak" szerepelnek, a tulajdonképpeni szálkás halak, többé vagy
kevésbé szilárd vázzal. Az összes európai folyami halak ide
tartoznak, a pisztráng és a csuka, a potyka és az angolna és a
tengeri halak közül is legismertebbek: hering, szardella, tőkehal stb.
De ha ezekkel együtt egy kis hordócska pompás kaviár kerül az
asztalra, vagy a költséges inyencség koronájaként egyenesen orosz
sterlet-et szolgálnak föl, akkor már a halak egy másik, egészen eltérő
szervezetű csoportját látjuk: az úgynevezett zománcos halakat
(ganoidei). Legbüszkébb képviselőjük a tok, melynek petéi
szolgáltatják a kaviárt. E zománcos halak vagy tok-félék főleg abban
különböznek a többiektől, hogy vannak közöttük olyanok, melyeknek
már csak egészen puha porc-vázuk van. Ez a porc-váz állandó
jellegű lesz egy harmadik csoportnál, mely ugyan nem kerül az
asztalunkra (csak a kinaira), de amelyet mégis elég jól ismernek - a
cápáknál.
A cápa.
A halaknak e három csoportjától megint messze esőnek látszik egy
halszerű teremtmény, melyet inyenceink szintén sokra becsülnek: az
orsóhal.



És végül teljesen magára marad egy kis csoda-halacska, az
úgynevezett amphioxus vagy lándzsahal, melyre jellemző, hogy
minden más halnál sokkal egyszerűbb szervezetű.
Ez öt halcsoportnak összehasonlítása az emberi családfa
szempontjából a következő eredményekkel szolgál:
Ha azok a gőtehalak csakugyan annak a hídnak egyik részét képezik,
mely az embertől visszafelé vezet, akkor a hídnak másik vége nem a
szilárd vázú csontos halaknál van, hanem ott, ahol a váz még
porcszerűen puha, tehát legföljebb a tok-féléknél. Mert maguknak a
gőtehalaknak még a tokéhoz hasonló lágy vázuk van. Az is bizonyos,
hogy később a kétéltűek, hüllők és emlősök váza is szilárd, sőt még
szilárdabb lett, mint a pisztrángoké és heringeké. De ez
nyilvánvalólag külön szerzemény volt. A kiágazás a gőtehalon túl
mélyebben történt és így azoknak a csontos halaknak az egész
serege is megint csak oldalág a mi számunkra.
A gőtehalaknak bizonyos zománcos halakhoz vagy tok-félékhez való
viszonya amúgy is elég föltünő. És történetileg megint nagyon jól vág
ehhez, hogy az első korban roppant tömegekben éltek ezek a tok
félék, - oly sokféle fajban, hogy eddig a föld összes halai főtörzsének
tartották őket. Mikor tehát a múzeumban föltünnek az ő szépen
fénylő zománc-pikkelyeik, akkor megint közel vagyunk az embernek
egyik, az első kor kezdetéről való őséhez.
De ha vezérfonalul továbbra is a puha vázat vesszük, akkor nagyon
közelfekvő dolog, hogy a cápák adják az eggyel régibb fokozatot. Ők
is nagy szerepet játszanak azokban az első napokban, amint hogy
még ma is ők a legveszedelmesebb, de egyszersmind a
legértelmesebb halak. A cápa egész csomó finom jellemvonásban
igazi ősalakja a magasabbrendű gerinces állatnak, bár még hal
kiadásban. Uszonyaiban élesen mutatja a négy végtag



legegyszerűbb kezdeményét, melyek később olyan fontos szerephez
jutottak. A fogainkat, melyeknek különleges alakja annyira eltér a
többi állatokétól, a cápánál igen szép bonctani logikával vezethetjük
le egy alapformából, ami az avatatlanra mindenesetre nagyon
meglepő lesz. Már a cápa fogazata is félelmetes. De különös
legföljebb az, hogy e fogtüskék éppen a szájában fejlődtek ki, mert
tüskéi másutt is vannak. Ugyanis a cápának egész külső bőrfelülete
"chagrin"-szerűen finom tüskékkel van borítva és ha ezek a bőrnek a
száj belsejét borító részén szilárdabb tüskékké fejlődtek, az csak
abból a célból történt, hogy itt a táplálékot meg tudják ragadni. Ez
egyúttal legszebben mutatja a "fogak" eredetét is, amin különben
ugyancsak törhetnénk a fejünket.
Az orsóhal.
És íme még néhány támpont: a cápának, mint mondottuk, négy
végtagja van, persze uszonyok alakjában; az orsóhalnál még semmi
sincs. Az orsóhalnál már van egy bőr- és porc-zacskó, mint a
koponya első kezdete; a lándzsahalnál még ez sincs. Ez megadná a
következtetések láncolatát: a lándzsahalból lesz fölfelé az orsóhalon
át a cápa. Csak nem szabad az orsóhalakat az itthoni fajok után
megitélni. Mert éppen ezek, az életmódjuk következtében a
degenerálódásnak és a visszafejlődésnek föltünő jeleit mutatják,
melyeknek azonban semmi közük az ő eredeti testalkatukhoz. Igy
egyes orsóhalak más halakban élősködnek, s emiatt a szemeiket
majdnem teljesen elvesztették, az ehető orsóhal lárvája pedig



teljesen vak. Viszont Amerikában vannak fajok, amelyeknek éppen
ellenkezőleg igen nagy szemeik vannak. De az ilyen alkalmazkodási
különbségek ne tévesszenek meg bennünket a fődologban, - itt
megint úgy vagyunk vele, mint a csőrös állatnak a csőrével, amely
nem is jellemző szerv. És amint a tekintetünket helyesen irányítjuk
be, minden nagyon jól illik a törzs képéhez.
Ezen az egész tájékon mindenütt rábukkanunk olyan részletekre,
melyeket csak teljes kifejlettségükben, a magasabb fokokon tudunk
megérteni. Igy egyes cápák magzat-életében egyszerre csak
lepény-képződés lép föl, a magzat egy anyalepényen függ.
Egyszerre megvillan bennünk, hogy itt most csak kísérlet történt
valamivel, ami lehetségesnek bizonyult és mint ideiglenes
alkalmazkodás ki is fejlődött, de csak az emlősöknél lép föl újra és
most már véglegesen. Ugyanígy látjuk az orsóhal petefejlődésében
hirtelen föltünni azt a módszert, amely később a mai kétéltüeknél
lépett föl újra. Mindez amellett szól, hogy itt alant megint közel
vagyunk ősrégi vegyes- és törzs-csoportokhoz, melyekben - mint a
későbbi lehetőségek gyűjtőtartályában - már benn voltak a
magasabb jellemvonások kezdőfokai. Csakhogy persze a további
alkalmazkodás már kezdettől fogva sok mindent megváltoztatott,
úgy, hogy biztosra mondhatjuk, hogy az élő halak egyike sem
mutatja többé teljes hűséggel az ősi formát.
Cápamagzat. Az oldalt látható pamatszerű szerv a



magzatlepény.
Ezzel aztán egy kétségtelenül új és rendkivül jelentős fordulóponthoz
jutottunk: - honnan eredtek általában a gerincesek?
Mi szabja meg a gerinces állat lényegét, - az emberét is? A
gerincoszlop, a testnek ez a nagy belső gerendája! Nos, látjuk, amint
ez mind lágyabb lesz a gőtehalnál, toknál és cápánál, mintha még
jobban visszafelé haladva egészen föl akarna oldódni. Az orsóhalnál
és még inkább a lándzsahalnál csaknem teljesen befejeződött ez a
visszafejlődés. A büszke háti gerendából egész finom porc-rudacska
lett, a gerincoszlop mind kisebbre és kisebbre zsugorodott, mint az
oldódó cukor a kávéban. A gerincvelő nincs többé kemény csont
csatornában elhelyezve, mint szabad ideg-köteg húzódik végig a
testen, akárcsak a féregnél vagy rovarnál. És csak az, hogy a
gerincvelő a porcrudacska fölött, ez pedig a bélcsatorna fölött van
elhelyezve, mutatja azt az elrendezést, mely egyetemes szabály a
gerinces állatoknál egész mihozzánkig, ellentétben pl. a rovarral,
ahol a nagy ideg-köteg mindig a bél alatt fekszik. Azt a rudacskát
pedig már csak háthúrnak (chorda) nevezik, - itt már nyilvánvalólag
azon a ponton vagyunk, ahol a "gerinces" állat átmegy a
"gerinctelenbe".
És mért riadnánk vissza: ha az ember benne rejtőzik már az
orsóhalban és a lándzsahalban, akkor még a gerincesen is túlmehet!
Az orsóhalaknak azt a már említett fajtáját, amelyik más halak
testében élősködik, még maga a nagy Linné is féregnek tartotta, a
lándzsahalat pedig csigának vélte a fölfedezője és az üvegszerü,
lándzsaalakú test tényleg jobban is hasonlít ehhez, mint egy halhoz,
ha a homokban lévő rejtekhelyéből kiássuk.



A lándzsahal. Baloldalon az egész állat képe: jobbról magzati
fejlődésének
legkorábbi szakaszai átmenetben. Először egy üres hólyag
képződik,
mely önmagába betüremlik. Az utolsó szakasz a Haeckel-féle
gastrula.
Elméletben semmi sem riaszt vissza többé bennünket, hogy
lemenjünk az egészen alacsonyrendű, teljesen "gerinctelen" állatok
világáig. De a gyakorlatban mostantól kezdve még nagyobb
szükségünk van arra, amit föntebb a következtetési bizonyításról
mondottunk. Először is itt teljesen elapad az egyik forrás: a geológiai.
Most már a legeslegősibb időkben vagyunk, még az első kor előtt.
De itt aztán meg is szünnek a közvetlen okmányok. Nincsenek többé
régi kövületek. A földtörténet még régibb korszakának a kőzeteit
valami kristályosodási folyamat, - melynek okait még nem ismerjük,
de amelynél a nyomás és a meleg bizonyára nagy szerepet
játszottak, - annyira megváltoztatta, hogy élő lények lenyomatait
vagy kövületeit többé nem találhatjuk meg bennük. De azért ezek az
úgynevezett kristályos palák is eredetileg vízi termékek,
megkeményedett tengeri iszap, és semmi okunk föltenni, hogy



abban a tengerben, mely ezeket létrehozta még semmiféle élő lény
se élt volna. Ellenkezőleg, nagyon nyomós okok szólnak e föltevés
ellen. Minden egyébtől eltekintve, a legkorábbi első kornak az állatai
is jóval magasabb fejlettségüek, mintsem hogy ők lehettek volna az
elsők a földön, - ha egyáltalán a fejlődést tartjuk valószínűbbnek és
nem akarjuk föltételezni, hogy az első növény- és állatvilág készen
hullott le az égből. De mégis tény, hogy ettől a ponttól kezdve
semmiféle maradványunk nincs a legősibb állat- és növényvilágról. A
további következtetéseket csak a most is élő alsóbb és
legalsóbbrangú lényekből vonhatjuk le, segítségül véve a
magasabbrendüek magzati fokait.
Ime néhány közelítő támpont, ami rendelkezésünkre áll.
Valamennyi ismert élő állat között, a lándzsahaltól lefelé, csak
egyetlen kis csoport van, mely némi nyomát mutatja a
"gerincoszlopnak" és pedig az úgynevezett zsák-állatok (ascidia).
Tengeri állatok, melyek fához hasonló anyagból készült köpenybe,
mintegy zárt csigaházba, vagy zsákba vagy bőröndbe vannak
bujtatva. Testalkatuk után inkább a férgekhez sorolnánk őket, egy és
más emlékeztetővel a lágytestüekre. Nos, ezeknél a zsákállatoknál, a
legtöbbnél csak a lárva vagy magzati alakban, de néhánynál
élethossziglan, kialakul a testben egy finom porc-rudacska, mely
legalább egy darabjában teljesen úgy helyeződik el, mint a
lándzsahalnak ama háthúrja. Meg kell tehát engednünk annak
valószínüségét, hogy ezek a zsákállatok mégis csak valami közvetlen
vonatkozásban állanak a gerinces törzzsel. Egyik oldalon a
féregszerüségükkel még mélyen alatta állanak a lándzsahalnak. De a
másik oldalon már megvan a háthúrjuk, tehát a valódi gerincoszlop
első nyoma, amit semmi más gerinctelen állatnál nem találunk meg.
Abból, hogy a legtöbbnél csak a magzat-korban mutatkozik a háthúr,
arra következtethetünk, hogy az őseiknél még erősebben volt
kifejlődve, tehát azok közelebb is állottak a gerincesekhez, mint a



fajnak most élő, nyilvánvalólag elsatnyult képviselői. A lándzsahalat
és a zsákállatot tehát úgy foghatnánk föl, mint annak a közös
kiscsoportnak két ágát, melynél először lépett föl a háthúr. De
ugyanakkor föl kell tennünk, hogy ez az ősalak minden egyébben
még teljesen féregszerű volt, mert máskülönben nem tudjuk belőle a
zsákállatot leszármaztatni. Eljutottunk hát az emberrel - a féregig.
A "féreg" szó ismét a rendszertani dolgoknak roppant tömegét
foglalja magában. Százával vannak az egymástól alapjában eltérő
féreg-csoportok. Vannak köztük magasabbak, melyeknek már vérük,
érzékszerveik és rendes központi idegrendszerük van. Persze, hogy
ezekből szeretnénk a gerinceseket levezetni. Elgondolunk egy olyan
férget, melynek - ellentétben a lándzsahallal és orsóhallal - még
nincs háthúrja, de már van egy idegkötege, melyből később a hal
gerincvelője lehetett; alatta gyomorral, mely mint cső feküdt a
testtömlőben, elöl a szájban, hátul a végbélnyílásban végződve; az
egésznek még nincsenek lábuszonyai, még teljesen féregalakú.
Néhány élő magasabbrendü féreg tényleg megfelel ennek a
mintának.
Viszont még most is vannak alsórendű féregcsoportok, melyek
sokkal alantabb állanak, melyeknek még nincs bonyolult
idegkészülékük, nincs véredényrendszerük, nincs alfelnyílásuk.
Gyanítjuk, hogy ezek egy igen régi képet mutatnak be nekünk,
magának a féregtörzsnek is egyik alsóbb fokát. Igy a férgen belül
előttünk volna az ember több fokozatban is, többféleképpen
elbujtatva, folyton lejebb és lejebb haladva valami egészen
egyszerüig.
Ehhez azonban még valamit meg kell jegyeznünk. A rendszertanban
a gerincesek mellett legalább három nagy csoport gerinctelen állatot
találni, melyeket testalkatuk szerint szintén a férgek fölé helyeznek,
noha gerinctelenek. Ilyenek a rákok, pókok és rovarok, azután a



puhatestűek (csigák, kagylók, tintahalak) és végül a tüskebőrüek
(tengeri csillag, tengeri sün és ezek rokonai). A legmerészebb
bonctani fantázia se volna képes arra, hogy e három csoportot
egymásból leszármaztassa és az sem fog sikerülni, hogy a gerinces
állatokat bármelyikükkel is kapcsolatba hozzuk. Közelebbről is
kifejtettem ezt az "Állatok családfájá"-ban. Elképzelhetetlen volna,
hogy egy lándzsahal a tengeri csillagból vagy tintahalból fejlődjék ki.
Elméletben megkisérlették a halat a ráktól leszármaztatni, de csak
olyan szalto mortale-val lehetséges, hogy a gondolkodásom sehogy
se tud belényugodni; az az érzésem, hogy itt a legmélyebb űr tátong.
De milyen különös: egész jól el lehet képzelni, hogy mindazok a
csoportok külön-külön szintén a magasabbrendü féregből indultak
ki. Az a féreg (a pióca és giliszta), melyhez a rákok és rovarok vonala
csatlakozik, maga is megint nagyon különbözik egy zsákállattól.
Nyilvánvaló, hogy már a magasabb féreg-népségben sok mindenféle
különvált és önállóan fejlődött ki. De ennek a képnek mégis csak
nagy szuggesztív ereje van: a "féreg" egy magasabb fokon elkülönült
rovarra, puhatestüre, tüskebőrüre és gerincesre, mint a további
fejlődésnek négy "lehetőségére", melyek közül persze csak a
gerincesek jutottak el a koronáig - az emberig; de ez a féregfokozat
maga is az alsóbb férgekből indult ki, melyek tehát az összes féreg
unokák közös ősalakját képviselnék és - így - az emberét is.
Ha most képet akarunk magunknak alkotni egy ilyen legmélyebb
fokon álló féregről, akkor valami igazán csodálatosan egyszerű
dologhoz jutunk el. Gondoljuk el, hogy egy embert darabról-darabra,
szervről-szervre szétszedünk, - karokat és lábakat, koponyát,
gerincoszlopot, végül magát a gerincvelőt és véredényrendszert, a
gyomor és bőr közötti összes részeket elvesszük, - végül csak ez a
bőr, a belül hozzá simuló gyomor maradtak meg. Gondoljuk, hogy az
alfelnyílás, mely a magasabb féregnek a csőalakot adja, szintén be
van nőve, csak egy nyílás maradjon, amelyik száj is, alfel is



egyszerre.
És tényleg, a féregnépség legalsó határain vannak nagyon egyszerű
teremtmények, amelyek körülbelül ilyenek. Bizonyos meduzákban
élősködik egy parányi teremtmény, a pemmatodiscus gastrulaceus,
melyet Monticelli 1895-ben fedezett föl: betüszerinti értelemben
csak egy ilyen bőrből és gyomorból álló kettős serleg és mégis ez
alábbiban is teljes állatnak látszik, mert így szaporodik. De
édesvizeinknek egy nagyon ismert állatfajtája is alig emelkedik ezen
túl: az úgynevezett hidrapolip vagy édesvízi hidra. Ennél a serleg alól
oda van nőve valamihez, a szája körül finom fogókarjai vannak és a
részletekben egyik-másik dolog valamivel "tovább" van. Tehát egész
idáig érne le az ember?
Olyan emberről beszélünk, aki csak "bőrből és csontból áll". De ez
még mindig gerinces-állat ember volna. E két szervben lappang
minden, az emberi testet később megtöltő oly fenséges rendszer:
idegrendszer, véredényrendszer, bélrendszer, nemi rendszer stb.
Már sokan találták merésznek e föltevést, noha igen egyszerű
rendszertani szemlélődés rávezet. Végül mégis csak a hidrapoliphoz
érkezünk, ha az egyszerű mögött mindig a még egyszerübbet
keressük. E logika elől nincs menekülés, ha már egyszer ide
merészkedtünk, a "következtetési bizonyítás"-nak ebbe a szögletébe
- akkor ez a legközelebbi logikai következtetés. De van egy másik is
és nagyon fontos, hogy ez is ugyanoda vezet.
Egy idő óta nem beszéltünk a magzatról. De most megint őt kell
tanúként megidéznünk.
Bonctanilag elgondolható (hiszen e szélső dolgokat csak az
"elgondolhatóságuk" bizonyítja), hogy az ilyen polipszerű
bőrgyomor-állatokból, a féreg-állomáshoz vezető másik vonal
megkerülésével, közvetlenül le lehetne vezetni a valódi



gerincteleneknek még egy utolsó csoportját: és pedig a szivacsokat,
a magasabb polipokat és a medúzákat. Ezzel le volna zárva a gyűrű:
amaz alacsonyrendű bőrgyomor-állatokon kívül minden magasabb
dolog egyetlen eredetre volna visszavezethető, és pedig a
bőrgyomor-állatra magára. De jusson csak eszünkbe megint az a
törvény, hogy a magzat-fejlődésnél sok minden ősi dolog még
egyszer napvilágra kerül. Hogy ez a következtetési bizonyítás
igazolva legyen, a medúzáktól a gerincesekig az összes állatok
magzati fejlődésében látnunk kellene annak az állapotnak a
visszatérését, amikor a magzat még csak egy bőrből és gyomorból
álló, egyszerű szájjal ellátott kettős serleget képez, annak a
pemmatodiscusnak vagy esetleg a hidrapolipnak mását. És itt megint
hiába szörnyűködünk. Tényleg ezt a magzati alakot látjuk föltünni az
összes magasabbrendű állattörzsek minden sarkában és végében.
Ez az a fokozat, melyet Haeckel bőrgyomor-álcának (gastrula)
nevezett el. Nem vagyunk képesek eltérőbb dolgokat kigondolni,
mint egy medúzát, egy magasabb férget, egy tengeri sünt, egy
rákot, egy csigát kifejlett állapotban; és mégis ezek mindegyikénél
megtaláljuk a jellemző bőrgyomor-álcákat. Sok, és lefelé mind több
esetben fordulnak elő, a csupán gyomorból, bőrből és szájból álló,
szabadon úszó serleg-magzatnak tiszta alakjában. Más esetekben
valamivel bonyolultabb a dolog, mindenféle elváltozásokat találunk.
De hiszen már mondottuk, hogy ez a törvény nem zárja ki az ilyen
eltolódásokat. A lényeg azon van, hogy a legmerészebb
elváltozásokban is mindig fölismerhető a bőrgyomor alakhoz való
vonatkozás: ha nem képződik igazi serleg, akkor is két sejtréteg
alakul ki, melyekből a későbbi test fölépül, - az egyik a bőrgyomor
alak bélfalának, a másik a külső bőrnek felel meg.
Ezek a dolgok nem szünnek meg a gerinces foknál se, sőt
ellenkezőleg. A zsákállatnál és lényegében a lándzsahalnál is megvan
még a tipikus bőrgyomor-álca, a bőrből, gyomorból és szájból álló



szabadon uszkáló "ősporonty". De az említett finomabb
vonatkozások a dolgok változó folyásában is kézzelfogható
világossággal megmaradnak a magasabb és legmagasabb gerinces
állatok, sőt az ember magzatéletében is. Még az emlősnél is
beszélhetünk a "bőrgyomor-állapotról", noha a dolgok külső képe
kissé eltérőnek mutatkozik, és gondos tanulmányozást követel.
Majdnem félszázada, hogy Haeckel először gondolt arra, hogy a
bőrgyomor-magzat e makacs visszatérésének a magasabb állatoknál
ez az értelme: valamennyi ilyen állat, a medúzától az emberig, a
családfának egyik igen mélyen fekvő ősalakjától származott le,
amelyik egész életében csak ilyen bőrgyomoralak volt. Hogy
ócsárolták eleinte ezt a gondolatot! De azután egymásután belátták
az állatbúvárok, hogy ez a "gastrula"-fogalom milyen pompásan
használható vezérfonál gyanánt. Mindenütt elfogadták a Haeckel
rendszerét, - a szó és dolog ma a fejlődéstani leírásokban mint
maguktól értetődő dolgok szerepelnek, a bőrgyomor-alak ott van
minden tankönyvben; különösen az emlősök gastrula-képződéséről
nagy irodalom van, és egészen elfogulatlanul, mint elfogadott és
bizonyított szakkifejezést használják a "gastrulatio" megjelölést a
majomnál és embernél is.
A dolgok ilyen állása mellett a Haeckel-féle további következtetés is
csak a fejlődéssel szemben való álláspont kérdése. Ha a láthatárnak
legtávolibb dolgaira vonatkozólag is valószínűnek tételezzük föl a
fejlődést, akkor igazán nem lehet jobb és kézzelfoghatóbb képünk a
következőnél. Az állatvilág hajnalában voltak a mai szabadon úszkáló
gyomorállat vagy a pemmatodiscus egyszerű testalkatával bíró
lények, hiszen az utóbbi is élethossziglan megmarad ezen a fokon.
Haeckellel együtt igen jól elgondolhatjuk, hogy ezek a legrégibb
bőrgyomor-állatok (gyűjtőnévvel gastraeaknak nevezte őket
Haeckel) már korán kénytelenek voltak a fejlődésnek két különböző
útján megindulni. Egyik részük a serleg zárt végével letelepedett a



tenger fenekére s hidrapolippá vagy efélévé fejlődött ki. Ezektől
származott a növény- és virág-állatok röghöz kötött serege: a
szivacs, koráll és így tovább. Egy másik csoport a csúszó életmódra
kényszerült. Amint amazok teste a csillag- és virágalakhoz, úgy
ezeké a kétoldalasan részarányos tömlőalakhoz közeledett. Talán ez
a vonal vezetett a valódi féreghez. És ezzel a gerinces állathoz, - az
emberhez. Igazán nem tudunk ennél egyszerűbb logikai képzetet
alkotni arról az útról, mely a ma is létezőhöz vezetett. A logikával
pedig számolnunk kell, mert benne vagyunk a következtetési
bizonyításban.
És a következtetéseknek most már csak rövid láncolata van hátra.
Egy utolsó izzó csúcs látmezőnk hajnalpirjában, mielőtt a szürkületi
köd fehér függönye mindent elzárna.
Induljunk ki megint a magzatfejlődésből, mely előbb oly pompás
útmutatónak bizonyult.
Hogyan keletkezik itt a bőrgyomor-fokozat? Vegyünk egy egészen
tiszta esetet, mikor még igazi bőrgyomorálcával, egy igazi kis
úszkáló serleggel van dolgunk, melynek csak az egyik oldalon, akár
alul vagy felül, akár elül vagy hátul van egy nyílása, mely száj és alfel
gyanánt is szolgál. Ez a kis serleg igen egyszerű minta szerint a
szemeink előtt keletkezik. A kiinduló pont a megtermékenyített pete.
A bőrgyomor-álca már sok sejtből, sok apró kis építőkőből áll. A
felnőtt állat sok millióból. A tulajdonképpeni valódi pete, melyből
(rendesen a megtermékenyítés után) a magzat fejlődése megindul,
csak egyetlen sejt. Mindig csak egyetlen egy. Ez így van minden
állatnál, tehát az embernél is. Amily bizonyos, hogy minden ember
egyetlen petéből ered, mely egy nő petefészkében jött létre s aztán
egy férfi ondójával egyesült, oly bizonyos, hogy ez az ember mindig
csak egyetlen sejtből származik.



De e magános petesejt és a már soksejtű bőrgyomor-fok között a
következő, épp oly vas következetességű átmenetet találjuk. Először
a petesejt megoszlik, két sejtre válik szét. Ezekből újabb oszlás által
négy, nyolc, stb. lesz, míg végre előttünk van egy egész
sejtgomolyag. E gomolyagban belül üreg képződik és zárt üres
hólyag lesz belőle. A hólyag egyik helyén besüppednek a sejtek,
gödröt képeznek, mely mind mélyebbre és mélyebbre sülyed, mintha
a lukas gumilabdát újjunkkal benyomnók. Így a hólyagból végre
serleg lett, melynek két egymásba gyömöszölt fala van, és kifelé
nyitott. A belső fal sejtjei gyomorsejtekké lesznek, a külső falé
bőrsejtekké, a serleg nyílása a száj és az alfel, s így készen van a
bőrgyomor. (L. a lándzsahal ábráját.)
Mint mondottuk, ez a folyamat is valami oly tökéletesen tipikus, hogy
még ott is, ahol a végén mégsem lesz a bőrgyomor teljesen ilyen, az
eseteknek annyira túlnyomó tömegében így következik be, hogy
okvetlenül valami mélyebb jelentőséggel kell bírnia. A kis játék mindig
legalább is a petesejtnek több sejtre való oszlásával kezdődik,
melyek végül eperalakú gomolyaggá halmozódnak; mindig megvan a
hajlandóság a hólyagképzésre; végül mindig kialakul valahogy a
bőrgyomor-állapot, vagy legalább is a sejteknek kétrétegű
elhelyeződése.
A magzatfejlődési törvény e dolgokban nyilvánvalólag a kivételnélküli
következetesség csúcsán áll, - ha ugyan ez egyáltalán jelent valamit.
A gépnek ez az első megindulása az összes állatcsoportoknál, az
emberrel együtt, tökéletesen hasonló. Mit jelenthet hát ez?
Haeckel szolgált itt is a döntő indítvánnyal. Valamennyi állat, föl a
legmagasabbig, mint egyén egyetlen sejtből ered. Ez azt mondja:
valamennyi állatnak közös törzsalakja élethossziglan csak egyetlen
sejt volt. Nem is kell valami merész fantázia hozzá, hogy elképzeljünk
ilyen egysejtű állatot. Még ma is él ezer meg ezer állatfaj, ahol egy



egyén egyetlen sejtből áll. Miért ne éltek volna ilyen lények már akkor
is, mikor az egész fejlődés a földön megindult?
A magzatfejlődés az összes állatoknál azzal indul meg, hogy a
petesejt sok sejtre oszlik. De ez ugyanaz a mód, ahogyan ma azon
élő egysejtűek óriási tömege szaporodik. Ha ilyen lény szaporodni
akar, egyszerűen két, négy vagy húsz darabra oszlik, melyek
mindegyikéből egy új egész sejt, tehát új egyén is lesz. Így tettek,
gondolja Haeckel, azok az ősi egysejtűek is. Szaporodtak. Ha az
utódok valahogy együttmaradtak, létrejöttek az első nagyobb
sejthalmazok. Ismerünk a mai egysejtűek között is néhányat,
amelyek így csinálnak. Eleinte csak egyszerű nyers halmazok, annak
idején bizonyosan szintén csak ilyenek voltak. De még az
ősnapokban kialakult e sejttársaságokban valami szorosabb társas
viszony. Bizonyos mértéhű munkamegosztás érvényesült. Mindez
egészen magától történt, a viszonyok egyszerű kényszerítő hatása
alatt.
A gomolyag sejtjeinek mindegyike - a maga jóvoltáért - táplálkozni
akart. Tehát, ahogy a gomolyag a vizen úszott, valamennyi kifelé
igyekezett. A gomoly így egyelőre hólyaggá alakult át, valamennyi
sejt a golyó felületére került s a belseje üres maradt. Aki az
"igyekezett" szót nagyon erősnek találja, az tiszta darwini
értelemben így mondhatja: hosszú időn keresztül mindig csak a
felület sejtjei maradtak meg, mert csak ezek jutottak táplálékhoz,
míg a többiek tönkre mentek; az elhelyezkedési ösztön valahogy
öröklődött és így későbbre is megmaradt valami akarat azok
számára, akik ezt egészen mechanisztikusan fogják föl.
Az ehhez a fokhoz vezető útat, mint élő példa, igen szemléletesen
mutatja egy csillószőrös golyócska, a magosphä ra planula, a norvég
tengerekben élő sejtkolónia.



Hogyan lesz az egysejtű állatból a többsejtű? (Lásd a szöveget.)
Hogyan lesz az egysejtű állatból a többsejtű? (Lásd a szöveget.)
De így is megvan annak a lehetősége, hogy a tagok részesedése egy
kissé eltolódjék. Az üres hólyag is a tengerben úszkált és a sejtek
közös munkája apránként meghozta az önálló mozgást is, mert



minden sejtből, amint azt a magosphaeránál látjuk, egy kis
csillószőröcske nyúlt ki, evező mozgást végzett, - így alkalmilag
gyengébb áramlás ellen is képes volt mozogni. Most gondoljuk el,
hogy a táplálékot főleg ez az áramlás hozta. Akkor persze a mellső
oldal sejtjei bővebben jutottak táplálékhoz, mint a többiek. A
táplálkozásra már az egysejtűeknél is az emésztésre szolgáló szünet
következik. E szünet alatt a mellső oldal gyengébben evezett, mint a
másik. Ekként a sejtgolyó két oldalán idővel bizonyos ellentét alakult
ki: az egyik oldal sejtjei inkább táplálkoztak, a másikéi inkább
eveztek. Emellett egy dolog világos volt. A táplálkozók előnyben
voltak az evezők fölött, mert ezek érettük is eveztek, míg ők
emésztettek. Most már csak erre volt szükség: a hátulsó evezőknek
is kellett, hogy valami előnyük legyen az elülső evezők fölött.
Gondoljuk el, hogy ezek az emésztők nem tudtak mit kezdeni a
fölösleggel s így nemcsak emészthetetlen maradványokat
választottak ki, hanem a helyszűke miatt megemésztett jó
tápanyagot is. Ez a tápanyag a sejtfalakon keresztül a golyó hátulsó
evező sejtjeihez szivárgott át és azoknak szolgált táplálékul. A
dolgoknak ilyen folyásából (amelyet mechanisztikusan úgy
képzelhetünk el, ahogy akarunk) végre az lett, amit az állat- és
növényvilágban szimbiozisnak, a kölcsönös segítésen alapuló
együttélésnek neveznek. Az ilyen reális együttélésnek ezernyi
példáját ismerjük, itt semmi fantasztikus kisegítő föltevésre nincs
szükség. Az egyik oldal sejtjei táplálkoztak a többiekért is, ezek
pedig eveztek amazokért is. Emellett egyáltalán nem fektetek súlyt
arra, hogy a táplálkozó oldal csakugyan elől volt-e. Mert a
táplálkozás és emésztés még talán inkább biztosítva lehetett a
jobban védett hátsó oldalon, ahova az evezés örvénye esetleg a
táplálékot hajtotta. De az együttélés további kialakulásánál igen
fontos a védelem gondolata. Akár elől, akár hátul, mindenesetre
nagyon hasznos volt az emésztő sejtekre, ha munkájuk közben a
többiek nemcsak eveztek helyettük is, hanem védték is őket. A



természetes kiválogatódásnak tehát (akárhogy gondoljuk is el ennek
a módját) szükségképpen arra kellett törekednie, hogy a táplálkozó
sejteket az evező sejtek rétege mind jobban és jobban körülvegye,
hogy minél védettebb központi helyzetbe, mintegy a többieknek a
kalapja alá kerüljenek. De viszont a kivülről hozzájuk jutó táplálékkal
is érintkezésben kellett maradniok, ezért nem vándorolhattak
egyszerüen a golyó belsejébe. Tehát bemélyedtek,
begyömöszölődtek a többiek alá, mint egy benyomott keztyűujj, de
csak annyira, hogy egy nyilt üregben feküdtek, melybe a táplálékuk
beúszhatott. Ime látjuk a bőrgyomor-alakot föltünni: kivül egy réteg
védő és mozgató sejttel, belül a gyomorsejtek betüremlett rétegével,
melyekhez egy "száj" vezet!
Ezzel csak azt akartam megmutatni, hogy az utat körülbelül így is
gondolhatjuk. Misztikus elem semmi esetre sincs a dologban. A
bőrgyomor-állat volt mint soksejtű lény az első kezdetleges
sejtállam, melyben a sejtek együttélése bizonyos munkamegosztást
hozott létre.
De ha ez kezdetben, az állati fejlődés ősnapjaiban, mindegyikre
érvényes volt, akkor bizonyára érvényes volt az emberre is. Az ő első
útja is ez volt: az egysejtű ősállattól az első többsejtű, bőrből és
gyomorból álló tömlő-állatig, amely a tengeri rózsának, a
medúzának, a gilisztának vagy tengeri csillagnak jóval alatta állott, de
annak lehetőségével, hogy ilyenekké legyen, sőt több: lándzsahallá,
cápává és szalamandrává és csőrös állattá és ősmajommá - és
emberré.
Az egysejtű ősállat alakjában az ember körülbelül az ismert életnek a
végső határán van. De ilyen élő magános sejtekből, az állatokkal
párhuzamosan vezethetők le a növények is. Még ma is vannak ilyen
egysejtű teremtmények, amelyek már más élőlényekből tartják fent
magukat és mellettük vannak mások, amelyek közvetlenül szervetlen



nyers anyagokból táplálkoznak, szinte "köveket" esznek, nem pedig
húst és kenyeret, mint amazok. Amazokban már ott van az állat,
emezekben a növény. A logika értelmében csak azt tehetjük föl, hogy
előbb voltak meg a növényi módszer képviselői s a másik, az állati
módszer, csak mintegy másodkézből, mint valami amazok bőrére
menő élősködés fejlődött ki. A növényi szervezet tisztán földet és
levegőt vett föl s a napfény segítségével kenyeret sütött azokból,
tápláló növényi anyagot; ebből a fejlődés folyamán úgy jött létre az
állati, hogy egyesek a társaik fölfalására vetették magukat és így a
"kenyerüket" kész állapotban kapták. Ennek már az egysejtűeknél
meg kellett történnie. Azontúl a növények fejlődése a saját külön
útjain haladt. Az állat továbbra is a növényt használta ugyan
táplálékul, kivéve azon eseteket, mikor magához hasonlókkal
táplálkozott; de a további fejlődésük egymástól tökéletesen
függetlenül történt. De ráutalunk arra, hogy legeslegalól az ember
összeolvad a növényekkel. Hiszen még ma is ezekből táplálkozik.
Csak egy kérdés volna még hátra. Az ember már ott rejtőzött a földi
élet legegyszerűbb kezdetében, melyet ismerünk. Ő is megy, ahová
az élet megy, - úgyszólván le az élet atomjáig. Vajjon nem lehetne az
életet általában, mint egészet, valami "másból" levezetni?
E kérdéssel kissé részletesebben kell foglalkoznom. Ez ugyanis igen
sok emberre nézve, akik általában gondolkodva foglalkoztak nemük
eredetével, mindig a válaszút kérdése volt és a tudománytól távolabb
álló körökben szándékosan ilyenül állították oda. Észreveszik és
rámutatnak, hogy a darwinisztikusan iskolázott gondolkodás
képviselőinél is sajátságos habozások, ingadozások és eltérések
mutatkoznak. Olyanok, akik az ember állati származásának biztos
talaján állanak, e végső határkérdésben lényegesen eltérnek
egymástól. És az elfogulatlan szemlélőnek legalább is az a
benyomása, hogy az élet őseredetét illetőleg igazi tudományos
vélemény ez idő szerint még nem alakult ki.



Igy ezt a védtelen pontot hamarosan kihasználják. Elfogadják, hogy
idáig a természetes fejlődés mellett szólnak az érvek; de itt még
"minden lehetséges". Az "első élet" "teremtés útján" is
keletkezhetett, vagyis más szóval: keletkezhetett minden okozati
összefüggés, minden logikai alap nélkül.
Már magának ennek a "teremtés" szócskának a dolga is elég
különös. Ha én, mint ember, valamit "teremtek", az semmi esetre
sem történik ok nélkül. Mindenki tudja, hogy nem lehet a földből
hadseregeket csak úgy előteremteni, vagy egy búzatáblát a
tenyerünkből elővarázsolni. A kis fiú, aki fából egy kis hajót farag,
tudja, hogy ehhez fára, késre, ujjainak erejére és egyéb dolgokra van
szüksége. És tényleg mindnyájan, egész gyakorlati életünkben át
vagyunk hatva az okozatosságnak ettől a képzetétől, attól, hogy
minden, amit cselekedni akarunk, az okozatok láncolatától függ. Ha
tehát a teremtésnek ezt a megszokott fogalmát alkalmazzuk az
emberre és magára az életre, egy kissé világosabb gondolkodás
mellett ez teljesen fedni fogja a dolgoknak fokról-fokra való
természetes fejlődését! Ha az alapvető természeti erőt
olyasvalaminek gondoljuk el, ami felfogásunk értelmében teremteni
tudott és végre az embert hozta létre, akkor éppen a saját
tapasztalataink alapján a teremtésnek semmi más lehetőségét nem
látjuk, mint az egyszerű lépésről-lépésre való haladást az okozati
kapcsolatok kényszerítő hatalma alatt. A következetes darwinizmus
és az a "teremtés" éppen nem zárják ki, sőt az út egész tartama alatt
teljesen fedik egymást. Ebben a fölfogásban a "fejlődés" csupán a
logikai vonal a teremtésben, a "teremtésnek" belső logikai módszere.
De nem így vélekednek a gondolatnak azok a képviselői, akik azt
mondják, hogy az "élet első kezdetinél" hirtelen "megszünik" a
darwinizmus és helyébe lép a "teremtés". Ezek olyan teremtésre
gondolnak, melyre nézve, hacsak a kulturemberiség gondolkodása a
varázslatot általánosan el nem fogadja, nincsen semmi tapasztalati



példánk: - nevezetesen egy okozati összefüggések nélküli, föltételek
nélküli és alap nélküli kezdetre, eredetre. Azt mondják, hogy az élet a
legeredetibb formájában valami "csoda" által keletkezett. Igen sokan
vannak, akik azt hiszik, hogy ezzel egy egész világfölfogást
mentettek meg, - a legalább ezen az egyetlen ponton igaznak vett
csodával. Ezek közül a legtöbben azt hiszik, hogy a fejlődéstanba és
az embernek az őssejtig visszavitt állati származásába is
belenyugodhatnak egy második, későbbi csoda fejében. Amiképpen
egészen alant az első sejt, úgy egészen fent az első igazi
öntudatnyílvánulás, az első igazi embernél, megint minden alap
nélküli csoda által történt legyen, függetlenül a máskülönben
érvényes, logikai kapcsolatokon alakuló fejlődésfokoktól. Ez utóbbi
nézet önmagában is, de ama szempontból is csakugyan fölösleges.
Véleményem szerint a tudat alapténye már minden egyszerű
érzésben benne van. Valamit ilyennek vagy olyannak, világosnak
vagy sötétnek, kellemesnek vagy kellemetlennek érzek, - ebben már
benne van, azt hiszem, az öntudat legegyszerűbb alapformája. De
kétségtelen, hogy a legegyszerűbb érzés alapjelenségei már annál a
legősibb élő sejtnél is megvoltak; az összes jelek, hasonlóságok és
következtetések erre mutatnak már az élet legalsóbbrendű ismert
formáinál; sőt ez a mai tudomány szempontjából elengedhetetlen
alaptulajdonsága mindennek, amit "élőnek" nevezünk. Természetes,
hogy az egysejtű ősállat, egy sugárállatka vagy egy amőba, nem
mutatja a mi emberi öntudatunknak végtelenül finom gondolkodás
jelenségeit. De ennek az alapeleme ott van már az ő egészen
egyszerű érzésében, mikor a fényt kerüli, vagy érintésre
összehúzódik. Ebben, ha nem is tudatosan, de intuitive ott van az
"én". Az embertől való eltérés itt is csupán egy végtelen,
hézagnélküli fejlődési láncolatnak a dolga. Ha tehát az élet legelső
ősalakját, az őssejtet, valamilyen egysejtűnek, például az amőbának
a képében csakugyan csoda hozta létre, akkor ez a csoda tényleg
már az öntudatot is beléoltotta, vele teremtette s a többi azután



fejlődhetett a darwini törvényeknek megfelelően.
De most az a kérdés, hogy az ilyen "csodát", bár csak ama legelső
egyetlen alkalommal is, elfogadhatjuk-e a gondolkodás kibúvójának,
hogy vajjon - hiszen csak ezt akarják - az egyébként
darwinisztikusan következtető természettudomány elfogadhatja-e
legalább föltevésnek? A magam részéről hangsúlyoznom kell, hogy
hosszú évekig komolyan fáradoztam, hogy e kérdésben ne ítéljek
elfogultan. Ismételten komolyan kérdeztem magamtól, nem volna-e
lehetséges, hogy itt egy kis engedékenységgel a világnézeteknek
rendkívül kínos, korunk kulturmunkáját minduntalan megzavaró
perpatvarát leszereljük és kibékítsük a pártokat, melyek
mindegyikének egy csomó tiszteletreméltó, erkölcsileg kifogástalan,
a lét problémáinak útvesztőjében eligazodás után sóvárgó
képviselője van. Azt a leplezetlen vallomást kell tennem, hogy
minden megfontolás vaskövetkezetességgel mindig ugyanazzal az
eredménnyel járt, - egy határozott nemmel. Nem is lehet másképp.
Aki hisz az embernek az egysejtű őslényből való okozati
kapcsolatokon alapuló, azaz természetes fejlődésében, az a logika
szempontjából nem érezhet hajlandóságot arra, hogy az őssejt
keletkeztetésénél teljesen más módszert alkalmazzon és az okság
elvét hirtelen ugrással a csoda elvével cserélje föl. Annyi volna ez,
mintha a mi, teljesen az okság elvén fölépült logikai gondolkodásunk
a saját gondolatláncolata számára megkívánná a csodát, - itt, ma,
bennem, minden kutatóban. De ma sehogy sem akar ez a csoda
megtörténni és bizonyára hiába vártak volna rá annak idején is.
A helyzet ugyanis egyáltalán nem olyan, mint ahogy azt a csoda
védelmezői gyakran előadják, - nem oly abszolút kilátástalan az
oksági magyarázatra való további törekvések szempontjából. Sőt
egész sora van az okozati, a csodától mentes lehetőségeknek,
melyekkel az őssejt eredetét megmagyarázni próbálták. Igaz, hogy
egymásnak ellentmondanak, egymást kölcsönösen kizárják: - de



megvannak és nagyobb részben elég szilárd támpontul szolgálnak,
amit nem szabad elhallgatni.
Mondották, hogy az élet történetileg nem okvetlenül ott kezdődött a
földön, ahol ma a legrégibb kövült maradványait találjuk. Már
évmilliókkal előbb kellett léteznie, hogy elérjen azokhoz a fejlődési
fokokhoz, melyek ezekben az első kövületekben mutatkoznak.
Közvetlenül semmi sem áll útjában, hogy ezt a ősteret gondolatban
tetszés szerint kiterjesszük egészen addig, amit mi emberek az
időmértékünkkel örökkévalóságnak nevezünk. A föld már végtelen
idők óta rejtegethetett legalsóbbrendű élő lényeket, talán egysejtű
amőbákat vagy baktériumokat vagy növényeket, amelyek csak
azután, egy későbbi időponttól kezdve, valami különleges időbeli
októl indíttatva, léptek az emberig vivő magasabb fejlődés útjára. E
föltevés ellenében logikailag semmit sem lehet fölhozni. Az élő őssejt
egy örök forma volna a földön ugyanazon értelemben, mint ahogy
minden fizikus a melegről úgy szokott beszélni, mint a mindenség
erejének örök formájáról. Azonban e gondolat ellen szól egy tisztán
természetrajzi érv a geologusoknak a föld történeti sorsára
vonatkozó, ma általánosan elfogadott véleményéből folyólag. Igen
fontos okok szólnak amellett, hogy a föld a nagyon régi ősnapokban
egészében ízzó, rendkívül forró, saját fényével világító test volt, mint
amilyen a nap még ma is, mely anyagi összetételében nagyon
hasonlít a földhöz, de mindezeket az anyagokat fehéren ízzó és
valószínüleg valamennyit még gáz állapotban tartalmazza. Ez okok
épületéből ma már letöredezett egy és más. De az alapzat egy része
még ma is érvényes és az igazi geologiai szakértők között igen kevés
van, aki ne tételezné föl, hogy a föld is valamikor napszerű állapotban
volt. De ezzel a föltevéssel megváltozik a helyzet az élet kérdésében.
Még ha az évmilliók egész sora előzte is meg a legrégibb kövületet:
egyszer mégis csak az ízzó földhöz jutunk vissza és a nap
hőmérséklete mellett, melyben az összes fémek ízzó gázokként



lebegnek, nem élhet meg többé és nem élhetett az amőba. Vannak
növények, melyek melegforrásokban élnek, s 80 fokos
hőmérsékletet elbírnak, száraz baktérium-spórák pedig még
magasabb hőfokot is, anélkül, hogy elpusztulnának. De teljesen
lehetetlen gondolat, "élő" állapotban elképzelni az amőbát olyan
világban, ahol még víz sem jöhet létre, mert a hőség az összes
elemeket gázalakban tartja meg, úgy hogy még a vas is ilyen
fémgázt képez. Csak mikor a földgolyó a hideg világűrben annyira
lehült, hogy létrejött a szilárd kéreg az első vízlecsapódásokkal,
élhettek meg az első legegyszerűbb élő lények. De még ez a
követelés se proklamálja a "csoda" jogát. Ime mindjárt két
lehetősége is annak, miként népesedhetett be természetes módon,
okozati kapcsolatok útján az élet befogadására kész föld.
Először is azt kérdezhetnők, vajjon a legrégibb, legegyszerűbb
életformák nem jöhettek-e kívülről a lehűlt földre. Tudjuk, hogy a
világűrből csaknem szünetlenül hullanak a földre a kisebb vagy
nagyobb anyagi részecskék: az úgynevezett meteoritok. Vajjon nem
kerülhettek ily módon alkalmilag életcsírák is a földre? Hiszen a
fejlődésnek az emberig menő összes fokaihoz megfelelő életcsírák
lettek volna egyszerű bacillus-spórák, amilyenek mindenütt
nyüzsögnek a levegőben. Az ilyen bacillus-spórák 200 fokos hideget
is elbírnak, - a világűr hőmérséklete se lesz alacsonyabb - hosszú
ideig elbírják a levegő teljes hiányát is - tehát e tekintetben se volna
akadály az egyes bolygók közötti légüres tér. Ennek a föltevésnek
egyáltalán nem elengedhetetlen kelléke, hogy az életcsírákat éppen
egy meteorkő hozta légyen (ezek ugyanis a föld légkörébe érve a
surlódástól ízzásba jönnek), a föld légkörét alkalmilag közvetlenül
"megfertőzhették" a lebegő csírák is. Bizonyos alakban ez a föltevés
is a legalsóbb életalakok "örökkévalóságához" vezet.
Legkönnyebben azt gondolhatnánk, hogy a világűrben, mint a vaspor
és egyéb elemi alkatrészek, bizonyos legegyszerűbb életcsírák is



öröktől fogva el voltak szórva, - valami alvó állapotban, míg a
hidegségben levegő és víz nélkül lebegtek, de új életre ébredve és
fejlődésnek indulva, amint az eléggé lehűlt égitesttől levegőt és vizet
kaptak. Ellenvetésül szolgálhatna, hogy még sohasem mutattak ki
ilyen "kozmikus bacillusokat", pedig bizonyára még most is hullanak
le ilyenek. De ugyan ki is akarhatná a mi eszközeinkkel, melyekkel az
egész bacillus-kérdést csak most lehetett tisztázni, a mindenütt
lebegő milliárdnyi spóra mindegyikének az eredetét megállapítani!
Azonban egészben véve még ennek a föltevésnek elfogadására
sincs szükségünk, hogy a természetes oksági láncolatot
megmentsük. Van még egy másik, melynek mindig sokkal több
követője volt, és még több lenne, ha mindig úgy fogalmazták volna
meg, ahogy tényleg meg kell fogalmazni, hogy minden durvább
ellenvetéssel szemben megállja a helyét.
Az ember petesejtje. Átmetszetben, erősen nagyítva. Az eredeti
nagysága 1/5 mm.
Kívülről hártya veszi körül. A középen látható a nagy sejtmag.
Az élet, úgy mondották, bizonyos időben, mikor a föltételei már meg
voltak, szervetlen holt anyagokból jött létre a földön, pontosan
ugyanolyan módon, mint ahogy bizonyos körülmények között egy
kémiai vegyület, például az oxigénből és hidrogénből víz, vagy egy
kristály létrejönnek. Ez a fölfogás e meztelen alakjában meglepően



egyszerűnek látszik. A fehéren izzó bolygón is volt elég holt anyag.
Mikor a bolygó lehűlt, mindegyik bizonyos fejlődésen ment keresztül.
A víz például egy csak most adott fejlődési fokozat volt. Miért ne
lehetne az élet szintén a fejlődésnek egy ilyen foka, mely ugyancsak
akkor jött létre a nem élőből? Nagyon világos és körültekintő elmék
elégedtek már meg az eszmének ezzel a legnyersebb
fogalmazásával s üdvözölték azt mint teljesen megnyugtató
megoldást. Míg egyébként tapasztalati körünkön belül csak élő hoz
létre élőt, amaz ősnapokban az első élet létrejöhetett az élettelenből
is, s ezt nevezték el "őstermődésnek", vagy ősnemzésnek. Amellett
meghagyták nyílt kérdésnek, hogy igazi őstermődés csak akkor
egyszer történt-e vagy pedig később is és esetleg még ma is (soha
ilyet meg nem figyeltek!) keletkeznek ily módon legalsóbbrendű élő
lények.
De nem tagadható, hogy a megoldásnak ez a módja komolyan nem
állja meg a helyét. Egyszerű, de csak a gordiusi csomó értelmében,
ahol tulajdonképpen nem a kardvágás a föladat, tehát nem is oldja
azt meg. A fejlődés követelménye, hogy a fejlődő dolognak az,
amiből fejlődik, elegendő oka legyen. Két dolognak benső
rokonságban kell állania egymáshoz, mint apának és fiúnak, mélyen
gyökerező hasonlóságot kell mutatnia a fejlettségbeli minden
különbség mellett is. Ilyen rokonság és összehasonlíthatóság áll fönn
például egy élő amőbának és egy szervetlen anyagokból álló
vegyületnek (víz, stb.) a tulajdonságai és alkatrészei között. De
tisztán csak vegytani szempontból; ellenben hiányzik ez az
amőbának legjellemzőbb tulajdonságát, az érzésnek a tudatosságát
illetőleg. Itt megint érvényesül az a régi bevált filozófiai tétel, hogy az
"érzést" nem tudom egyszerű "mozgásból" levezetni. Bár az érzés
területe is a legszigorúbban alá van vetve az oksági törvénynek,
nincsenek benne semmiféle kereszteződő "csodák". De éppen ezért
nem is lehetséges, hogy valaha egy érzésfolyamatot annyira más



természetű dologból vezessünk le, mint a fizika és vegytan mozgás
folyamatai, - az okok és következmények láncolatában az érzés
mindig érzéshez és a mozgás mozgáshoz kapcsolódik, az egyik
sornak egy tagja sohasem kapcsolódik hirtelen a másikéhoz. Ennek a
tételnek közelebbi fejtegetése nagyon messzire vezetne bennünket;
csak utalni akarunk arra, hogy ez a különválasztás minden finomabb,
igazán használható ismeretelméletnek alaptétele, melynek mellőzése
a fogalmak végzetes zűrzavarát idézi elő. Első pillanatra úgy látszik,
mintha ezzel a tétellel az őstermődés eszméje általában agyon lenne
ütve. Pedig semmiképpen sincs. Csak annak a durvább fogalmazását
érinti. Tehát hogy finomabb, még így is megálló formába öntsük,
szükséges, hogy a szervetlennek, tehát az első élő lény alatti
természetnek fogalmát valamivel tágabban határozzuk meg.
Nyugodtan megmaradhatunk amellett: az első sejt, az első igazi
őslény természetes fejlődés által jött létre a földön, mikor ez már
bizonyos fokig lehült; és pedig létrejött e földnek akkor még egyedül
létező úgynevezett szervetlen anyagaiból. Csak ezt kell hozzá
tennünk: bár ez anyagok addig még nem alkottak valódi életsejtet,
de már magukban hordozták annak föltételeit, hogy bizonyos
hőmérsékletcsökkenésre ilyen sejtet hozzanak létre. Ez utóbbiban
aztán benne kell lennie: hogy e sejtekben nemcsak a kémiai-fizikai
anyagok és mozgáselemek voltak meg, melyek a "sejtnek" nevezett
képződményt adott esetben létrehozhatták kémiai-fizikai
szempontból, - hanem magukban hordták az "érzés" azon általános
alapelemét is, melyből e sejt érzésélete kifejlődhetett. Más szavakkal
ahhoz az egyszerű föltevéshez kell folyamodnunk, hogy az érzés
valamilyen formában már a mindenség összes anyagainak
alaptulajdonsága, - olyan alaptulajdonság, amely semmiféle
hőmérséklettől nem függ. A legélesebb elmék egész sora (részben
teljesen eltérő utakon kutatva) jutott el ehhez a leplezetlen
engedményhez; az újabbak közül csak Fechnert és Haeckelt akarom
megnevezni. Haeckel, aki az "őstermődést" energikusabban



képviselte és népszerüsítette, mint bárki más, műveinek
legkülönbözőbb helyein újból meg újból erősen hangsúlyozza hogy
az egyszerű érzékenység a világ mindenféle anyagának
alaptulajdonsága. Természetes, hogy ez esetben a földi élet
fokozatos fejlődésének semmi sem áll többé útjában. Igy hát az élet
nem volna egyéb, mint a természet azon alaptulajdonságának, az
érzékenységnek egy gyújtó- vagy gyüjtő-pontja. Egyszerű
sűrűsödés terméke volna, mint ahogy például a föld vagy a nap a
fizikai nehézkedésnek ilyen halmozódási termékei. E sűrűsödési
terméknek meglehetett a saját szoros okság-hálózata. De mivel mi
azt csak bizonyos olyan vegyi állapotokkal való kapcsolatában
ismerjük, melyek az izzás hőmérsékletét nem bírják el, semmi sem áll
útjában ama föltevésnek, hogy saját belső törvényeinek megfelelőleg
maga is csak akkor vált lehetségessé, mikor a föld forrósága
alábbhagyott. Azonban - hogy csak éppen megemlítsük - már
némileg Fechner, majd egész határozottan Preyer, mérlegelték annak
a lehetőségét, hogy a sejtéletnek általunk ismert formája csak az
alacsonyabb hőmérséklethez való alkalmazkodás, ellenben az izzás
állapotában az érzékenység egészen más, ott helyén levő vegyi
alkalmazkodási formákhoz volt kötve. Elvi szempontból mindez
közömbös, mert mi életnek csak a mostani, amőba és ember közötti
sejtéletet ismerjük és nevezzük, és ez minden esetre csak akkor
keletkezett, mikor a föld már túl volt az izzó állapoton; az életnek
akkori fejlődési mozzanata, mikor keletkezésének minden föltétele
együtt volt, lenne a hirhedt "őstermődés."
Elkerülhetetlen volt, hogy ezzel a kissé nehezebb gondolatmenettel
legalább ennyit foglalkozzunk, - mert nagyon is általános és
veszedelmes az a zavar, mely éppen ezen pontra vonatkozólag
uralkodik. Ez idő szerint senkit sem kötelezhetünk arra, hogy e
nézetek közül bármelyikhez is csatlakozzék. De egy dolog bizonyos:
hogy eszmékben, melyek mindent természetesnek fognak föl, nincs



hiány, úgy hogy a "csodára" való ráutaltságról szó sem lehet. Ha itt is
megmaradunk a "természetesnél", akkor meg kell engednünk, hogy
az élet mibenlétéről való ismereteink még ma is oly fogyatékosak,
hogy inkább többféle utat hagyunk szabadon. Nagyon lehet, sőt
valószínű, hogy ez alapvető dolgokba behatolván, még a legnagyobb
meglepetések fognak érni bennünket, melyekhez egészen új
föltevésekre lesz szükség. Hiszen a legegyszerűbb sejtben
végbemenő folyamatokról is édeskeveset tudunk még. Egy egész
világ van itt előttünk, melynek még csak a szélén járkálunk. És a
talányokat nem csupán az élet adja föl. Még a szervetlen világban is
messzi vagyunk attól, hogy "tisztán" látnánk, akármilyen gyakran
állítják is az ellenkezőt. A kristályképződés egyszerű folyamata,
amelynél valami belső törvényszerüségből folyólag egy egész
határozott egyéni alak jön létre, okaiban és összefüggéseiben épp
oly rejtélyes még előttünk, mint az élő sejt lényege és keletkezése. A
vonzás és taszítás egyszerű mechanikai folyamata semmivel sem
világosabb előttünk, mint az "érzés" egyszerű lefolyása. Mikor az
őséletnek, a föld első sejtjének titokzatos határáig követtük az
embert, tudatában maradunk, hogy ismereteink mai területének a
határáig "visszavezettük." Ezen túl nem is vagyunk kötelezve
semmire. De föltesszük, hogy az okok láncolata ott nem szakad meg,
- mint ahogy a csillagász joggal fölteszi, hogy a nehézkedés
törvénye még ott is uralkodik, ahová szemeinek és eszközeinek látó
ereje el nem hatolhat többé.
De az élet eredetéről való ismereteinknek a mai állapotával még egy
másik dolog is összefügg. Ugyanis egészen természetes, hogy ettől
függ az élet fejlődésének tulajdonképpeni törvényeiről való mai
tudásunk is. Láttuk, amint az ember visszafelé oly sok különböző
állatalakban tünik el. Ez állatalakok mind tökéletlenebbek, mind
egyszerübbek lettek, - le az egysejtű őslényig. Kétségtelen: egy
nagyszerű fejlődés áll itt előttünk, melynek legmagasabb, sőt



bizonyos szempontból központi ága maga az ember. Csakhogy
természetesen azt is szeretnénk tudni, mi volt e fejlődésnek
tulajdonképpeni irányító motivuma, milyen lét- és haladástörvények
kormányozták belülről. Az őssejt miért nem maradt őssejt, miért nem
hozott létre a további évmilliókban is csupán őssejteket? Miért
történt éppen ellenkezőleg, hogy utódainak egy része feljebb és
feljebb emelkedett az ember diadalmas magasságáig? Bizonyára
kézenfekvő e kérdés és jelentékeny részét teszi annak, amit ma
tágabb értelemben "darwinizmusnak" neveznek.
Egyszersmind nem tagadható, hogy ez egy másik "önmagáért való"
kérdés.
Készségesen elfogadjuk mindazokat a dolgokat, melyeket föntebb az
embertől az amőbáig előadni igyekeztem - és amellett mégis azt
hihetjük, hogy azokról a törvényekről egyelőre semmi bizonyosat
nem tudunk. Nyugodtan mondhatnánk: az élet keletkezéséről és
őstörvényeiről ma még oly keveset tudunk, hogy nem is kivánhatjuk,
hogy ennek az életnek fejlődési törvényeit önmagából magyarázzuk;
elég, ha most végre látjuk a kész munkát: a hézagtalan pályát az
amőbától az emberig.
De ha nem akarunk ennyire menni, akkor is hangsúlyoznunk kell
legalább annyit, hogy ismereteink mai állása mellett e törvények
mibenlétére vonatkozó gyanításaink szükségszerüleg csak laza,
folyton változó és javítandó föltevések lehetnek. Sajnos, sokszor
félreismerik ezt a tényállást. Gyakran hallhatjuk mostanában, hogy a
"darwinizmus" hanyatlóban van. Aláássák azt - mint mondják - a
szakemberek kibékíthetetlenül ellentétes véleményei, melyekben az
eredeti elvnek már a magja sincs meg. Nos, ez a legfölületesebb
együgyüség, amennyiben az itt föntebb előadott ama tényekre
vonatkozik, melyek az összes élő lényeket egy természetes
családfába foglalják össze s az ember helyét is e családfában jelölik



ki. Ellenkezőleg, e tények szinte napról-napra
megdönthetetlenebbek és szilárdabbak lesznek s már ma nyugodtan
vihetjük a nép közé is, mint a kutatásnak teljesen szilárdan megálló
eredményeit. Viszont igaz, de amaz értelemben nem is csodálható,
hogy a fejlődést irányító törvények mibenléte felől a nézetek tényleg
nagyon ingadoznak. Talán valamivel megbocsájthatóbbnak tünik föl
e szűkebb körnek az egész darwinizmussal való összecserélése, ha
tekintetbe vesszük, hogy Darwin maga is igen behatóan foglalkozott
ama "törvényekkel". De aki e dolgokról pro vagy kontra írni vagy
másokat oktatni akar, attól megkivánhatunk annyit, hogy ezeket a
különböző szempontokat egymással föl ne cserélje.
Már Darwin megkisérlette, hogy a fejlődésnek egy világos törvényét
jelölje ki, olyan törvényt, mely nemcsak azt magyarázza meg, hogy
az élő lények egymásból származtak le, hanem azt is, hogy miért.
Magától értetődő, hogy e törvény az embert is magában foglalná és
- ha helyes - megmondaná, miért kellett neki is kifejlődnie. Darwin
alapgondolata a következő:
Ime egy egyszerű, ősi állatfaj. A tulajdonságaiban annyira
alkalmazkodott a külső viszonyokhoz, hogy életképes, föntarthatja
magát és szaporodhatik. De hosszabb idő telik el. Ennek az
állatfajnak a helyén egy másikat találunk, amelyik sokkal jobban
alkalmazkodott ugyanazokhoz a viszonyokhoz. Sőt: esetleg közben
maguk a viszonyok változtak meg s csodálkozunk az új állatfajon,
mely sok dologban még hasonlít a régihez, de amellett ez új
viszonyok szerint rendezkedett be, ezekhez alkalmazkodott. Mi
történt itt? Ez a kép, mondja Darwin, elvben az egész fejlődés képe.
A "nagyobb mértékű" alkalmazkodottság fogalmához tartoznak az
agybeli, szellemi haladások is. Igy vezethetett az út az amőbától az
emberig, - tehát az egész előttünk lévő családfán át. Ezt
megmagyarázni, annyit jelent, mint az amőbától az emberig való
lépést megmagyarázni. És Darwin meg is kisérli a magyarázatot.



Az az első törzsalak utódokat hozott létre. Ezek az utódok
akármilyen okokból - nem voltak teljesen hasonlók. Egyénileg mind
különböztek egymástól egy kissé - mint ahogy a testvérek még ma is
különböznek egymástól, mint ahogy a növénysarjak változnak, mint
ahogy a házinyúlnak egyszerre szült fiai különféle színűek. Nos e
különbségekben adva volt egy kis plusz vagy minusz a törzsalak
átlagos színvonalához képest. Egyes utódok túlzások voltak, a szülői
színvonal nagyszerű emelései, a faj zsenijei, mások az átlagot
mutatják, ismét mások hitványak. Ezek az utódok harcba kerültek
egymással a külső életföltételek miatt, és harcba magukkal a
föltételekkel, hogy egy összefoglaló szóval nevezzük, beállott "a
létért való küzdelem" közöttük. A sorsuk különböző lett. A zsenik, a
legjobban alkalmazkodottak a legjobban állták a harcot,
bőségesebben és biztosabban jutottak szaporodáshoz, - az
átlagosak és a gyengék elhullottak. Így végül csak a legjobbak
maradtak meg. A családfa további hajtásait csak ezek hozták létre.
Az ő utódaik közül megint csak a legjobbak maradtak meg. S így
tovább. A nemzedékek során át el kellett következnie az állandó
javulásnak, a mind tökéletesebb alkalmazkodásnak és
életképességnek.
De ime egy másik lehetőség. A külső viszonyokban változás állott be,
mely egyszerre egészen új irányú követelményeket támasztott.
Akkor nem a szülöi alkalmazkodást tökéletesebben mutató utódok
voltak előnyben, hanem az az utódok ama változatai, melyek
meglehetősen eltértek a szülőktől, de éppen az új követelmények
irányában. Például megváltozott az éghajlat. Az előbb barna sikságot
állandóan hó fedte be. A barna felszínen barna nyulak éltek. Eddig
azok az utódok maradtak győztesek a létért való küzdelemben,
amelyek legbarnábbak voltak, mert a leselkedő ellenségek a barnát a
barna környezetben legkevésbé látták meg. Most hirtelen a fehér lett
az ütőkártya. Ha egyéni változatként néhány fehérebb nyúl született,



ezeknek a védelmi esélye volt a legnagyobb, - megmaradtak,
szaporodtak, fokozódó mennyiségben hoztak létre fehér utódokat,
melyek közül mindig fehér ülte fehérrel a menyegzőt, - évek mulva az
egész nyúl-népség fehér volt: alkalmazkodás a hóhoz.
Darwinnak e gondolatmenetében kényszerítő logika van, mihelyest
elfogadjuk, hogy az egyéni eltérések mindig elegendő anyagot
szolgáltattak a kiválogatódáshoz, hogy mindig volt elegendő "zseni"
s esetleg alkalmas "tehetség" is az új utakhoz. A többi aztán egy
matematikai példa, a malomnak őrölnie kell. De a zseni és tehetség
dolga a mélyebb kérdések egész bonyodalmát rejti, - ezt már maga
Darwin is fölismerte. Mi határozta meg a zsenik és tehetségek
számát, ki felel azért, hogy mindig megvannak? E pont körül azóta is
állandó vita van; melynek még nem láthatni a végét. Elgondolható-e,
hogy a szülők magaviseletéből szükségszerűen következik bizonyos
fajtájú zseniknek a föllépése gyermekeik között? Ha egész
életemben erősen űzöm a labdajátékot: - valószínű-e, hogy
gyermekeim között született labda-zseni akad?
Kivezető út gyanánt ez szolgált. A szülők gyakorlata mindinkább
egyengeti a talajt a gyermekek számára. Ez lassanként abba az
irányba visz, melyet Lamarck már jóval Darwin előtt fölismert. A
képesség puszta fokozásához nem is kell többé a létért való
küzdelem válogatása: zsenik lesznek az összes utódok a szülőktől
nyert iskolázottság alapján. Eltekintve attól, hogy ez nem
magyarázza meg a másik esetet s amúgy is sokszor fölmondja a
szolgálatot (például a föntebbi esetben hogyan fokozzák vagy
változtatják meg a színüket a nyúlak "gyakorlás" által?), nagy
nehézségekkel szolgál e gondolat éppen a legfontosabb pontban.
Kétségbe vonták, hogy a szülőknek a gyakorlás által szerzett
tulajdonságai öröklődhetnek. Ha harminc évig játszom is labdát s ha
izmaim és idegeim mind be is vannak erre gyakorolva - és azután
gyermeknek adok életet, lehetetlennek mondják, hogy e gyermek



testalkata inkább volna alkalmas a labdajátékhoz, mint akármelyik
másiké. Weismann Ágoston egész a szélsőségig vitte az ebben való
kételkedést. Nem is mondhatjuk, hogy teljesen bizonyítani tudnánk.
De ez az ellenvetés legalább rámutatott, hogy a legegyszerűbb
tényekben is mily nehéz itt eligazodni.
Más oldalról de Vries Hugo akarta kimutatni, hogy a természetnek ez
a változékonysága, zseni- és tehetség-képzése, az eredeti
értelemben még sokkal nagyszerűbb, hatásosabb, mintsem Darwin
sejtette, - akármi legyen is az oka. De Vries azt hiszi, hogy az utódok
egyszerű apró kis változásai mellett még egy nagy és időszakosan
föllépő folyamaton mennek át a fajok, melynek
következményeképpen időnként az új és tökéletesebb, öröklékeny
formáknak óriási tömegét hozzák létre. E nagy áldásból aztán a létért
való küzdelem csak az alsóbbrendűt vagy az egyelőre értéktelent
irtja ki, és így keletkeznének a mindjárt kész új fajok. (Mutáció
elmélet.) Ez sincs még eléggé tisztázva, noha kétségtelenül igen
jelentős új szempont. Így ingadoznak a vélemények, mivel
nyilvánvaló, hogy a logikai és ténybeli lehetőségeknek egész tömege
van még Darwin alapgondolatain belül és azokon túl is. Bizonyos, "az
ember származása" szempontjából a "hogyan"-nak ezek a problémái
is rendkívül fontosak. De ezek kívül állanak a családfa kérdésén,
ahogyan ezt itt kifejtettük, és nem is kell ezeknek a külön
magyarázatát megvárnunk. Itt is, mint az őstermődés kérdésében, a
megismerésnek egy ideiglenes határát érintjük, de ez nem tarthat
vissza attól, hogy az e határig már meghódított területnek ne
örüljünk.
És ilyen meghódított terület ma az ember származása, - itt nem
használ többé semmi panasz és kétkedés. Csak az segít, ha
elszántan szembenézünk a dolgokkal. Amellett az ember az marad, a
mi. Ezt senki sem veszi el tőle. Megmaradnak az összes ideáljai.
Akinek a legmélyebb vallásos érzületében csakugyan életerő, eleven



lélek van, az nem fog azon fönnakadni, hogy annyi meg annyi
beláthatatlan idő előtt az őse nemcsak bozontos állatbőrt hordott
meztelen válla védelméül, hanem valamikor neki magának is ilyen
állati bundája volt, a saját testére ránőve. A költészet sem szünt meg
attól, hogy a nap a valóságban nem keleten kel föl, hanem a föld
fordul vele szembe, sem attól, hogy mi ezt tudjuk. Valójában az igazi
vallásos érzés sokkal emberibb valami, a legnagyobb és
legelevenebb értelmében, semhogy megtörhetnék az ember
történetének szürke valóságán. A mi mai emberi erőnk diadala, hogy
az évmilliók sírjába temetkezett multját össze tudjuk állítani. Ez a
fölemelő e régi képekben. De érdemetlenek volnánk e diadalra, ha
nem volna meg az erőnk ahhoz is, hogy a Mester nyugalmával
idézzük föl e szellemeket, aki szeliden mondja: várjatok, - tiétek a
kiküzdött múlt; de én vagyok, és felettem az én csillagaim vannak!