---
master_file: "[[@DrJuhaszIstvan]]"
---
# Index for Dr. Juhász István – A jóléti rendszerek kialakulása.pdf

A jóléti rendszerek kialakulása – 1. rész
Miért olyan magasak az adók? Romokban a nyugdíjrendszer, az egészségügy, az oktatási rendszer vergődik.
A kérdés és a kritikus megállapítások gyakran elhangzanak, abba már ritkábban gondolunk bele, hogy ezek
között szoros összefüggés van. Érdemes egy kicsit bővebben is megvizsgálni a társadalombiztosítási, illetve
– kicsit bővebben – a jóléti rendszerek kialakulását, történetét.
Az ifjúság helyes nevelését és az közoktatásügynek intézését a józan erkölcsű népek mindenkoron oly nagy
fontosságúnak tekintették, hogy benne látták országaik legfőbb sarokkövét, és az általános jólét alapját.
(részlet Mária Terézia Ratio Educationis rendeletéből)
Az emberi közösségek már a legrégibb időkben is gondoskodtak a közösség rászoruló tagjairól, így a
gyermekekről, a betegekről, az idősekről. Sokszor ebben a sorrendben, ugyanis ínséges időkben a közösség
számára kevésbé hasznos tagokat áldozták fel először.
A társadalmi életformák fejlődésével ezek a magatartásformák már gyakran intézményesültek, a betegek
gyógyításával, a tudományra nyitottak oktatásával már e területekhez értők foglalkoztak. Gondoljunk az ókori
Athénra, ahol a filozófusok már tanítványokat tudtak toborozni maguknak.
„
”
Raffaello: Athéni iskola



Mit is értünk jóléti rendszer alatt?
A fejlett országok államháztartási kiadásainak túlnyomó részét teszik ki az úgynevezett jóléti kiadások. Különösen
igaz ez Európában, de az Európán kívüli fejlett országokban is egyre nagyobb az igény a jóléti rendszerek
bővítésére, illetve az erre fordított összegek növelésére.
Nincs konszenzus abban a kérdésben, hogy mennyire kell ezekben a modern államoknak felelősséget vállalni,
illetve mennyiben lehet a társadalom tagjainak öngondoskodására számítani. A történelmi előzmények, a
társadalom ideológiai beágyazottsága (vallás stb.), a társadalmi fejlődés az, ami egy-egy országban leginkább
meghatározza ezt.
Mi tartozhat a jóléti rendszer körébe? A következő – koránt sem teljes – felsorolás ebben próbál némi eligazítást
nyújtani:
– egészségügy (ide értve a baleseti ellátást és a járványügyi tevékenységeket is),
– nyugdíjrendszer, időskorúakról való gondoskodás, halál esetén a hátramaradottak támogatása,
– gyermekvédelem, családtámogatás (hazai legjellemzőbb példái a bölcsőde, az óvoda, a családi pótlék, a
gyermeknevelési támogatások, az árvaellátás, az állami gondozás, az adó- és járulékrendszer kedvezményei),
– anyasági ellátások (a várandósság ideje alatt, illetve a gyermeknevelés időszakában, bár a mai magyar rendszer
még a nyugdíjba vonuláskor is figyelembe veszi a gyermeknevelést),
– fogyatékossággal élők (siketek, vakok, egyéb látásproblémával küzdők, mozgáskorlátozottak, sérült
idegrendszerrel élők, cukorbetegek, dialízises betegek stb.)
– szociális háló (az önhibájukon kívül vagy akár önhibájukból támogatásra, ellátásra szorultak, pl. hajléktalanok,
drog- és alkoholfüggők, munkanélküli ellátásokból kiszorultak, a munkaerőpiacon még munkavállalóként meg
nem jelent fiatal felnőttek),
– lakáspolitika,
– oktatás (ide értve a közoktatást és a felsőoktatást is),
– munkanélküli ellátások,
– menekültek (migránsok), bevándorlók ellátórendszere,
– a kultúra, a művészetek támogatása (ösztöndíjak, kitüntetések, állami megrendelések, direkt támogatások),
– a sport támogatása (élsport és tömegsport, de érdemes megjegyezni, hogy a két terület támogatási céljai és
eszközei eltérnek egymástól),
– a vallás, a hitélet támogatása,
– a közösségi közlekedés állami (önkormányzati) szervezési és támogatása (de ide tartozhat az időskorúak
ingyenes utazása is).
A felsoroltakon túl ebbe a körbe tartozhat még a természeti és kulturális (és egyéb) örökségünk, hagyományaink
megvédése, ápolása, az ezekkel kapcsolatos ismeretterjesztés, a munkáltatók által biztosított kafetéria-rendszer
(és most ne csak az adórendszerbeli kezelésre gondoljunk), a környezetvédelem, a fogyasztóvédelem, vagy a
fenntartható fejlődés egyes kritériumainak biztosítása is, sőt még a katasztrófavédelem egyes szolgáltatásai is
(tűzoltás, kéményvizsgálat, árvízvédelem, közutakon, közterületen veszélyelhárítás, terrorvédelem stb.).



A felsorolt elemekkel kapcsolatban az az általános közvélekedés (itt és most, Magyarországon), hogy ezekről az
„államnak” kell gondoskodnia, az államnak kötelessége ezeket minél jobb, magasabb színvonalon ellátni.
Azt nem árt tudni, hogy a világ legtöbb országában (a Föld lakosságának nagyobb hányadát érintően) a jóléti
rendszer elemei közül nagyon kevés működik. Még az egyik legfejlettebb ipari államban, az Egyesült Államokban
is sok elem hiányzik (ott inkább az öngondoskodás a jelszó), a Barack Obama által létrehozott egészségügyi
rendszer „visszacsinálása” a most megválasztott Donald Trump egyik legfőbb választási ígérete volt.
A jóléti rendszer működtetése – ezzel természetesen mindenki egyetért – pénzbe kerül, méghozzá sok pénzbe! Ez
olyannyira igaz, hogy a fejlett országok államháztartási kiadásainak túlnyomó részét ezeknek a szolgáltatási
rendszereknek a fenntartására költik. Ez az összes államháztartási kiadás akár 50-60%-át is elérheti, vagy akár
meg is haladhatja azt.
Az egyéb államháztartási kiadások (közigazgatás, törvénykezés, igazságszolgáltatás, rend- és honvédelem,
gazdaságfejlesztési támogatások, finanszírozási rendszer működtetése stb.) csak a kisebbik hányadot teszik ki.
Együttesen!
Mindez persze azt is jelenti, hogyha az államháztartás kiadási reformjáról van szó, a legjelentősebb
kiadáscsökkentést a nagy jóléti ellátórendszerekben lehet elérni, a kisebb rendszerek átalakításának
arányaiban – kisebb a hozadéka.
Különösen sokat költenek a jóléti rendszerre a skandináv államok és Hollandia. Ez persze azt is jelenti, hogy a
fizetendő közterhek (GDP-arányos) összege is ezekben az országokban a legmagasabb. Lehet irigykedve tekinteni
az ottani ellátórendszerek színvonalára, de kevesebben szeretnék az ottani adórendszer terheit is elfogadni.
A jóléti rendszerek kialakulásának kezdetei Európában
Az európai feudalizmus időszakában a rászorultakról főleg a család gondoskodott, de – figyelembe véve a bibliai
parancsolatokat, tanításokat, Jézus példabeszédeit is, az egyház is egyre nagyobb szerepet vállalt.
Ez jelentette az egyházi oktatás kialakulásának kezdeteit, bár a képzés főleg egyházi célra történt, az oktatásban
részesülők iskoláik elvégzése után gyakran egyházi szolgálatba is álltak. A későbbiekben szintén egyházi
kezeléssel, fenntartással iskolákat, sőt egyetemeket hoztak létre. Az első európai egyetemet 1088-ban alapították
Bolognában (a muszlim országokban is működtek egyetemek, de azok nagyon eltérő jellegűek voltak az
Európában elterjedt oktatási modelltől).
Szintén az egyház vállalta magára a gyógyító tevékenységét. A kolostorokban gyógynövényeket termesztettek, a
gyógyító szerzetesek korábbi leírások (kódexek) és saját tapasztalataik alapján látták el ezt a tevékenységet. A
szakmai fejlődéssel később már ispotályokat alapítottak, amelyeket a mai kórházak elődeinek tekinthetünk.
Nem volt jelentéktelen a keresztes hadjáratok idején egyes szerzetesrendek gyógyító tevékenysége. A Johannita
vagy Máltai lovagrend teljes elnevezése jól mutatja ezt az előzményt: Szuverén Jeruzsálemi, Rodoszi és Máltai
Szent János Katonai és Ispotályos Rend.
Magyarországon elsőként 1224-ben Selmec városa építtetett kórházat a bányászok gyógyítására, ez
természetesen – egyházi kezdeményezéssel és fenntartással létesült, de a bányászok és a bányatulajdonosok is
hozzájárultak a költségekhez. Ez a legkorábbi adat Magyarországon bányatársláda létesítéséről.
„



”
Középkori bányaművelés – 1.
Az egyháznak mindezekre – a bibliai, vallási kötelezettségeken túl – volt anyagi erőforrása is, a tized, a különböző
adományok jelentős bevételeket biztosítottak, illetve az uralkodók további előjogokat nyújtottak a hitéleti
tevékenység mellett az egyház(ak) egyéb tevékenységeire is.
Ebben az időben a társadalom vezetőinek számító uralkodók és nemesség a jóléti rendszerek kialakításában,
működtetésében (az egyház támogatásán túl) legfeljebb annyiban vettek részt, hogy a saját fiatalságának a
képzését, a „maguk közül való betegek” gyógyítását, ápolását meg tudták rendelni az egyháztól (fizetni tudtak
ezért), illetve az uralkodó osztály kulturális és tudományos igényeit is meg tudták rendelni. Még a XV-XVI. század
fordulóján is az itáliai művészeket csak ügyes mesterembereknek tartották (amiért jól meg is fizették őket).
Az államok részt vettek a járványok (pestis, kolera stb.) terjedésének megállításában is, bár ez a kora középkorban
leginkább csak a fertőzési gócok köré vont (katonai) karantént jelentette, illetve a fertőzött területekről érkező
hajók kikötését (akár erőszakkal is) megakadályozták.
„



”
A gyógyítás kevésbé hatásos módja: A szerzetes megáldja a pestistől eltorzult betegeket (Anglia, 1370-75)
A szegénységgel, a koldusokkal kapcsolatos szabályrendszerek csak a XVII-XVIII. században jelentek meg. Erre a
célra – a szigorú szankciók mellett – árvaházakat, dologházakat, szegényházakat létesítettek –, amelyek
fenntartása általában az egyházakra hárult, de előfordult, hogy az uralkodó (esetleg a felesége) gondoskodott
ennek egyes feltételeiről (például épület vagy birtok adományozásával).
Szintén a XVIII. századtól foglalkoztak az idegi megbetegedésekkel. A létrehozott bolondok vagy őrültek háza
sokkal inkább hasonlított börtönhöz, mint egészségügyi intézményhez, és sok akkoriban deviánsnak tartott
cselekményt, állapotot is ebbe a kategóriába soroltak, ami fejlődés volt a korábbiakhoz képest, mert korábban a
társadalmi normáktól eltérő magatartást vagy állapotot (akár egy rokkantságot is!), eretnekségnek minősíthettek,
aminek akár máglyahalál is lehetett a következménye.



A polgárosodás kialakulásával, a városok létrejöttével a „civil” kezdeményezések is megjelentek. Egyes szakmák
képviselői (a céhekben) saját alapokat hoztak létre a munkaképtelenné vált társaik segélyezésére, haláluk esetén
a hátramaradottak támogatására. Az első ilyen segélyalapok már a XIII. században megjelentek, főleg a
veszélyesebb tevékenységet végzők körében. Így a kovácsok és a bányászok is ide tartoztak.
A bányászok és munkaadóik kezdeményezésére a XV–XVI. században kezdődött el az úgynevezett bányatársládák
felállítása (a létrehozott bányász segélyszervezetek fémpántos, különleges zárakkal felszerelt ládákban őrizték
vagyonukat, és erről nevezték el magát az intézményt is). Egy-egy bányában (kapitalista jellegű bányákban) ebben
az időben már több száz bérmunkás dolgozott. Híres bányatulajdonosok voltak ebben az időben Magyarországon
a Thurzók vagy a Fuggerek. Az első bányatársláda 1496-ban alakult Thurzó János bányájában. Minden társláda-tag
jogosult volt a segélyre, a kiadások fedezetét főként a tagok hozzájárulása biztosította, de a bányatulajdonosok is
gyakran hozzájárultak a társládák fenntartásához. A bányatársláda intézménye ezt követően elterjedt a bányászok
között.
„
”
Középkori bányaművelés – 2.
A társládát a bányászok kezelték, betegség esetén pénzt (orvosi és gyógyszer segélyt), munkaképtelenség esetén
nyugbért vagy végkielégítést, a bányász halála esetén temetkezési segélyt, az özvegyek és árvák ellátásait
folyósították belőle.
A bányatársláda kötelező létesítéséről 1778-ban II. József már udvari kamarai rendeletet adott ki. A rendelet
nemcsak a társládák kincstári segélyezését szabta meg, hanem a bányászok járulékfizetési kötelezettségét is,
minden bányásznak (a napszámosoknak is) kötelező volt belépni a bányatársládába. A magánbányák tulajdonosai
a munkások hozzájárulásával azonos összegű támogatást nyújtottak a társládák céljaira.
Az osztrák bányatörvény mintájára 1854-ben rendelték el Magyarországon, hogy minden bányabirtokos köteles
társpénztárat létrehozni.



A jóléti rendszerek fejlődésének az ipari forradalom adott jelentős alapot. A bérmunkásréteg kialakulásával
megnövekedtek az érdekérvényesítési törekvések és lehetőségek. Ezért kezdetben Angliában, később
Franciaországban, majd elterjedve az egész kontinensen kialakultak a jóléti rendszerek keretei. Ez eleinte csak
jogi szabályozást jelentett, az államok közvetlen közreműködése, kötelezettségvállalása nélkül, de már
kötelezettségeket fogalmazott meg a munkavállalók és a munkaadók felé is (juttatási rendszer, bérezési
elvárások, munkakörülmények, sztrájkjog stb.). Később bővült a rendszer, és az államok is vállaltak
kötelezettségeket (oktatás, szegénység kezelése), amiért cserébe viszont a munkavállalókat és a munkaadókat is
befizetési kötelezettségekkel terhelték (általában valamilyen adók formájában). Míg korábban alapvetően az
uralkodó osztály eltartására, az államrend megőrzésére költötték az adókat, a jóléti juttatásoknak már egy
szélesebben értelmezett társadalom volt a kedvezményezettje.
Magyarországon az egyik legjelentősebb intézkedés e területen Mária Terézia 1777-ben kibocsátott Ratio
Educationis című rendelete volt, amelyet 1806-ban I. Ferenc megújított formában ismét kiadott.
„



”
Az 1777-es Ratio Educationis címlapja



A Ratio Educationis, vagy magyarul „A nevelés és oktatásügy rendje Magyarországon és kapcsolt tartományaiban”
terjedelmes, 254 paragrafusában (ez mintegy 200 oldalas könyvnek felelne meg) részletesen szabályozta a
pedagógiai módszereket, iskolatípusonként „nemzeti alaptantervet” írt elő, de olyan részletekre is kitért, hogy
hogyan kell az iskoláknak gazdálkodniuk, könyvtáraikat, gyűjteményeiket kezelniük, sőt a külföldi diákok
elszállásolására is tartalmazott rendelkezéseket.
A rendelet (a közhiedelemmel ellentétben) kötelező oktatást nem vezetett be, arra csak egy évszázaddal később
1868-ban került sor. Legfőbb erénye az volt a rendeletnek, hogy az oktatásügyet kivette az egyházak irányítása
alól, és az állami hatóságokat nevesítette legfőbb irányító testületekként.
Ma is megszívlelendők a rendelet 1.§-ának következő sorai:
Az ifjúság helyes nevelését és az közoktatásügynek intézését a józan erkölcsű népek mindenkoron oly nagy
fontosságúnak tekintették, hogy benne látták országaik legfőbb sarokkövét, és az általános jólét alapját. És
méltán. Mert ha az állam egész boldogsága az isteni Lény feltétlen tiszteletéből, a hit szentségéből, a
fejedelemhez való hűségből, a haza és a polgártársak szeretetéből, mint meg annyi kútforrásból fakad:
bizonyára könnyen érthető, mily nagy buzgósággal kell azon munkálkodnunk, hogy ezen erények magvait a
zsenge gyermeki lelkekbe idejekorán beoltsuk, serdülő korukban fejlesszük és végre teljesen megérleljük és
tökéletességre vezéreljük.
Az egészségügyi szolgáltatások területén az 1840. évi XVI. és XVII. törvénycikkek tartalmaztak kötelezettségeket,
amelyek szerint a kereskedőknek és a gyárosoknak is a tanítványok (segédek) részére kötelező orvosi ápolást
kellett biztosítaniuk.
Irodalom:
Corpus Juris Hungarici (KJK-KERSZÖV Kft., 2000, Budapest)
Dr. Friml Aladár: Az 1777-iki Ratio Educationis (Katholikus Középiskolai Tanáregyesület, Budapest, 1913.)



A jóléti rendszerek kialakulása – 2. rész
A jóléti rendszerek kialakulásban a XIX. század második fele jelentős változásokat hozott. Ennek
legfontosabb eleme az Otto von Bismarck nevével fémjelzett társadalombiztosítási reform volt. Ennek
mintájára sok fejlett ipari ország vezetett be különböző jóléti juttatásokat. A jóléti rendszerek fejlődésében
néhány történelmi esemény, illetve személyiség meghatározó jelentőséggel bírt. Ezeket vesszük most sorra.
Az állami gépezetet egy csepp szocialista olajjal kell megkenni.
(Otto von Bismarck véleménye)
A jóléti rendszerek kialakulásáról szóló cikksorozatunk első részében (https://ado.hu/rovatok/ado/a-joleti
rendszerek-kialakulasa-1-resz) meghatároztuk a jóléti rendszer lényegi elemeit, a legjellemzőbb jóléti
juttatásokat.
Tisztáztuk azt, hogy a jóléti juttatások gyökerei az emberi társadalom kialakulásáig vezethetőek vissza,
alapvetően a társadalom rászoruló tagjairól, a sajátos élethelyzetben élő vagy abba kerülő emberekről való
társadalmi gondoskodás alkalmazott módszerei alkotják a jóléti rendszert.
A középkori Európában a jóléti rendszereket az egyház működtette, alapvetően a bibliai tanítások és elvek
alapján végezte gyógyító, oktatási és egyéb karitatív tevékenységét.
Már a kora középkorban – részben egyházi szervezéssel – megjelentek azok a kezdeményezések, amelyeket
különösen a veszélyes tevékenységet végzők (például bányászok) megbetegedése esetén segítségként
alkalmaztak, illetve haláluk esetén gondoskodtak a hátramaradottakról.
Jelentős előrelépést adott a jóléti rendszerek fejlődésének az első ipari forradalom, amely a munkásosztály
kialakulásához is vezetett. A munkások önszerveződései, illetve érdekérvényesítési törekvései hatására a
gyártulajdonosok, majd az államok is kénytelenek voltak részt venni az egészségügyi, oktatási és egyéb szociális
ellátások szervezésében, illetve nyújtásában. A tőkés fejlődésnek megfelelően ennek kezdetei először Angliában
jelentek mag, majd a későbbiekben Európa iparosodottabb országaiban.
Magyarországon a XVIII. század második felétől beszélhetünk államilag szervezett jóléti juttatásokról.
A közgazdasági, filozófiai irányzatok fejlődésének szerepe
A mai értelemben vett közgazdasági elméletekről a XVII. századtól beszélhetünk. Ezek eleinte nem érintették a
bérmunkát végző munkások helyzetét, így a merkantilista gazdaságpolitika atyjaként tisztelt Jean Baptiste Colbert
(1619-1683), vagy a legjelentősebb fiziokraták Francis Quesnay (1694-1774), Jaques Turgot (1727-1781) még nemigen
foglalkoztak szociális vagy jóléti kérdésekkel.
A klasszikus politikai gazdaságtan képviselői közül Adam Smith (1723-1790; gazdasági szabadság következményei,
munkamegosztást, piacok működése, bővített újratermelés), majd David Ricardo (1772-1823; munkaérték-elmélet,
tőkefelhalmozás elemzése) elméletei adtak lendületet a munkásosztály helyzetének vizsgálatához.



Az elméleti közgazdászok mellett érdemes megemlíteni Robert Owent (1771-1858), aki a gyakorlatban is
alkalmazott a munkásai felé jóléti juttatásokat. Owen 1799-től a New-Lanarck-i (Skócia) posztógyárat vezette
társtulajdonosként. Az abban a korban szokatlan módon a termelés kényszerű leállásakor sem bocsátotta el
munkásait, sőt fizetést is adott nekik, a 13-14 órás munkaidőt 10 és fél órára csökkentette. A szintén korabeli
gyakorlattal szemben nem alkalmazott tíz év alatti gyermekeket, gyárában bölcsődét, óvodát, iskolát létesített.
Owen kiállt a munkások békés érdekérvényesítési lehetőségének megteremtése és gyakorlata mellett.
„
”
Szövőgép Owen gyárában (New-Lanarck)
Jean Charles Léonard de Sismondi (1773-1842) svájci-francia közgazdász már fontosnak tartotta a munkások
bérének növelését, fellépett a tőkefelhalmozás (tőkekoncentráció és centralizáció) ellen. Sismondi véleménye
szerint az állami szolgáltatásokból a földbirtokosok és a tőkések kapják a legtöbbet, így nekik kell a legnagyobb
adóterheket is viselniük.
A jóléti rendszerek fejlődésére a filozófusok közül a legnagyobb hatással kétségtelenül Karl Marxnak és Friedrich
Engelsnek volt. Írásaikkal nagy lendületet adtak a munkásosztály önszerveződésének, a szociáldemokrata pártok
fellépésének.
A bismarcki társadalombiztosítási reform
Az első ipari forradalom eredményei és hatásai első sorban Angliára és az Egyesült Államokra korlátozódtak. A
kontinentális Európában nem voltak meg azok a feltételek, amelyek mellett ezek a jótékony hatások
érvényesülhettek, kiteljesedhettek volna.



A XIX. század nagymértékű politikai és társadalmi változásai teremtették meg azt a lehetőséget, hogy az iparilag
(és máshogyan is) lemaradt területek fejlődésnek induljanak. Ebben kétségtelenül szerepe volt a napóleoni
háborúknak, az azt lezáró új európai hatalmi rendnek, majd a XIX. század közepén zajló forradalmaknak. Ezek
leverése csak időlegesen tudta a társadalmi és politikai változásokat megállítani.
A nagy változásoknak a német és olasz egység létrejötte, az osztrák-magyar kiegyezés, III. Napóleon liberális
reformjai, valamint II. Sándor és III. Sándor cár gazdasági reformjai nyitottak utat.
A jóléti rendszerek fejlődése területén ehhez még szükség volt egy olyan jelentős államférfira is, mint Otto von
Bismarck. Államférfiúi nagyságát jól mutatja az, hogy 1862-től 1890-ig volt porosz miniszterelnök (szűk egy év
megszakítással 1873-ben), illetve a német császárság (első) kancellárja volt 1871-től 1890-ig. E tisztségeiről 75
évesen mondott le. (Bismarck politikai pályafutását itt most nem részletezzük.)
„



”
Otto von Bismarck, a Vaskancellár (Franz von Lenbach festménye, 1890)
Az első, állam által szervezett szociális ellátórendszer Bismarck kancellár nevéhez fűződik. Bismarck nem az
erőteljesen iparosodó társadalom rohamosan növekvő létszámú városi proletariátus szegénysége miatt aggódott,
hanem ellenkezőleg, nagy veszélyt látott a szociáldemokrata mozgalom előretörésében, és ennek kordában
tartása, visszaszorítása céljából vezetett be reformokat. Az 1871-es párizsi kommün, az 1874-es gazdasági válság
tovább erősítették benne a gondolatot, hogy Marx szocializmus értelmezése helyett államszocializmust kell
bevezetni.



Bismarck a szociáldemokrácia veszélyét konkrét szociális reformokkal próbálta elhárítani, azokat a rétegeket
célozta meg, akik leginkább ki voltak téve a szocialista szabad szakszervezeteknek, és ezzel együtt a marxi elvek
szerinti szociáldemokratáknak, illetve akiknek (és családjaiknak) a megélhetési biztonsága az iparosodás
következtében rendkívüli mértékben függött keresőképességüktől, hiszen alapvetően vagyontalanok voltak,
megélhetésüket a rendszeres bér biztosította.
A Bismarck kezdeményezésére kialakított rendszer a kölcsönös segélyezési kezdeményezésekre épülve a
gazdaságilag aktív népesség egyes, jól meghatározható kategóriáit biztosította bizonyos káresemények
bekövetkezése esetén. Az ellátások alapvetően jövedelemfüggők voltak. Az ellátásokat a munkavállalók és a
munkáltatók járulék-befizetéseiből finanszírozták, ezzel a két társadalmi réteg között egyfajta szolidaritási
kapcsolatot is létrehoztak.
A Németországban bevezetett rendszer legfőbb elemei a következők voltak:
– 1883. betegségi biztosítási törvény,
– 1884. az üzemi baleseti biztosításról szóló törvény,
– 1889. öregségi és rokkantsági biztosítási törvény.
A rendszert 1911-ben fejlesztették tovább, és az előző három rendszert a munkások mellett kiterjesztették az
alacsonyabb jövedelmű alkalmazottakra is, majd 1927-ben bevezették a munkanélküliség elleni biztosítást is.
Az ellátásra akkor volt jogosult a munkás (majd az alkalmazott is), ha valamelyik biztosítási ághoz tartozó ok
(betegség, baleset, öregség, munkanélküliség) miatt nem tudott munkát végezni.
Bismarck élete legjelentősebb alkotásának a társadalombiztosítási rendszer létrehozását tartotta, szemben az
uralkodóval, aki a német újraegyesítést e fölé helyezte.
„



I. Vilmos német császár és Bismarck, a Vaskancellár 1887-ben ”
I. Vilmos német császár és Bismarck, a Vaskancellár 1887-ben
A bismarcki modellt az 1800-as évek végétől számos ország vette át és fejlesztette tovább, így Ausztriában,
Belgiumban, Franciaországban, illetve Magyarországon is ezt a rendszert vezették be.
Szemasko-modell az egészségügyben
Az orosz forradalom 1917-es győzelme után fél évvel hirdette meg a Szovjetunió első egészségügyi minisztere,
Nyikolaj Alekszandrovics Szemasko az egészségügy állami finanszírozásának rendszerét. Ez azt jelentette, hogy
minden állampolgár jogosult volt az államilag szervezett egészségügyi ellátásokra, az ellátások finanszírozását



adókból oldották meg. A XX. század első felében a Szovjetunióban a modell számos eredményt ért el (járványok
felszámolása, csecsemőhalandóság csökkenése, átlagos életkor kétszeresére emelkedése).
„
”
Nyikolaj Alekszandrovics Szemasko
A második világháború után ezt a modellt vették át a szovjet befolyás alá került népi demokratikus országok is, de
Anglia is ezt a modellt vezette be 1942-től.



A rendszer hibái miatt (túlzott centralizáltság, a szükségletek messze meghaladják az igényeket, hálapénz
rendszer, maradványelv szerinti finanszírozás stb.) egyre több ország tért át a biztosítási elvű szolgáltatásokra.
&&&&&
A jóléti modellek fejlődésében az 1929-33-as világgazdasági válság hozta a következő modelleket. Két egymástól
igen eltérő rendszer alakult ki, a svéd jóléti állam modellje, illetve az Egyesült Államokban alkalmazott
rászorultsági modell.
A svéd jóléti állam
A svéd jóléti rendszer széleskörű pénzbeli és természetbeni ellátást biztosított. A lakosság minél szélesebb körét
kívánták ellátni, a rászorultságnak viszont nagyon kicsi volt a szerepe. A megélhetési körülményekben
bekövetkezett változások (betegség, munkanélküliség, öregség stb.) esetén a juttatások megközelítették a
változások előtti jövedelmeket, azaz – szakkifejezéssel – igen magasak voltak a helyettesítési ráták.
Svédország ezt a rendszert 1976-ig tudta fenntartani, azóta – fokozatosan – leépítik az az általános juttatási
rendszert, bár még ma is elmondható, hogy a svéd ellátórendszer a legnagyvonalúbb Európában.
Természetesen a magas színvonalú ellátórendszer jelentős adó- és járulékszintek mellett lehet működőképes,
azaz rendkívül magas az adóelvonások aránya.
Az amerikai Social Security Act
Az Egyesült Államokban alkalmazott szociális ellátórendszer alapjait a Franklin Delano Roosevelt elnök által
meghirdetett New Deal programja jelentette. A New Deal legfőbb tézisei gazdasági intézkedések voltak, de
mellette társadalombiztosítási reformot is bevezettek.
A szociális rendszer alapjait lerakó törvényt 1935-ben alkották meg, melynek a legfontosabb elemi a következők
voltak:
– A munkanélküli ellátásokat tagállami szinten szervezték, ehhez a tagállamok hoztak létre pénzügyi alapokat,
amelyek létrejöttét adókedvezményekkel támogatták.
– Az időskorúak, özvegyek, árvák, fogyatékosok ellátására szövetségi szinten kötelező biztosítási rendszert
vezettek be.
– Két segélyrendszert működtettek – szintén szövetségi szinten – az ellátatlan idősek és a gyermekes családok
részére.
A költségtakarékos rendszer alacsony adókkal, járulékokkal finanszírozható, nincs tekintettel arra, hogy az
élethelyzet változása az életszínvonal jelentős csökkenésével is járhat, illetve nem kezeli (a segélyszintet kivéve)
az egészségügyi helyzetet, azt az állampolgárok öngondoskodására bízza.
Az angol Beveridge-terv
Angliában 1601-ben, I. Erzsébet uralkodása idején fogadták el az első szegénytörvényt, amelyet több száz éven
keresztül alkalmaztak. A törvény az állam feladatává tette a szegényekről való gondoskodást, közösségi érdeknek
minősítették a szegények támogatását. Az arra érdemes szegényeket segélyezték, az érdemteleneket
dologházakba vitték. Az „érdemességnél” vizsgálták azt, hogy az egyén mennyiben tehet szegénységéről.
„



”
William Hogarth – A szajha élete (1732) – 4. A dologházban
Lord William Beveridge vezetésével 1942-ben a korábbi szabályozásra kívántak újszerű választ adni, amelynek
keretében a teljes népesség számára nyújtott minimum-jövedelem biztosítása vált hangsúlyossá (az
„érdemesség” kikerült a minősítésből). Az igénybe vevőket csoportokra osztották: munkavállalók, egyéb keresők,
háztartásbeliek, gyerekek és öregek. A jogosultak az ellátási fajták különböző összetételű kombinációjához
juthattak hozzá. Az ellátásokat adókból finanszírozták, és – általában – fix összegűek voltak.
A munkanélküliség önmagában nem adott jogot ellátásra, helyette átképzési programokon kellett kötelezően
részt venni.
Lényeges eleme bolt a Beveridge-tervnek, hogy a szociális kérdéseket el kell választani a munkásbiztosítástól.
A társadalombiztosítási rendszer finanszírozását tripartit alapon javasolták megoldani, 50%-ban állami
adóbevételekből, 30%-ban a munkavállaló, 20%-ban a munkáltató kötelező befizetéseiből.
„



”
Lord William Beveridge
A rendszert főleg Nagy-Britanniában és Írországban alkalmazták, majd némi módosítással Hollandiában.



Társadalombiztosítás, jóléti állam – Modellek Európában
A XXI. század elejére az egyik legfontosabb társadalmi kérdéssé vált, hogy milyen mértékűek, terjedelműek
legyenek a jóléti rendszerek, ezekben milyen szerepet vállaljanak az államok. A fejlett világnak milyen
mértékben kell/lehet felelősséget vállalnia a kevésbé fejlett országokért? Szabad-e, kell-e beavatkozni jóléti
szolgáltatásokkal a szükséghelyzetekben? Megannyi kérdés, amely válaszra vár, és legalább a világ vezető
politikusainak ezekben a kérdésekben véleményt kellene nyilvánítaniuk.
Ahol a jólét megtelepszik, onnan nehezen áll tovább.
(Hans Christian Andersen)
A jóléti rendszerek kialakulásáról szóló cikksorozatunk első részében (https://ado.hu/rovatok/ado/a-joleti
rendszerek-kialakulasa-1-resz) meghatároztuk a jóléti rendszer lényegi elemeit, a legjellemzőbb jóléti
juttatásokat.
A jóléti rendszerek kialakulásában az egyház(ak)nak jelentős szerepe volt, de az első ipari forradalomnak volt
abban meghatározó jelentősége, hogy a jóléti feladatokat az államok – kényszerből – magukra vállalták.
A XVII. századtól, de különösen a XVIII. század második felében, a XIX. század első felében megjelentek azok a
közgazdasági, filozófiai elképzelések, amelyek az állam szerepét mélyebben is elemezték, és ennek részeként az
állam felelősségét is hangsúlyozták a társadalom felé (https://ado.hu/rovatok/ado/a-joleti-rendszerek
kialakulasa-2-resz).
A jóléti rendszerek fejlődésének nagy lendületet adtak az Otto von Bismarck (a „Vaskancellár”) nevével fémjelzett
társadalombiztosítási lépések. Bár Bismarck az intézkedéseket a szociáldemokrácia elleni intézkedésekként
vezettette be, élete végén mégis ezt tartotta élete legfőbb teljesítményének (és nem a német egyesítést).
A jóléti rendszerek ezt követően különböző módokon fejlődtek, függően az egyes államok történelmi
hagyományaitól, politikai berendezkedésétől. Más-más fejlődési irány jellemezte az európai kontinentális
államokat, az angolszász országokat, a skandináv államokat, az Egyesült Államokat, valamint a Szovjetuniót és a
befolyása alá tartozó szocialista országokat.
A továbbiakban nem elemezzük az Európán kívüli jóléti rendszereket, de azt azért érdemes megjegyezni, hogy a
világ számos országában ma is csak elenyésző az államilag szervezett jóléti intézmény- és ellátórendszer. Ezekben
az országokban a hagyományos családi (nagycsaládi) gondoskodás helyettesíti az állami gondoskodást.
A XXI. század elejére egymástól jól megkülönböztethető modellek alakultak ki Európában. Ismerjük meg ezeket
kicsit közelebbről!
Angolszász modell
Az Egyesült Királyságban és Írországban a jóléti rendszert is a liberális piacszemlélet jellemzi. Az állami
beavatkozás amennyire lehet, semleges, minél kisebb mértékben kívánják befolyásolni az egyének döntéseit és a
piaci folyamatokat. Az állami újraelosztás szintje viszonylag alacsony, ennek megfelelően az adószint is



alacsonyabb, mint általában Európában. A jóléti rendszer működtetésébe bevonják a piaci szereplőket is (így
például a nyugdíjrendszer működtetésébe is).
A munkanélküli járadékok viszonylag magasak, a foglalkoztatással kapcsolatos szabályok viszont inkább a
munkaadóknak kedveznek, lehetővé téve a munkavállalók könnyebb elbocsátását. A munkavállalók védelme
alacsony szintű, a szakszervezetek szerepe egyáltalán nem meghatározó. A bérek meghatározásában az egyéni
tárgyalásoknak nagyobb a szerepe. Mindezeknek következménye a rugalmas munkaerőpiac.
„
”
A társadalombiztosítási szint alacsony, szigorúak a jogosultsági szabályok, és ezek nagy része nem alanyi jogon,
hanem rászorultsági alapon vehető igénybe.
A családtámogatási rendszer gyenge, az egészségügyben és az oktatásban sem fejlett a szociális ellátórendszer.
Kontinentális modell
Németország, Ausztria, Franciaország, Belgium és Luxemburg őrzi leginkább a bismarcki társadalombiztosítási
rendszer örökségét. Az újraelosztás szintje (Európán belül) közepesnek tekinthető, magasabb, mint az angolszász
országokban, de alacsonyabb, mint a skandináv államokban. Ennek megfelelően az adószint is az előző két
országcsoport mértékei között helyezkedik el. A munkabérek közterheit úgy határozzák meg, hogy azok fedezetet
biztosítsanak a társadalombiztosítási ellátásokra, a társadalombiztosítási járulékok magasak.
Az ellátások alapvetően foglalkoztatás alapúak, az ellátások mértéke függ a kereset és a hozzájárulás mértékétől.
A munkavállalók szabályozási és jogi védelme magas szintű, az elbocsátásokra szigorú munkajogi szabályok
vonatkoznak, a szakszervezeti bértárgyalások szerepe kiemelkedő. Jellemzőek a kollektív szerződések. A
munkaerő-képzés szakmaorientált. Mindezek következtében a munkaerő alapvetően immobil.
A munkanélküli és nyugdíjellátások nagyvonalúak, lehetséges a korhatár előtti nyugdíjba vonulás is.
Minimális általános szociális védelmet a társadalom széles körének biztosítanak (alanyi jogon).
„



”
A jövedelmek szóródása alacsony szintű, kevesen élnek szegénységben, de a legmagasabb jövedelmű 10 %
(átlag)jövedelemszintje sem tekinthető kiugróan magasnak
Mediterrán modell
A dél-európai országok (Görögország, Olaszország, Portugália, Spanyolország) társadalombiztosítási rendszerei
hasonlítanak leginkább a kontinentális modell országainak ellátórendszereire, de kiemelésük azért is indokolt,
mert vannak markáns különbségek. A jövedelem újraelosztás szintje alacsonyabb, mint a kontinentális modellnél,
ennek következtében a társadalombiztosítási járulékok is mérsékeltebbek.
Jelentős a szakszervezetek, a bértárgyalások, a kollektív szerződések szerepe, ebből is következően a bérek
szóródása alacsony szintű. Rendkívül szigorúak a munkavállalókat védő szabályok. A szakszervezetek is részt
vesznek az ellátórendszer szervezésében és működtetésében, emiatt az állami befolyás alacsonyabb szintű.
A munkanélküli járadék alacsony összegű, meghatározásánál a családnagyságot is figyelembe veszik.
Az egészségügyi rendszert a beveridge-i alapelveken működtetik (állampolgári jogon járó általános egészségügyi
ellátás), de a működtetésbe az államoknak viszonylag kevés beleszólása van, ez egyenlőtlenségeket is generál.
A jóléti juttatások jelentős részét nyugdíjakra fordítják, a korengedményes nyugdíjazás szerepe jelentős.
„



”
Nincs átfogó szociális háló! Ebben, különösen Spanyolországban és Olaszországban, számos intézkedés történt,
de még mindig jelentősek a különbségek a kontinentális modellhez képest.
Skandináv modell
A skandináv modell meglehetősen „kilóg” az előző sorból. A modell országai közé Svédország, Finnország, Dánia,
és – sajátos kivételként – Hollandia sorolható.
Ezeket az országokat a kiemelkedően magas adószint, és a jelentős társadalmi újraelosztás jellemzi.
Kiemelkedően magas a szociális ellátások és a közszolgáltatások szintje is. Itt fontos megjegyezni, hogy ezek az
országok jelentős vallási hagyományokkal rendelkeznek e területeken, az északi országok napi gyakorlatban is
alkalmazott lutheránus elvei, illetve Hollandia történelmi múltja ebben meghatározóak.
Az államok a piaci folyamatokba nem avatkoznak be, ahol viszont a piaci mechanizmusok nem képesek megfelelő
módon működni, belép az állami ellátórendszer (családtámogatások, szociális háló, kultúra stb.) vagy az állam
kvázi piaci szereplőként belépve lát el jóléti feladatokat.
Az államok aktív szerepet vállalnak a foglalkoztatás bővítésében, az erős szakszervezetek a bérmeghatározásban
játszanak jelentős szerepet. A munkajogi szabályozás megengedőbb, mint a kontinentális modellben. A bérek
differenciáltsága viszonylag alacsony szintű.
„



”
A munkanélküli- és nyugdíjellátás nagyvonalúbb, mint a kontinentális modellben.
... és Magyarország?
Magyarországot az elmúlt negyedszázadban az „útkeresés” szóval lehet leginkább jellemezni. A szocialista út már
nem elfogadható, de helyette még nem „találták ki” a jövőben követendő utat. Az biztos, hogy a skandináv
ellátórendszer és mediterrán közteherviselés (feketegazdaság, korrupció stb.) egymással összeegyeztethetetlen.
A rendszerváltás előtti teljes foglalkoztatást követően jelentősen megnőtt a munkanélküliség, a korábbi
nyugdíjrendszer fenntarthatatlansága (több ok miatt is) egyre nyilvánvalóbbá vált, az egészségügyi ellátórendszer
folyamatosan finanszírozási problémákkal küzd. A szociális ellátórendszer gondjai is egyre jobban érzékelhetőek.
Történtek lépések a változások érdekében, de ezek egy részét a politikai szereplők gyakran ellehetetlenítették,
nem kis részben a média és a magukat szakértővé kinevező médiaszemélyiségek aktív közreműködésével.
Folyamatos ütközésben van a paternalista államszemlélet (majd az állam megoldja!) és a piaci szemlélet, illetve
máig nem tisztázottak, hogy az öngondoskodásra milyen területeken és mennyire kell építeni a jelenleg aktív
korosztályoknak, illetve a munkaerőpiacra a közeljövőben belépőknek.
A rendszer átalakulóban van, sajnos ebben kevesebb jele van a tudatos elképzeléseknek, mint a
kényszermechanizmusoknak (a hídon akkor kell átmenni, amikor odaérünk?).
Sokan az ellátórendszerek összeomlását vizionálják. Ennek bekövetkezésére kicsi az esély, de valószínűleg kisebb
társadalmi áldozatokkal járna, ha egy legalább 10-15 éves koncepciót meghatározva történnének a szabályozási
lépések.
Fejlődési irányok
Mit várunk el a jóléti rendszerektől? Milyen problémákra kell társadalmi szintű válaszokat adni?
Egy jóléti rendszernek válaszolnia kell a következő problémákra:
– az inflációra;



– a munkanélküliségre;
– a család intézményének hanyatlására;
– az elöregedő társadalom problémájára;
– a globalizálódó gazdasági helyzetre;
– a munkaerőpiac átalakulására;
– a tömegtermelés, valamint a tudás- és szolgáltatásalapú gazdaság ellentmondására.
A jóléti rendszerek fejlesztésében – különösen Európában – új kihívást jelent az ún. nemzeti alapjövedelem
rendszere. Ezt kísérletképpen, nagyon szűk mintán Finnországban már kipróbálják, Skóciában is gondolkodnak
rajta, Svájcban viszont népszavazással elutasították. Ilyen alapjövedelem rendszert már többször is alkalmaztak a
történelem folyamán (például kétezer éve Rómában), ahhoz viszont hogy széles körben bevezethető legyen több
feltételnek is teljesülnie kell. Így például szükséges hozzá a társadalmi elfogadottság, a megfelelő gazdasági
fejlettség (anyagi jólét), és minimálisra kell tudni csökkenteni az ún. potyautas jelenséget.
Az elmúlt száz évben sikeresen lépett fel az emberiség számos betegséggel, járvánnyal szemben. Elég, ha „csak”
az influenzára, az aids-re és az ebolára hivatkozunk. Nem kis szerepe volt a hatékony fellépésben annak, hogy
ezek a betegségek a legfejlettebb államokat is elérték.
A természeti katasztrófahelyzetek (szökőár, árvíz, hurrikán, földrengés stb.) kezelését – mentés, segélyezés,
újraépítés – szintén viszonylag jól oldják meg a világban.
Új kihívást jelent Európának az előző évek gazdasági migrációs hulláma is. A jóléti rendszerek ezt képesek voltak
néhány évvel ezelőttig megfelelően kezelni, de a megnövekedett igényekre és szélsőséges jelenségekre a korábbi
eszközök már nem képesek megfelelő válaszokat adni.
„
”
Köztéri szobor Németországban – Meddig maradhat?



A felvetődő problémákra a válaszokat a következő évek politikai döntései fogják kialakítani.
Irodalom:
25-50-75 – A LÉT – ajánlat a magyar társadalomnak (http://let.azurewebsites.net/upload/tanulmany.pdf) („LÉT”
független szakértő csoport, 2014, Budapest)
Bakács András (MTA VKI) – Borkó Tamás (ICEG EC): Az állami szerepvállalás európai modelljei: a mediterrán, a
skandináv, az angolszász, valamint a német-francia kontinentális modell – tanulságok Magyarország számára
(ICEG Európai Központ, 13. munkafüzet, 2006. június)
Rédey Ákos – Utasi Anett: A jóléti állam típusai
(http://www.tankonyvtar.hu/hu/tartalom/tamop412A/20100012_szocialisan_erzekeny_kornyezet/ch01s02.html)
(2012)
Taxation trends in the European Union – 2015
(https://ec.europa.eu/taxation_customs/sites/taxation/files/eco_analysis_report_2015.pdf )
Melléklet: Az átlagjövedelem 67%-ával rendelkező gyermektelen munkavállaló bérének adóterhe (2005-14)
„
”