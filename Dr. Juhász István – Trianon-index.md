---
master_file: "[[@DrJuhaszIstvanag]]"
---
# Index for Dr. Juhász István – Trianon.pdf

Trianon adókötelezettségeket is jelentett – 1. rész
A trianoni békekötés az egyik legnagyobb magyar sorstragédia! Ez a kijelentés akkor
sem vitatható, ha, tudjuk, voltak előzményei, egy évezreden át az uralkodói elit által
képviselt politika sokat tett egy ilyen következményért. Cikksorozatunk első részében
az előzményeket mutatjuk be (amennyire lehet lerövidítve), illetve a békekötés
folyamatát, becikkelyezését.
... a békeszerződés keserű megpróbáltatásnak teszi ki nemzetünket: hazánk ezeréves területét szétdarabolja; millió
és millió testvérünket megkérdezésük nélkül elszakítja tőlünk; gazdasági egységünket megcsonkítja; iparunkat a
kereskedésünket, megbénítja; kulturánk fejlődése elé súlyos akadályokat gördít.
(részlet a trianoni békeszerződést becikkelyező 1921. évi XXXIII. törvénycikk Általános indokolásából)
A XX. század elején Európa nagyhatalmai háborúra készültek egymás ellen. Az unokatestvérek (V. György brit
uralkodó, II. Vilmos német császár, II. Miklós orosz cár), mellett a vesztes francia-porosz háború miatt
revánsvágytól tüzelt franciák, a gyarmatosításokból kimaradt Osztrák-Magyar Monarchia egyaránt fegyverkeztek.
És a távolból, a partvonalról mindezt figyelte az Egyesült Államok, lesve az alkalmat, hogy mikor tudja majd
mindezt a maga hasznára fordítani. Készültek Európa új területi felosztására, a gazdasági befolyások új
rendszerére.
A háború kitörésének oka (casus belli) végül a szarajevói merénylet volt, a mindent megfontoló és meggondoló
Ferenc József hadat üzent Szerbiának. Talán mégsem fontolt és gondolt meg mindent eléggé!
(A háborús események bemutatása nem tárgya írásunknak, azok részletezésétől eltekintünk.)
Az I. világháború vége, őszirózsás forradalom, Tanácsköztársaság
A háborús cselekmények elhúzódtak, a harcoló felek kimerültek, belefáradtak az értelmetlen öldöklésbe. A
katonákat sem tudták meggyőzni arról, hogy mindez Istenért, nemzetért, hazáért folyik. Az uralkodók isteni
elrendeltetésének az ideje már régen lejárt!
Az I. világháború befejezéséhez és a békekötésekhez vezető úton fontos események voltak a következők:
– Oroszországban 1917-ben forradalom tört ki, amely elsöpörte a cári rendszert. Maga II. Miklós és családja is a
forradalmi terror áldozata lett. Megalakult a világ első kommunista ideológiát valló állama.
– Az elhúzódó háborús események, a lakosság rendkívül súlyos terhei (adózás, rekvirálások, jegyrendszer stb.)
miatt Budapesten és a nagyvárosokban 1918 október 28. és 31. között tiltakozó felvonulások, tüntetések, sztrájkok
voltak. A katonasapkákra tűzött virágról „őszirózsás forradalomnak” nevezték el az eseményt (a történetírás
„polgári demokratikus forradalom” elnevezéssel illeti, de a két világháború között „patkányforradalomnak” is
nevezték – az elnevezések minősítésétől eltekintünk).
– Felgyorsította az eseményeket a Csehszlovák Köztársaság megalakulása (október 28.), Horvátország bejelentése,
hogy kiválik a Monarchiából (október 29.), és az önálló osztrák kormány megalakulása (október 30.).



– Németországban 1918 november elején forradalom tört ki, II. Vilmos császár lemondásra kényszerült,
száműzetésbe vonult.
– IV. Károly 1918. november 13-án eckartsaui nyilatkozatával egyoldalúan felfüggesztette magyarországi uralkodói
jogainak gyakorlását:
Trónra lépésem óta mindig arra törekedtem, hogy népeimet minélelőbb a háború
borzalmaitól megszabadítsam; a mely háború keletkezésében semmi részem nem volt.
Nem akarom, hogy személyem akadályul szolgáljon a magyar nemzet szabad fejlődésének,
mely iránt változatlan szeretettől vagyok áthatva.
Ennélfogva minden részvételről az államügyek vitelében visszavonulok és már eleve
elismerem azt a döntést, melylyel Magyarország jövendő államformáját megállapítja.
Kelt Eckartsau ezerkilencszáztizennyolc, November hó tizenharmadikán.
Károly
IV. Károly, Habsburg Ottó és Zita királyné



Károly száműzetésbe vonult, a vesztes világháborúban érintett uralkodói elitből sokan követték a példáját (hogy
ez a felelősség sajátos elismerése volt, vagy inkább a forradalmi mozgalomtól, az esetleges számonkéréstől való
félelem, azt történészeknek kell vizsgálni).
A felemás nyilatkozatra hivatkozva később Károly kétszer is (1921 márciusában és októberében) megpróbálta
„királypuccsal” érvényesíteni a magyar trónra való igényét, sikertelenül.
Károlyi Mihály törvényjavaslatot nyújtott be a parlamentben a független Magyarország felállítására:
Törvényjavaslat az osztrák birodalmi tanácsban képviselt királyságokkal, országokkal
fennálló közjogi kapcsolat megszüntetéséről
1. §. Magyarország ősi függetlenségének teljes visszaállítása.
2. §. Az 1867. évi XII. t.c. hatályát veszti és az 1848. III. t.c. alapján kell kormányozni.
Minden hadügy a magyar hadügyminiszternek, minden pénzügy a magyar
pénzügyminiszternek hatáskörébe tartozik. Kiegészítésként a magyar külügyminiszteri tárca
felállíttatik.
3. §. A magyar kormány végezze el a likvidációt az osztrák kormánnyal.
4. §. E törvény azonnal hatályba lép
A megmozdulások elsöpörték a kormányzatot: Wekerle Sándor lemondott, az utódjának kinevezett Hadik János
megbízását egy nappal később visszavonták. A királyt teljhatalommal helyettesítő kormányzó (homo regius),
József főherceg október 31-én Károlyi Mihályt, a (néhány napja alakult) Magyar Nemzeti Tanács elnökét bízta meg
kormányalakítással, aki egy úgynevezett „népkormányt” alakított a Magyar Nemzeti Tanács három pártjának
(Függetlenségi és Negyvennyolcas Párt, Polgári Radikális Párt, Magyarországi Szociáldemokrata Párt)
képviselőiből.
Őszirózsás plakát Károlyi Mihállyal



Ugyanezekben a napokban fegyverszüneti egyezményekkel, fegyverletételekkel befejeződött az I. világháború. A
vereség elismerése mellett a német és a magyar belpolitikai helyzet rendezetlensége is gyengítette ezeknek az
országoknak a béketárgyalásokon képviselt pozícióit.
November 16-án kikiáltották az (első) Magyar Népköztársaságot, az elnöki szék egészen 1919. január 11-ig
betöltetlen maradt, ezt követően a köztársasági elnök Károlyi Mihály lett, egészen 1919. március 21-ig töltötte be
ezt a funkciót. (Az államforma elnevezésében a „nép” előtag annak megkülönböztetésére szolgált, hogy már nem
„úri” az államberendezkedés.) Ez volt a magyar történelem harmadik trónfosztása.
Négy és fél hónappal a Népköztársaság kikiáltása után 1919. március 20-án a kormány megkapta a békeszerződés
döntésének dokumentumait (Vix-jegyzék). Ez a román csapatok előrenyomulását és egy dél-magyarországi
semleges zóna kialakítását irányozta elő. A politikai vezetés a feltételeket elfogadhatatlannak ítélte, új kormány
alakítását tervezték a kommunisták bevonásával a „szocialista” kormány megalakítása érdekében tárgyalásokat
kezdtek a kommunistákkal a szociáldemokrata és kommunista pártok egyesüléséről. Erre nem került sor, a
kormány lemondott, március 21-én új kormány alakult Garbai Sándor vezetésével, a hatalmat átadták a
„proletáriátusnak”. Az új kormányszervet Forradalmi Kormányzótanácsnak nevezték. Károlyi szeretett volna
köztársasági elnök maradni, de az új vezetés közleményében az ő lemondását is közölte, erre Károlyi külföldre
távozott (az arisztokrácia egy része követte példáját).
Az 1919. március 21-én létrejött Tanácsköztársaság augusztus 1-jén elbukott. Nem volt képes felvenni a harcot a
szövetséges katonai erőkkel, különösen a román és a francia csapatok támadásai lehetetlenítették el a
működését, de a forradalmi terror miatt a belső ellenállás is megnőtt, a lakosság élelmezése is mélypontra került.
Berény Róbert – egyébként hatásos plakátja – kevés volt az antant-seregek ellen
Károlyi Mihály és a Tanácsköztársaság vezetése próbált a győztes antant-hatalmakkal egyezkedni. Kevés sikerrel,
nem ismerték el a Tanácsköztársaságot és kormányát, tartottak a forradalmi lendület kiterjedésétől is. Az antant
fegyveres erőkkel megszállta Magyarországot, a Tanácsköztársaság vezetői is emigrációba kényszerültek (ízlése és
lehetőségei szerint volt, aki a Szovjetunióba menekült, de sokan választották a nyugati világot is). A román
csapatok elfoglalták a Tiszántúlt, a Dunántúl jó részét, és megszállták Budapestet is.



Az új rend létrejötte; Horthy Miklós, a király nélküli királyság kormányzója
A Tanácsköztársaság idején Károlyi Gyula ellenkormányt alakított, ennek hadügyminiszteri tisztét 1919. május 31
től Horthy Miklós töltötte be. Horthy 1919. augusztus 18-án a Szövetséges Katonai Misszió előtt bejelentette,
hogyha arra engedélyt kap, rövid idő alatt (négy napot jelölt meg) haderőt szervez, és helyreállítja a rendet
Magyarországon. Az antant hatalmak ezt tudomásul vették. Horthy valóban rövid időn belül katonai egységeket
tudott szervezni, először Siófokról irányította a rendcsinálást, majd 1919. november 16-án a Nemzeti Hadsereg
élén bevonult Budapestre.
Horthy fehér lovon vonult be Budapestre, a bűnös városba
Az antant felügyelet mellett 1920. január 25-26-án többpárti országgyűlési választásokat tartottak. Összesen
tizenegy párt képviselői jutottak be a parlamentbe (továbbá 13 pártonkívüli). Az országgyűlési választásokra egyes
helyeken ekkor még nem kerülhetett sor a belpolitikai helyzet miatt, sőt az akkor még megszállt Tiszántúlon csak
1920 nyarán, Baranyában pedig csak 1921. október 30-31-én tartották a választásokat.
Az új országgyűlés azonnal nekilátott a törvénykezési munkálatoknak, az 1920. évi I. törvény előrevetítette a
következő időszak hatalmi politikáját is, amennyiben a Károlyi Mihály vezette Magyar Köztársaság, majd annak
utódjaként működő Tanácsköztársaság időszakát és jogszabályait nem ismerte el, az új hatalom az őszirózsás
forradalom előtti Magyar Királyságot tekintette jogelődjének, sőt az államforma továbbra is királyság maradt (de
már király nélkül!).
A törvényt 1920. február 29-én hirdették ki, preambulumát (annak fontossága miatt) bemutatjuk:



1920. évi I. törvénycikk
az alkotmányosság helyreállításáról és az állami főhatalom gyakorlásának ideiglenes
rendezéséről
A nemzetgyűlés, mint a nemzeti szuverénitás kizárólagos törvényes képviselete, megállapítja,
hogy a királyi hatalom gyakorlása 1918. évi november hó 13. napján megszünt. Megállapítja
továbbá, hogy Magyarországnak és társországainak a volt osztrák birodalmi tanácsban
képviselt királyságokkal és országokkal fennállott feloszthatatlan és elválaszthatatlan
együttbirtoklása a bekövetkezett események folytán megszünt. A nemzetgyűlés mindezekből
a tényekből folyó következmények megállapítását a békekötés utáni időre tartja fenn
magának.
Megállapítja továbbá, hogy az 1910. évi június hó 21. napjára törvényszerűen összehívott
országgyűlésnek képviselőháza az 1918. évi november hó 16. napján hozott határozatával
önmagát feloszlottnak nyilvánította, főrendiháza pedig ugyanazon a napon tartott ülésében
e határozatot tudomásul vette és tanácskozásait berekesztette, miáltal az országgyűlés
működése is megszünt. Mindezeknél fogva az állami főhatalom gyakorlása az alkotmány
rendes formái között lehetetlenné vált.
Alkotmányunk alapelveinek megfelelően az 1919. évi augusztus hó 7. napja óta alakult
ideiglenes kormányok a nemzethez fordultak, hogy a nőkre is kiterjedő általános, titkos,
egyenlő, közvetlen és kötelező választójog alapján válassza meg az akaratának képviseletére
hivatott nemzetgyűlést.
A nemzetgyűlési képviselőválasztások ennek folytán az ország mindazon részeiben
megtartatván, amelyekben a választást ellenséges megszállás lehetetlenné nem tette, a
megválasztott nemzetgyűlési képviselők az 1920. évi február hó 16. napján Budapesten az
országgyűlés képviselőházának helyiségeiben egybegyülekeztek és nemzetgyűléssé
alakultak.
Egy héttel később jelent meg az 1920. évi II. törvénycikk, amely a hatalmi kérdéseket volt hivatva elintézni, azáltal,
hogy Horthy Miklóst kormányzóvá választották. Maga a törvény nem rendelkezett időtartamról, csak a választás
és az eskü tényét rögzítette, illetve tiszteletdíjról rendelkezett.
A győztes hatalmak ellenezték a Habsburg-restauráció bármilyen formában való megvalósulását. Ezzel a
„segítséggel” Horthy el tudta utasítani IV. Károly kísérleteit, a (volt) király így kénytelen volt mindkét alkalommal
száműzetésébe visszatérni. nem sokkal a második királypuccsot követően, 1922. április 1-jén, Madeira szigetén, 34
évesen elhunyt.
A bizonytalan jogi helyzetben a második királypuccs után az országgyűlés törvényt alkotott IV. Károly
trónfosztásáról:



1921. évi XLVII. törvénycikk IV. Károly Ő Felsége uralkodói jogainak és a Habsburg Ház
trónörökösödésének megszüntetéséről
1. § IV. Károly király uralkodói jogai megszűntek.
2. § Az 1723. évi I. és II. törvénycikkben foglalt pragmatica sanctio és minden egyéb jogszabály,
amely az Ausztriai Ház (Domus Austriaca) trónörökösödési jogát megállapította vagy
szabályozta, hatályát vesztette és ezzel a királyválasztás előjoga a nemzetre visszaszállt.
3. § A nemzet a királyság ősi államformáját változatlanul fenntartja, de a királyi szék
betöltését későbbi időre halasztja és utasítja a minisztériumot, hogy eziránt arra alkalmas
időben javaslatot tegyen.
4. § Ez a törvény kihirdetésének napján lép életbe.
Tehát továbbra is királyság maradt Magyarország, de a király megválasztását a bizonytalan jövőre halasztották.
Békekötés, Trianon
A Tanácsköztársaság után létrejött kormányzat egyik legsürgősebb teendője volt az I. világháborút követő
tárgyalások minél gyorsabb és minél eredményesebb lezárása. Magyarország a vesztes oldalon állt, így nehezen
lehetett volna elhárítani a győztes hatalmak érdekérvényesítését. Különösen megnehezítette a helyzetünket, hogy
mindegyik szomszédos ország – a régiek és az újonnan alakultak is – területi követelésekkel lépett fel
Magyarország felé. Ilyen körülmények között még az ország megmaradása is kétséges volt.
A nagyhatalmak törekvése viszonylag egyszerű volt, egyrészt anyagi kárpótlást (jóvátételt) követeltek a háborús
anyagi veszteségekért, másrészt céljuk volt, hogy a Monarchia helyébe lépő utódállamok gyengék legyenek
(katonailag és gazdaságilag is!).
A párizsi békekonferencia a békefeltételek átadására még 1919 decemberében delegáció kiküldését kérte a
magyar kormánytól. A magyar küldöttség 1920. január 7-én érkezett Párizsba, gróf Apponyi Albert vezetésével.
Január 14-én volt lehetőségük az előkészített 8 jegyzéket, és a hatalmas mennyiségű statisztikai és egyéb
adatokat, térképeket stb. tartalmazó iratanyagot benyújtani a békekonferenciának.
Gróf Apponyi Albert nevezetes szavai a trianoni békediktátum aláírásakor
A békeszerződés előkészítésében és vitájában a magyar delegáció (hasonlóan a többi vesztes hatalom
delegációjához) nem vehetett részt (lényegében házi őrizetben tartották a küldöttség tagjait), alapvetően a
győztes nagyhatalmak – akkori elnevezésükkel: Északamerikai Egyesült Államok, Brit Birodalom, Franciaország,



Olaszország – diktálták a feltételeket.
A Békekonferenciához benyújtott anyagokra Apponyi 1920. május 6-i keltezéssel kapott egy olyan választ, amely a
benyújtott anyagok érdemi vizsgálatát elhárította, a győztesek felsőbbségével oktatta ki a magyar felet. Néhány
részlet a válaszlevélből:
– ... világosan ki kell jelenteni, hogy a válasz hiánya sehol sem jelenti az Önök által védett
álláspont elfogadását.
– A Szövetséges és Társult Hatalmak érett megfontolás után helyezkedtek arra az alapra,
hogy semmi tekintetben nem módosítják a Békefeltételek területi határozmányait.
– A dolgok meglevő rendje, még ha ezer éves is, nem jogosult a jövőre nézve, ha
igazságtalannak találtatott.
– A népek akarata megnyilatkozott 1918. október és november havában, a kettős monarchia
összeomlásakor, amikor a soká elnyomott nemzetiségek egyesültek olasz, román, jugoszláv
vagy cseh-szlovák testvéreikkel.
– A ma átnyujtott Békefeltételek tehát véglegesek.
Ilyen előzmények után nem csoda, hogy a békediktátum Magyarországot rendkívül hátrányosan érintette. A
békeszerződés aláírására 1920. június 4-én került sor a Nagy Trianon kastélyban. (A magyar Országgyűlés 2010-ben
június 4-ét – a trianoni tragédiára emlékezve – a nemzeti összetartozás napjává nyilvánította.)
Magyarországot jelentős jóvátételre kötelezték, elvesztette területének kétharmadát, lakossága 18 millióról 7,6
millióra csökkent, a nyersanyaglelőhelyek túlnyomó része az ország határain kívülre került. A katonaság létszámát
és felszereltségét olyan mértékben korlátozták, hogy mindenféle katonai akciónak elejét vegyék. Az ipari és
mezőgazdasági kapacitások vesztesége is jelentős volt, bár az nem érte el a terület- és lakosságvesztés arányát.
Magyarország feldarabolása
Csak érdekességként jegyzem meg, hogy a békeszerződést olyan országok is diktálták, amelyekkel
Magyarországnak nemigen voltak hadieseményei a világháborúban.



A Magyarországon kívüli aláíró országok a következők voltak: Északamerikai Egyesült Államok, Brit Birodalom,
Franciaország, Olaszország, Japán, Belgium, Kína, Kuba, Görögország, Nikaragua, Panama, Lengyelország,
Portugália, Románia, a Szerb-Horvát-Szlovén Állam, Sziám és Cseh-Szlovákország.
Hogy mennyire diktátumról volt szó, jól mutatja a békeszerződés 161. cikke: „A Szövetséges és Társult Kormányok
kijelentik és Magyarország elismeri, hogy Magyarország és szövetségesei, mint e veszteségek és károk okozói,
felelősek mindazokért a veszteségekért és károkért, amelyeket a Szövetséges és Társult Kormányok, valamint
polgáraik az Ausztria-Magyarország és szövetségesei támadása folytán rájuk kényszerített háború
következményeképpen elszenvedtek.”
A rendkívül terjedelmes békeszerződést Magyarországon az 1921. évi XXXIII. törvénycikkel hirdették ki.
Irodalom:
Corpus Juris Hungarici (KJK-KERSZÖV Kft., 2000, Budapest)






Trianon – a hadisarc és a vámok – 2. rész
A trianoni békediktátum számos közteherviseléssel kapcsolatos rendelkezést is
tartalmazott. A hadisarc, a vámrendelkezések, az elcsatolt területek, az
állampolgársági ügyek mind olyan kérdések voltak, amelyeknél Magyarországot
érintő kötelezettségeket írtak elő.
Magyarország beleegyezik abba is, hogy gazdasági erőforrásai közvetlenül felhasználtassanak jóvátételre, ...
(részlet a Trianoni Békeszerződés 166. Cikkéből, 1921. évi XXXIII. törvénycikk)
Az 1920. június 4-én Versailles-ban aláíratott (aláíratott, mert a magyar delegációnak nem biztosítottak tárgyalási
jogot, választhattak az aláírás vagy annak megtagadása mellett; a megtagadás még súlyosabb következményeket
is eredményezhetett volna) békediktátum számos pénzügyi előírást is tartalmazott. A közteherviselés mellett a
kiemelt bánásmód a győzteseknek, a más országokba került lakosság pénzügyei, a pénzcsere voltak a
legfontosabbak.
A békeszerződés aláírásáig a Monarchia utódállamai, ki nem mondottan ugyan, de ténylegesen gazdasági blokád
alá vették Magyarországot, ellehetetlenítve ezzel a legális külkereskedelmi tevékenységet. A külkereskedelem a
csempészésre szorult vissza.
Gróf Teleki Pál későbbi miniszterelnök, földrajztudós híres ‘vörös térkép’-e, Magyarország 1910-es népességének nemzetiségek szerinti eloszlásáról.
A trianoni békediktátum közteherviseléssel kapcsolatos előírásai



A békeszerződés adózásra, vámeljárásra, illetékfizetésre vonatkozó előírásait részletező rendelkezések közül a
következő négy területet volt a legfontosabb:
a jóvátételi eljárás (magyarán a hadisarc),
a vámok mértéke és a vámeljárás, különös tekintettel a szerződést aláíró országokkal való kereskedelmi
kapcsolatokra,
az aláíró országok állampolgáraival kapcsolatos bánásmód, illetve
a Magyarországtól elcsatolt területekre vonatkozó rendelkezések.
A ii. sz. függelék 12. §-ában találunk adózásra vonatkozó szabályokat:
12. § b) Magyarország fizetőképességének visszatérő időszakonként foganatosítandó
becslése alkalmával a (Jóvátételi) Bizottság megvizsgálja Magyarország pénzügyi rendszerét
abból a szempontból, hogy: 1. Magyarország összes bevételei, ideértve minden belső kölcsön
kamatfizetésére és törlesztésére rendelt jövedelmeket is, elsősorban a jóvátételi összegek
fizetésére fordítassanak, és 2. bizonyságot szerezhessen arra nézve, vajjon Magyarország
adórendszere aránylag általában legalább is olyan terhes-e, mint a Bizottságban képviselt
bármelyik Hatalomé.
c) Magyarország a Bizottság részére, amint azt a 165. Cikk megszabja, tartozásának
biztosítása és elismerése fejében, bemutatóra és aranyra szóló kötelezőjegyeket bocsát ki,
amelyek a magyar Kormány vagy ennek alárendelt akármely hatóság részéről kivetett vagy
kivetendő mindennemű adó vagy illeték alól mentességet élveznek;
Ebből a b) pont az, amely nagyon súlyos terhet rótt az országra: Egyrészt a jóvátétel elsőbbséget élvezett minden
más állami kiadással szemben, illetve az adóztatás szintjét legalább olyan mértékben volt köteles Magyarország
meghatározni, mint bármelyik aláíró állam adórendszere.
A jóvátétel
A jóvátétel tartalmilag valójában hadisarc, a győztesek által a vesztesekre kivetett adó.



A ‘Négy Nagy’ (David Lloyd George, Vittorio Emanuele Orlando, Georges Clemenceau és Thomas Woodrow Wilson). Ők döntötték el, hogy hogyan büntessék meg Magyarországot.
Magyarország jóvátételi kötelezettségét a békeszerződés 161-174. cikkei és a kapcsolódó hat függelék tartalmazta.
Hogy mennyire a győztes hatalmak diktátumáról volt szó, és egyáltalán nem voltak tekintettel a megmaradó
országrész teherviselő-képességére, jól szemlélteti a Békeszerződés következő részlete:
161. Cikk. A Szövetséges és Társult Kormányok kijelentik és Magyarország elismeri, hogy
Magyarország és szövetségesei, mint e veszteségek és károk okozói, felelősek mindazokért a
veszteségekért és károkért, amelyeket a Szövetséges és Társult Kormányok, valamint
polgáraik az Ausztria-Magyarország és szövetségesei támadása folytán rájuk kényszerített
háború következményeképen elszenvedtek.
162. Cikk. A Szövetséges és Társult Kormányok elismerik, hogy Magyarország
jövedelemforrásai, tekintettel e jövedelemforrásoknak a jelen Szerződés egyéb
rendelkezéseiből folyó állandó jellegű csökkenésére, nem elegendők arra, hogy e veszteségek
és károk teljes jóvátételét biztosítsák.
A Szövetséges és Társult Kormányok mégis megkövetelik és Magyarország kötelezi magát,
hogy az alább megszabott módozatok szerint jóváteszi ... a károkat, ...
A békeszerződésben a jóvátétel összegéről nem rendelkeztek, helyette ennek megállapítására egy a győztesek
delegáltjaiból alakított, ún. Jóvátételi Bizottság megalakításáról döntöttek. Addig is, amíg nincs döntés, zálogként
lefoglalták Magyarország összes állami bevételét és minden vagyonát. A tényleges fegyveres harcban résztvevő
győztes hatalmak mellett jóvátételt követeltek az utódállamok (például Jugoszlávia) is.
A jóvátétel végleges összegét 1923-ban állapították meg, és 1924. február 21-én fogadta el a Jóvátételi Bizottság.



A hadisarc összegére benyújtott igények együttesen 2135 milliárd aranykoronát tettek ki. A háború előtti utolsó
költségvetés bevételi főösszege (az akkori Nagy-Magyarországra) 2 264 157 883 korona volt (az 1914/15. évi állami
költségvetésről szóló 1914. évi XXVII. törvénycikk 3.§-a szerint), így az igényeknek megfelelő hadisarc összegének
megfizetésére Magyarország képtelen lett volna.
Az angolok közbelépésének köszönhetően a végleges összeg töredéke lett az igényeknek, összesen 179 millió
aranykoronában állapították meg a jóvátétel pénzben fizetendő összegét, amelyet az 1927/28-as költségvetési
évtől 1942/43-ig kellett volna fizetni (emelkedő összegekkel). Ebből a 20-as évek végéig Magyarország 30 millió
aranykoronát kifizetett, majd a világgazdasági válság idején Magyarország teljesen felfüggesztette a jóvátétel
fizetését.
Vámrendelkezések
Az ötvenmilliós Monarchia vámunióként is működött, a későbbiekben ez a rendszer esett szét hét önálló állam
hét önálló vámterületére. (Ennek gazdasági előnyei igen jelentősek voltak, a szétesés óriási teher volt az
utódállamoknak, ehhez elég csak Nagy-Britannia 2020. január 31-én való EU-ból való kiválásának – BREXIT
gazdasági következményeire felhívni a figyelmet.)
(https://upload.wikimedia.org/wikipedia/commons/e/ef/Magyarorsz%C3%A1g_gazdas%C3%A1g_f%C3
Magyarország gazdaságföldrajzi térképe dr. Teleki Pál gróf és dr. Cholnoky Jenő közreműködésével hivatalos adatok alapján szerkesztette dr. Fodor Ferenc, 1920 (Nagyobb felbontásért kattintson a képre.)
Az I. világháború alatt a hadviselő országok legtöbbje, így Magyarország is a szabadkereskedelem helyett kötött
gazdálkodást vezetett be. Kiviteli és behozatali tilalmi listák készültek, külfölddel kereskedni csak
kormányengedéllyel lehetett. A szabadkereskedelem helyébe a protekcionista elzárkózás lépett, ezzel egyrészt
önellátásra próbálták ösztönözni a belföldet, másrészt az export ösztönzésével szerették volna a külkereskedelmi
passzívumot csökkenteni.
Magyarország 1919 őszéig nem állított fel vámhatárt, még a látszatát is szerették volna elkerülni, hogy a
vámhatárokat a későbbiekben végleges határoknak tekintsék.



Ezt követően is Magyarország az 1907-es vámtételeket alkalmazta, a legtöbb árura az engedélyezési eljárás
egészen 1924-ig érvényben maradt.
A trianoni békeszerződés vámokra vonatkozó rendelkezéseit a szerződés 200-208. cikke tartalmazta. A
legfontosabb előírásokat a cikk mellékletében mutatjuk be.
Rendelkeztek róla, hogy az aláíró államok felé Magyarország biztosítsa az ún. legnagyobb kedvezmény elvét
mindenfajta importra, illetve ugyanezen szabályt rendeli alkalmazni a magyarországi exportra is.
A szomszédos országok, valamint Lengyelország és Olaszország viszonylatában előírták, hogy Magyarországnak
három éven keresztül az 1906. évi vámtarifa szabályokat (kedvezményeket) kell alkalmazni az importra. A
szerződés ugyan kikötőket említ, de természetesen ezen országoknak ez mindenféle szállítmányára kiterjeszthető
volt.
A békeszerződés hatályba lépésétől (1921. július 26.) az összes szerződő állam magyarországi behozatalára az
1914. július 28-án alkalmazott monarchiabeli vámtételeket kellett hat hónapon át alkalmazni, néhány termékre
(gyümölcs, tojás, hentesáru, élő szárnyas stb.) viszont 30 hónapig, egészen 1924. július 26-ig. Ez a vámtételek
alacsony szinten való rögzítését is jelentette ezekben az esetekben.
Némi kedvezményt biztosítottak Magyarországnak a szén Csehszlovákiából és Lengyelországból való importjára
(mivel Magyarország elveszítette a szénbányáit, ez egyfajta méltányosságként értelmezhető).
Az aláíró országok állampolgáraival kapcsolatos bánásmód
A szerződés 211. cikkének c) pontja az aláíró államok állampolgárai részére biztosítja, hogy Magyarországon nem
terhelhetik őket magasabb adókkal, illetékekkel, mint a magyar állampolgárokat.
211. Cikk. Magyarország kötelezi magát arra, hogy
c) a Szövetséges és Társult Hatalmak állampolgáraira, javaikra, jogaikra vagy érdekeikre,
ideértve azokat a társaságokat és egyesületeket is, amelyekben érdekelve vannak, nem vet ki
semmiféle más, vagy magasabb terhet és illetéket vagy egyenes vagy közvetett adót, mint
aminők saját állampolgárait vagy javaikat, jogaikat vagy érdekeiket terhelik, vagy terhelnék;
Ez tulajdonképpen a legnagyobb kedvezmény elvének alkalmazása volt a győztes hatalmak polgáraira, anélkül
hogy bármelyik országot viszonosságra kötelezték volna.



Benárd Ágost és Drasche-Lázár Alfréd, az aláírásra kijelölt két magyar politikus megérkezik a békeszerződés aláírására. Nem volt más választásuk.
Elcsatolt területekre vonatkozó rendelkezések
A 249. cikk rendelkezik az átcsatolt területekre vonatkozóan. A rendelkezések azoknak a volt magyar
állampolgároknak biztosít mindenféle közteher alól mentességet, akik más országok állampolgárai lettek.
Részükre a Magyarországon lévő vagyonokat adó-, és illetékmentesen ki kellett adni, illetve ha 1918. november 3.
óta történt részükről közteherfizetés, azt vissza kell fizetni.
249. Cikk. A Magyar Kormány a volt Magyar Királyság állampolgárait magyar területen fekvő
javaik, jogaik és érdekeik birtokába haladéktalanul visszahelyezi.
A tőkevagyonra kivetett adóknak és illetékeknek azt az összegét, amelyet a volt Magyar
Királyság állampolgárainak javai, jogai és érdekei után 1918. évi november hó 3-a óta szedtek
be vagy emeltek fel, vagy amelyet a jelen Szerződés rendelkezései értelmében leendő
visszaadásukig, vagy amennyiben olyan javakról és érdekekről volna szó, amelyek háborús
kivételes intézkedéseknek alávetve nem voltak, a jelen Szerződés életbelépésétől számított
három hónapi határidő lejártáig esetleg még beszednének vagy felemelnének, az
igényjogosultaknak vissza kell fizetni.
A visszaadott javakat, jogokat és érdekeket ugyanannak a személynek valamely egészen más
vagyonával vagy vállalatával kapcsolatban nem szabad semmiféle illetékekkel sujtani attól
az időponttól kezdve, amelyben az illető vagyont Magyarországból kivitték, vagy a vállalat
üzemét ott beszüntették.
Abban az esetben, ha a Magyarországból kivitt javak, jogok és érdekek után illetékeket
bizonyos időre előre fizettek volna, az előre fizetett illetékeknek a javak, jogok és érdekek
elvitele utáni időre eső részét az igényjogosultaknak vissza kell téríteni.



Irodalom:
Corpus Juris Hungarici (KJK-KERSZÖV Kft., 2000, Budapest)
Melléklet: A trianoni békeszerződés vámokra vonatkozó rendelkezéseiből
200. Cikk. Magyarország kötelezi magát, hogy bármelyik Szövetséges és Társult Államnak
magyar területre bárhonnan bevitt árúit, nyersterményeit vagy ipari gyártmányait nem fogja
más, vagy magasabb vámokkal vagy illetékekkel sújtani – ideértve a belső adókat is, – mint
aminők az említett Államok bármelyikének vagy akármely más külföldi országnak
ugyanolyan árúit, nyersterményeit vagy ipari gyártmányait terhelik.
Magyarország bármelyik Szövetséges és Társult Állam árúinak, nyersterményeinek vagy ipari
gyártmányainak magyar területre bárhonnan történő bevitelére nézve nem fog oly tilalmat
vagy korlátozást fenntartani vagy létesíteni, amely egyaránt ki ne terjedne az említett
Államok bármelyikének, vagy akármely más külföldi ország ugyanolyan árúinak,
nyersterményeinek vagy ipari gyártmányainak bevitelére is.
...
202. Cikk. A kivitelt illetőleg Magyarország kötelezi magát, hogy a magyar területről
bármelyik Szövetséges Társult Államok területére kivitt árúkat, nyersterményeket vagy ipari
gyártmányokat nem fogja más, vagy magasabb vámokkal vagy illetékekkel sújtani – ideértve
a belső adókat is, – mint aminők az említett Államok bármelyikébe vagy akármely más
külföldi országba kivitt ugyanolyan árúikat terhelik.
Magyarország bármelyik Szövetséges és Társult Államba magyar területről küldött
mindenféle árúk kivitelére nézve nem fog oly tilalmat vagy korlátozást fenntartani vagy
létesíteni, amely egyaránt ki ne terjedne az említett Államok bármelyikébe vagy akármely
más országba küldött ugyanolyan árúknak, nyerstermékeknek vagy ipari gyártmányoknak
kivitelére is.
...
204. Cikk. A jelen Szerződés XII. részének (Kikötők, viziútak és vasútak) 270. Cikkében foglalt
rendelkezésekkel szemben, azokon a kikötőkön átmenő árúk, amelyek a háború előtt a volt
Osztrák-Magyar Monarchia területeihez tartoznak, a jelen Szerződés életbelépésétől
számított három éven belül Magyarországba való bevitelüknél arányos vámmérsékléseket
fognak élvezni azoknak a vámoknak megfelelően, amelyek az 1906. évi osztrák-magyar
vámtarifa alapján az említett kikötőkön át bevitt ugyanolyan árúkra alkalmazást nyertek.
...
206. Cikk. A jelen Szerződés életbelépésétől számított első hat hónapban a Szövetséges és
Társult Hatalmak beviteli cikkeire Magyarországon megállapított vámdíjtételek nem lehetnek
magasabbak azoknál a legkedvezőbb díjtételeknél, amelyek 1914. évi július hó 28-án a volt
Osztrák-Magyar Monarchiában a bevitelre alkalmazást nyertek.
Ez a rendelkezés az első hat hónap lejárta után további harminc hónapig csak a friss és
száraz főzelék, faolaj, tojás, sertés és hentesárúk és élő szárnyas bevitelére nézve marad
érvényben, még pedig akként, amint ezeket az árúkat a fentemlített időpontban (1914. évi
július hó 28-án) a Szövetséges és Társult Hatalmakkal kötött szerződésekben meghatározott
szerződéses vámtarifák alapján kezelték.



207. Cikk. ... a Cseh-Szlovák Állam és Lengyelország kötelezik magukat, hogy semmiféle
kiviteli vámnak, sem bármily természetű korlátozásnak nem vetik alá a Magyarországba
irányított oly mennyiségű szén vagy barnaszén kivitelét, amelyet az érdekelt Államok
megegyezésének hiányában, a Jóvátételi Bizottság állapít meg...



Trianon – hiperinfláció, pénzcsere – 3. rész
A trianoni békediktátumnak a megmaradó magyar lakosságra legsúlyosabb
gazdasági következménye az infláció volt. A korona elértéktelenedése már a
világháború idején is jelentős volt, de az 1918 novemberi fegyverszünetet követően
gyorsult fel igazán. Ebben jelentős szerepe volt a magyarországi eseményeknek is. Az
1920. június 4-án aláíratott békeszerződés már csak következménye volt a kialakult
helyzetnek.
Az 1892. évi XVII. törvénycikkel megállapított koronaérték ... a háború és az azt követő időszak gazdasági és
pénzügyi rombolásainak áldozatul esett.
(A pengőérték megállapításáról és az ezzel összefüggő rendelkezésekről szóló 1925. évi XXXV. törvénycikk általános
indokolásnak első mondata)
A trianoni békediktátum 100. évfordulójára emlékezve a cikksorozat harmadik, befejező részében a pénzcsere
folyamatáról, a hiperinflációról, illetve a Magyar Nemzeti Bank alapításáról (Az első rész itt
(https://ado.hu/ado/trianon-adokotelezettsegeket-is-jelentett-1-resz/), a második itt
(https://ado.hu/ado/trianon-a-hadisarc-es-a-vamok-2-resz/) olvasható.).
Az Osztrák-Magyar Monarchia monetáris politikájáért az 1878-ban létrejött Osztrák-Magyar Bank volt felelős. A
kiegyezésben ennek szabályozási kérdései ugyan nem tartoztak a közös ügyekhez, de gyakorlati okokból ezt így
kezelték a birodalomban. A korábbi ezüstalapú pénzkibocsátás helyébe 1892-től lépett az aranykorona rendszer
(ennek kialakításában Wekerle Sándornak volt meghatározó szerepe), amely csere révén stabil, aranyfedezettel
bíró valuta jött létre (https://ado.hu/ado/kis-magyar-penztortenet-koronatol-pengoig-6-resz/). Ez a rendszer
megbízhatóan működött az I. világháború kitöréséig.
Az infláció az első világháború kitörését követően indult növekedésnek a fedezetlen pénzkibocsátás, a háború
finanszírozására kibocsátott kötvények összességében már 60%-os inflációt eredményeztek a háború végéig.
Magyarországon 1918 őszén kitört az őszirózsás forradalom, majd 1919-ben létrejött a Tanácsköztársaság. A
forgalomban továbbra is az osztrák-magyar korona volt, az Osztrák-Magyar Bank számára kizárólagos szabadalom
biztosította a papírpénznyomtatást a Monarchia teljes területén, Bécsben folyt a bankjegygyártás,
Magyarországot is onnan látták el. Az első világháború során a bécsi kormányzat szándékosan csökkentette
Magyarország bankjegyellátását, kevés volt a forgalomban lévő bankjegy, emiatt (illetve az infláció miatt is)
pénzhiány alakult ki.



Egykoronás pénzjegy nyolcnyelvű felirattal
A Károlyi-kormány (1918. október 31. – 1919. január 11.) arra kérte a közös bankot, hogy juttasson nyomólemezeket
és papírt a bankjegygyártás elindításához Budapestre. Megkapták a háború idején gyártott 1 és 2 koronás bankók,
valamint az ideiglenes (szükség-)pénzként nyomtatott 25 és 200 koronás, ún. fehér pénzek nyomólemezeit, a
korábbi, ún. kék pénzek nyomtatásának lehetőségét az osztrákok megtartották maguknak. A bankjegyek
nyomtatását a Károlyi-kormány készítette elő, majd a Tanácsköztársaság idején is folytatódott forgalomba
hozataluk.
A nyomólemezek segítségével kibocsátott bankjegyeket a Tanácsköztársaság bukása után Bécsben
hamisítványnak minősítették.
25 koronás ‘fehér pénz’ (fehér, mert csak egyik oldalán volt nyomat
A pénzínség enyhítésére a Tanácsköztársaság Forradalmi Kormányzótanácsa kötelezte a Magyar
Postatakarékpénztárat postatakarék-pénztári jegyek forgalomba hozatalára. Öt-, tíz- és húszkoronások kerültek
forgalomba, illetve forgalomba már nem kerültek a legyártott száz és ezerkoronások.



A Magyar Postatakarékpénztár 20 koronás pénztárjegye a Tanácsköztársaság idejéből
A Tanácsköztársaság kétkoronás pénzjegye
A versaillesi békék előírásai a monetáris politikára
A trianoni békeszerződés a Monarchia utódállamaira kötelezettségeket írt elő a monetáris rendszerre
vonatkozóan is.
Az 1919. szeptember 10-én aláírt osztrák békeszerződésben kötelezték az utódállamokat a korábban használt
bankjegyek felülbélyegzésére, majd a valutacserére. Rendelkeztek egyszersmind az Osztrák-Magyar Bank
felszámolásáról is, megszüntetve (sőt megtiltva!) ezzel a közös valutából származó előnyöket a Monarchia
utódállamai között. A Magyarországgal kötött trianoni béke-megállapodás szinte szó szerint megismételte az
osztrák békeszerződés vonatkozó részeit, a legfontosabb kötelezettségeket a 189. Cikk tartalmazta (ld. a
mellékletben).



Az utódállamok különböző időpontokban ugyan, de viszonylag gyorsan éltek a felülbélyegzés eszközével, majd
bevezették saját valutáikat is. Ezt alkalmazta Csehszlovákia, Jugoszlávia, Ausztria, Románia is, Lengyelország csak
korlátozottan, Olaszország egyáltalán nem. Csehszlovákia és Jugoszlávia lefoglalta az Osztrák-Magyar Bank
területükön lévő vagyonát is. Ezek az intézkedések – Ausztriát és Magyarországot kivéve – a birodalomtól való
függetlenségük kinyilvánításának is eszközei voltak.
Magyarország utolsóként alkalmazta a felülbélyegzést 1920 tavaszán. A bankjegyekre gumibélyegzőkkel a
„Magyarország” feliratot nyomtatták. Az utolsóként alkalmazott valutacsere és a könnyen hamisítható
bélyegzésnek az lett a következménye, hogy a Monarchia utódállamaiból Magyarországra áramlottak be a
Monarchia bankjegyei, ami szintén hozzájárult az infláció növekedéséhez. A bankjegyek felét bevonták a
felülbélyegzési eljárás során, és cserébe 4%-os kamatozású, át nem ruházható államkötvényt bocsátottak ki. Ez a
kényszerkölcsön-kötvény a későbbiekben vagyonadó fizetésére és a földreform során juttatott földbirtok
ellenértékének megfizetésére volt felhasználható. Így a felülbélyegzés és a kényszerkölcsön eredményeképpen a
forgalomban lévő érvényes bankjegyek összértéke a bemutatott 8,87 milliárd korona helyett 4,435 milliárd
koronára csökkent.
Felülbélyegzett 1000 koronás
A felülbélyegzéseket követően az Osztrák-Magyar Bank teendői Magyarországon 1921. július 31-ével megszűntek.
A bankjegyek cseréjéről és önálló magyar jegyintézet felállításáról a pénzforgalom ideiglenes szabályozásáról
szóló 1921. évi XIV. törvénycikk rendelkezett, ezzel létrejött a pénzügyminiszter felügyelete alatt működő Magyar
Királyi Állami Jegyintézet. A Magyar Nemzeti Bank létrejöttéig ez az intézmény látta el a központi bank szerepét.
A miniszteri expozé a következőkkel mutatja be a forgalomban lévő pénzek problémáit, sokféleségét:



1919. február hónapjában meg is jelent egy rendelet a fizetési forgalom ideiglenes
korlátozása tárgyában, történtek is előkészületek a felülbélyegzés keresztülvitele végett, a
tervezett rendelkezések végrehajtására azonban nem került a sor.
Magyarországon az 1918. évi októberi forradalmat követő időben az Osztrák-magyar bank
alapszabályszerű működését egyideig még akadálytalanul folytathatta. A szovjet-uralom az
Osztrák-magyar bank budapesti főintézetét és azokat a magyar fiókokat, amelyek az uralma
alatt álló területen működtek, a kommunisztikus gazdálkodás szolgálatába vette anélkül,
hogy ez intézetek ügyeire a bankvezetőségnek bárminemű befolyása maradt volna. A
bankintézetek egész jegykészlete le lett foglalva. Mikor ezek a készletek fogytán voltak, az u.
n. tanácsköztársaság saját jegyeit hozta forgalomba, amelyek részben a Budapesten megvolt
eredeti bankjegylemezek jogellenes felhasználásával állíttattak elő, részben fotografikus
úton készült utánzatokból, részben végül a postatakarékpénztár cégével ellátott külön
jegyekből állottak.
Az u. n. tanácsköztársaság összeomlása után alakult kormány a szovjet által alkotott
jegyeket fizetési eszközökként meghagyta és pedig az 1 és 2 koronás utánzatokat, valamint a
postatakarékpénztári jegyeket teljes névértékben, a 25 és 200 koronáról szóló utánzatokat a
névérték 20%-ára redukált értékben. Utóbb a 25 és 200 koronás hamisítványok a forgalomból
bevonattak.
...
A pénzforgalom áll ez idő szerint a magyar felülbélyegzésű bankjegyekből, a
postatakarékpénztár által kibocsátott jegyekből, ércváltópénzből, az u. n. tanácsköztársaság
által forgalomba hozott 1 és 2 koronás bankjegyutánzatokból, végre valódi bankjegyekből,
amelyek hamisított felülbélyegzéssel vannak ellátva, amely hamisítások, sajnos, minden
erélyes rendőri intézkedés dacára nem voltak elkerülhetők. A pénzforgalmi eszközöknek
ehhez a különféleségéhez járul, hogy az Osztrák-magyar bank liquidálása olyan
előrehaladott stádiumba jutott, amely egymagában is szükségessé teszi, hogy a
pénzforgalom ujabb szabályozása iránt intézkedjünk.
Az infláció felgyorsulása
A Monarchia felbomlásával a gazdasági egyensúly is megbomlott, a költségvetési hiány növekedett, jelentős volt
az infláció.
A zűrzavaros események során nem csak szenvedők és áldozatok voltak, hanem haszonélvezők is, sokan
meggazdagodtak ezekben az években. Ilyenek voltak például a hadibeszállítók, a gabonakereskedők, a bankok, a
biztosítók.
A hatalom új birtokosai a nemzeti vagyon újrafelosztását kezdeményezték, amelynek révén a korábbi
haszonélvezőket kívánták megadóztatni. Ennek jogi eszközei voltak az 1920-as évek elejének úgynevezett
vagyonváltság törvényei. A törvények célja, a világháború pénzügyi romjainak eltakarítása, az államháztartás
egyensúlyának helyreállítása volt.



Szent István, Árpád fejedelem, Mátyás király, II. Rákóczi Ferenc vállalható hivatkozások voltak 1920-tól is
A vagyonváltság-törvények javaslatait Hegedűs Lóránt (1872-1943) – 1920. december 16-1921. szeptember 27. között
az első Teleki-kormány, majd a Bethlen-kormány pénzügyminisztere – terjesztette az Országgyűlés elé.
Hegedűs pénzügyi reformjának legfontosabb pontjai a következők voltak: takarékosság, vagyonváltság, forgalmi
adó bevezetése (1-2 százalék!), a korona árfolyamának erősítése. A forgalmi adó bevezetésre került, hatása
viszont csak az inflációt lezáró, 1924. évi stabilizációt követően érvényesülhetett. A vagyonváltságot a vagyonok
minden nemére kivetett egyszeri, rendkívüli vagyonadóként vezették be, amely kiterjedt az első világháború alatt
szerzett vagyonokra is.
A három vagyonváltság törvény a következő volt:
– 1921. évi XV. törvénycikk a betétek, a folyószámlakövetelések és a természetben elkülönítve őrzött
készpénzletétek, továbbá a belföldi részvények és szövetkezeti üzletrészek, a külföldi pénznemek és a külföldi
értékpapírok vagyonváltságáról.
– 1921. évi XXVI. törvénycikk a magyar államadósságokról és az azokat terhelő vagyonváltságról.
– 1921. évi XLV. törvénycikk az ingatlanok, a felszerelési tárgyak, az árúraktárak, az ipari üzemek és egyéb jószágok
vagyonváltságáról. E törvény alapján vagyonváltság alá estek – többek között – a mezőgazdasági földterületek, a
szőlőbirtokok, az erdőbirtokok, a kereskedelmi áruraktárak, illetve az ingó dolgok közül az arany- és ezüstneműek,
ékszerek, igazgyöngyök, drágakövek, nemesfémek, személyszállításra szolgáló, motorerővel hajtott szárazföldi és
vízijárművek és a versenylovak is.
A vagyonváltságot – függően az alapjától – többféle módon is teljesíteni lehetett: készpénzben, földterületben,
záloglevelekkel (stb.).



Vagyonváltság bélyegek
A földterületek 15-20 százalékkal, progresszíven voltak adókötelesek, és természetben (földben) kellett leadni. Az
ily módon összegyűjtött állami területekből földreformot kívántak végrehajtani. Az ország 16,15 millió kataszteri
hold területéből a földreform céljaira végül 1,12 millió holdat vettek igénybe, az ország termőterületének 8,5
százalékát. Összességében a családtagokkal együtt legalább 1,5 millió ember, az egész parasztság 25 százaléka
jutott ily módon földterülethez.
Tartalmát tekintve a vagyonváltság nem volt más, mint a vagyontárgyakra kivetett egyszeri, rendkívüli vagyonadó.
A törvények megalkotásának okát jól kifejezi a 3. vagyonváltság törvény indoklásának egy mondata: Az
államháztartás egyensúlyát helyre kell állítani, az országot újra kell építeni, az ehhez szükséges anyagi eszközöket
a vagyonban kell keresni.
A vagyonadó konstrukciójának több gyenge pontja már a törvény megalkotásának idején nyilvánvaló volt. Az egyik
a bevallás önkéntes volta, a másik a mentességek széles köre. A bevallás önkéntessége még az „úri világban” is
aláásta a siker lehetőségét. Már a törvények is számos mentességi szabályt tartalmaztak, de a Hegedűs Lóránt
kezdeményezésére megalakult Országos Pénzügyi Tanács (1921. évi V. törvénycikk), további mentességeket
adhatott a vagyonadó alól.
Hegedűs Lóránt pénzügyminiszter kezdetben sikeresnek tűnő, majd kudarcba fordult stabilizációs kísérlete újabb
fedezetlen pénzkibocsátást eredményezett, ami egekbe emelte az inflációt.
Hegedűs Lóránt nagyszabású terve végül is megbukott. Nem egyszerre, összeomlással, hanem lassanként. Nem
annyira a terv hibái miatt, sokkal inkább azért, mert politikai változások nélkül önmagukban a pénzügyi
változások nem segíthetnek.
A pénzügyminisztérium vezetését 1921. december 3-án Kállay Tibor vette át. Eleinte Hegedüs módszerét követve
„bankópréssel”, vagyis az infláció felpörgetésével kísérletezett, de ennek sikertelenségét belátva radikálisabb
lépésekhez nyúlt. Kikényszerítette az adóreformot, illetve sikerült 1923-ra a Népszövetséggel egy újjáépítési
kölcsön kereteit megfogalmazni. Ennek eredményeként az infláció további növekedését 1924 év közepére sikerült
megállítani, sőt a megvalósított intézkedések és a kilátásba helyezett kölcsönök stabilizálták a valutarendszert.
A háború elején a százkoronás papírpénz száz aranykoronával volt egyenértékű. 1918-ra már csak 40, 1919-re 6,
1922-re fél aranykoronát ért. Az infláció ezt követően gyorsult fel igazán. A következő táblázat szemléletesen
mutatja be a pénzromlás sebességét:
Időszak Az aranykorona értéke papírkoronában



1923 első fele 1 074
1923 második fele 5 714
1924 első fele 14 580
1924 második fele 15 481
1925 első fele 14 516
1925 második fele 14 442
Az infláció – természetesen – átrendezte a jövedelmi és vagyoni viszonyokat is. Az alapvető élelmiszerek
árdrágulása az általános infláció akár 2-3-szorosát is elérte. A bérek növekedése viszont elmaradt az árak
növekedésétől, általában a felét sem érte el az inflációnak, ami növelte a társadalmi rétegek egymástól való
távolságát (differenciáltságát). A hadikölcsönök és a bankbetétek elértéktelenedtek, akiknek viszont
jelzálogkölcsönük volt, a korábbi érték szinte jelképes töredékéért meg tudtak szabadulni kötelezettségeiktől. Ez
különösen kedvezett az ingatlantulajdonosoknak.
A stabilizációnak fontos része volt a pénzügyi stabilitás megteremtése, amelyet nem csak törvénybe foglaltak
(1924. évi IV. törvénycikk az államháztartás egyensúlyának helyreállításáról), de következetesen végre is hajtottak.
Nem féltek a megszorításoktól!
A legnagyobb címletű korona pénzjegy
A Magyar Nemzeti Bank létrejötte
A központi hatalomtól és az államigazgatástól is független jegybank felállításáról a Magyar Nemzeti Bank
létesítéséről és szabadalmáról szóló 1924. évi V. törvénycikkben döntött az Országgyűlés. A törvény alapján a
pénzügyminiszter felügyelete alatt működő Magyar Királyi Állami Jegyintézet megszűnt, és a jegybanki teendőket
a részvénytársasági formában működő, 1924. június 24-én felállított Magyar Nemzeti Bank (MNB) vette át. Első
elnöke Popovics Sándor volt.
Az önálló jegybank alapításánál a következő fő szempontokat vették figyelembe (a törvény általános indokolása
szerint):
– Meg kell szűnni annak, hogy az állam kiadásainak fedezésére a jegysajtót (a fedezetlen pénzkibocsátást)
igénybe vehesse.



– Ha a teljes forgalmi szabadság helyreáll, az állam a kül- és belkereskedelembe való minden mesterséges
beavatkozástól tartózkodik, az ezen az alapon kifejlődő pénzértéket a jegykibocsátó intézmény, ha jól megvan
szervezve, normális eszközök által, céltudatos és okszerű hitel- és devizapolitika által állandósíthatja és az
állandóság biztosítható.
– Az új jegybank anyagi eszközöket gyűjtsön, hogy a készfizetések, ha annak ideje elérkezett, megkezdhetők
legyenek.
A bank deviza- és aranykészletét kiegészítette a Bank of England 4 millió fontos (ez 82 millió aranykoronának
felelt meg) kölcsöne, illetve kötelezettségvállalása a koronának fontra való korlátlan átváltására. (Mint a jóvátétel
összegének megállapításánál, most is az angolok segítettek. Ebben azért jelentős mértékben szerepet játszott az
is, hogy a kontinensen – a Monarchia szétesését követően – fontos volt számukra egy új erőegyensúly létrejötte.)
A pengő bevezetése
Mivel a papírpénz-rendszer aranyfedezet nélkül alapvetően bizalmi kérdés, és a korona ebben az értelemben 1914
és 1924 között ezt a bizalmat elveszítette, egy új pénznem bevezetése segíthetett a bizalom visszaszerzésében.
A pengőérték megállapításáról és az ezzel összefüggő rendelkezésekről szóló 1925. évi XXXV. törvénycikk
rendelkezett egy új, aranyalapú valuta bevezetéséről. A pengő elnevezés arra utalt, hogy az aranyból vert pénzek
csengtek, az ezüstből vertek pengő, míg a rézből vertek kongó hangot adtak. A XVIII. században az ezüstpénzeket
pengő forintnak nevezték.
A törvény pontosan meghatározta a pengő aranytartalmát, azt a korábbi aranykorona alapján állapították meg. A
forgalom számára nem vertek nemesfémpénzt.
A törvény általános indokolása is kiemelte, hogy „a valutareform elvi alapjának lefektetése után további feladat
új pénzegységnek és pénzlábnak a megállapítása, az új pénzlábnak megfelelő értékérméknek, nemkülönben
megfelelő mennyiségű váltópénznek veretése, az érmeforgalom rendezése, az új értékben való számolás
kötelezővé tétele, végül annak az elrendezése, hogyan kelljen az új értéket a jogviszonyokra alkalmazni”.
A pengő bevezetésének időpontja 1927. január 1-je volt, egy pengő 12 500 koronának felelt meg (ezt is rögzítette a
törvény), a mérték megállapításánál szempont volt a könnyű átválthatóság is.
A pénzcserével kapcsolatban számos végrehajtási rendelkezés is született, illetve külön törvényben szabályozták
(1926. évi XVI. törvénycikk) a magánalkalmazottak nyugdíjának, özvegyeik és árváik ellátási járandóságának
átértékelését.
Mivel a bevezetés és a pénzcsere hosszabb időt vett igénybe, ezért a bevezetés időpontját követően is kötelező
volt elfogadni a koronát még egy ideig. A pengő a II. világháború végéig értékálló pénzként működött.



Az első kibocsátott pengős pénzjegyeken Széchenyi és a Lánchíd (5 pengő), Deák Ferenc és az Országház (10 pengő) jelent meg
A pengőn jelent meg először Petőfi portréja (a 20 pengős pénzjegyen Kossuth arcképe volt)
Irodalom:
Corpus Juris Hungarici (KJK-KERSZÖV Kft., 2000, Budapest)
Magyarország gazdaságtörténete a Honfoglalástól a XX. századig (szerk.: Honvári János, AULA Kiadó, 2000,
Budapest, 328-351.pp.)
Magyarország története –1918-1919, 1919-1945 (Akadémiai Kiadó, 1978, Budapest, 435-443., 492-501. pp.)
Melléklet: A Trianoni békeszerződés valutacserére vonatkozó rendelkezése
189. Cikk. 1. Azok az Államok, amelyekhez a volt Osztrák-Magyar Monarchia területeiből
valamely részt csatoltak, vagy amelyek az említett Monarchia feldarabolásából keletkeztek,
ideértve Ausztriát és Magyarországot, kötelesek az Ausztriával kötött Békeszerződés
életbelépésétől számított két hónapon belül külön erre a célra szolgáló s államonkint eltérő
bélyeggel ellátni az Osztrák-Magyar Banknak saját területeiken levő bankjegyeit, hacsak ez a
felülbélyegzés már előbb meg nem történt.



2. Azok az Államok, amelyekhez a volt Osztrák-Magyar Monarchia területeiből valamely részt
csatoltak, vagy amelyek az említett Monarchia feldarabolásából keletkeztek, ideértve
Ausztriát és Magyarországot, kötelesek az Ausztriával kötött Békeszerződés életbelépésétől
számított tizenkét hónapon belül a fent meghatározott módon felülbélyegzett bankjegyeket
saját pénzjegyeikre vagy valamely új pénznemre általuk meghatározható módozatok szerint
becserélni.
3. Azoknak az Államoknak Kormányai, amelyek az Osztrák-Magyar Bank pénzjegyeinek
becserélését felülbélyegzés, saját pénzjegyeiknek vagy valamely új pénznemnek kibocsátása
útján már keresztülvitték és ennek a műveleteknek folyamán a bankjegyeknek összességét
vagy egy részét felülbélyegzés nélkül a forgalomból kivonták, kötelesek az ekként
forgalomból kivont bankjegyeket vagy felülbélyegezni, vagy a Jóvátételi Bizottság
rendelkezésére bocsátani.
4. Azok a Kormányok, amelyek a bankjegyeket a jelen cikk rendelkezései értelmében saját
pénzjegyeikre vagy valamely új pénznemre becserélték, kötelesek az Ausztriával kötött
Békeszerződés életbelépésétől számított tizennégy hónapon belül az Osztrák-Magyar Bank
minden bankjegyét amelyet a becserélés folyamán bevontak, akár felül vannak bélyegezve,
akár nem, a Jóvátételi Bizottsághoz beszolgáltatni.
5. A Jóvátételi Bizottság a hozzá a jelen cikk rendelkezései értelmében beszolgáltatott minden
bankjegyre nézve az idetartozó Függelék rendelkezései szerint jár el.
6. Az Osztrák-Magyar Bank felszámolásának műveletei az Ausztriával kötött Békeszerződés
aláírását követő napon kezdődnek.
7. A felszámolást a Jóvátételi Bizottság részéről erre a célra kinevezett biztosok végzik. A
felszámolás folyamán a biztosoknak a Bank alapszabályait és általában a Bank
üzletvezetésére vonatkozó szabályzatokat kell szem előtt tartaniok, amennyiben a jelen cikk
rendelkezéseivel nem ellenkeznek. Ha a felszámolásra irányadó jogszabályok értelmezése
iránt kétségek támadnak, akár a jelen cikkekben és Függelékekben, akár a Bank
alapszabályaiban foglalt rendelkezésekről van is szó, a vitás esetben vagy a Jóvátételi
Bizottság vagy a Bizottság részéről kinevezett döntőbíró határoz. A határozat ellen
jogorvoslatnak nincs helye.
8. A Bank részéről az 1918. évi október hó 27.-ike után kibocsátott bankjegyek kizárólagos
biztosítékául a volt vagy a jelenlegi Osztrák és Magyar Kormányok részéről kibocsátott és a
nevezett bankjegyek fedezetéül a banknál letétbe helyezett kötelezvények fognak szolgálni.
Ellenben a Bank cselekvő vagyonának egyéb részeire a kérdéses bankjegyek birtokosainak
semminemű joguk sem lesz.
9. A Bank részéről az 1918. évi október hó 27.-ig bezárólag kibocsátott bankjegyek
birtokosainak, amennyiben ezek a bankjegyek a jelen cikk rendelkezései értelmében a
felszámolásnál való figyelembe vétel követelményeinek egyáltalán megfelelnek, egyenlő
joguk lesz a Bank minden cselekvő vagyonára. A volt vagy a jelenlegi Osztrák és Magyar
Kormányok részéről kibocsátott és a különféle bankjegykibocsátások fedezetéül a Banknál
letétbe helyezett kötelezvényeket nem lehet a Bank cselekvő vagyonához tartozóknak
tekinteni.
10. A volt vagy a jelenlegi Osztrák és Magyar Kormányok részéről az 1918. évi október hó 27.-ig
bezárólag kibocsátott bankjegyek fedezetéül a Banknál letétbe helyezett kötelezvényeknek
meg kell semmisíteni azt a részét, amely megfelel azoknak a bankjegyeknek, amelyeket a volt



Osztrák-Magyar Monarchia 1914. évi július hó 28.-án fennállott területein az ezen területek
átcsatolásaiban részes vagy az említett Monarchia feldarabolásából keletkezett Államok,
ideértve Ausztriát és Magyarországot is, becseréltek.
11. Azok a kötelezvények, amelyeket a volt vagy a jelenlegi Osztrák és Magyar Kormányok az
1918. évi október hó 27.-ig bezárólag kibocsátott bankjegyek fedezetéül letétbe helyeztek és
amelyek a jelen cikk 10. pontjának alkalmazása következtében megsemmisítésre nem
kerültek, ezentúl is megfelelő összeg erejéig biztosítékául fognak szolgálni az ugyanezen
kibocsátások olyan bankjegyeinek, amelyek az 1919. évi június hó 15.-én a volt Osztrák
Magyar Monarchia területein kívül voltak. Ilyen bankjegyeknek kell tekinteni valamennyi más
bankjegy kizárásával: 1. azokat a bankjegyeket, amelyeket az utódló Államok saját
területeiknek a volt Monarchia határain kívül eső részén gyűjtöttek össze és a jelen cikk 4.
pontja értelmében szolgáltatnak be a Jóvátételi Bizottsághoz; 2. az összes többi Államokban
összegyűjtött bankjegyeket, amelyeket az idetartozó Függelék rendelkezéseinek megfelelő
módon a Bank felszámolásával megbízott biztosoknál mutattak be.
12. Az 1918. évi október hó 27.-ig bezárólag kibocsátott összes többi bankjegyek birtokosainak
semminemű joguk nincs a volt vagy a jelenlegi Osztrák és Magyar Kormányok részéről a
bankjegyek fedezetéül letétbe helyezett kötelezvényekre, sem általában a Bank cselekvő
vagyonára. Azok a kötelezvények, amelyeket a 10. és 11. pontok rendelkezéseihez képest sem
meg nem semmisítettek, sem nem érvényesítettek, érvényüket vesztik.
13. Kizárólag Ausztriának és Magyarországnak Kormányai lesznek, mindegyik az őt illető rész
erejéig és minden más Állam kizárásával, felelősek az érvényüket nem vesztett mindazokért a
kötelezvényekért, amelyeket a volt vagy a jelenlegi Osztrák és Magyar Kormányok a
bankjegykibocsátások fedezetéül a Banknál letétbe helyeztek.
14. Az Osztrák-Magyar Bank bankjegyeinek birtokosai semmiféle igényt sem támaszthatnak
sem Ausztria sem Magyarország Kormányaival, sem pedig bármely más Állam Kormányával
szemben olyan károk címén, amelyek őket az Osztrák-Magyar Bank felszámolása folytán
esetleg érték.
15. Abban az esetben, ha a jelen Szerződés aláírásának kelte miatt gyakorlati nehézségek
merülnének fel, a Jóvátételi Bizottságnak a jelen cikkben megállapított határidőket joga lesz
megváltoztatni.