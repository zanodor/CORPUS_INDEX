---
master_file: "[[@BenkoLaszloTaltosidokpdf]]"
---
# Index for Benkő László – Táltosidők.pdf

Benkő László
Táltosidők
Honfoglalás trilógia I.
A szerző regényfolyamának első kötetében megkísérli összegezni mindazt a tudást, ami a honfoglaláskori eseményekről jelenleg rendelkezésre áll, az igencsak szegényes forrásanyagok és a korabeli sírokból feltáruló nyomok alapján. A Táltosidőkben a Fekete-tenger mellékére, Kazáriába, 850-be kalauzolja az Olvasót, egy olyan földre, amelyen a magyarság idegen alávetettségben élt. S éppen ez a tény kényszerítette ki önszerveződését, teljesítette ki szabadságtudatát, s vezetett végül sok harc és véráldozat árán az önállóvá váláshoz. Kemény fába vágja a fejszéjét, aki a magyarság őstörténetét boncolgatja, hiszen régmúltunkat mindmáig sűrű homály fedi, s csak lassan tisztul a köd. Közben újra és újra felvetődik a kérdés: honnan jöttünk, s kik vagyunk valójában? Ha választ kapunk, máris ott a következő: hol volt Levedi fejedelem földje? s hol volt Etelköz pontosan? mind magyar volt-e a hét törzs, vagy voltak közöttük, akik úgy lettek azzá? Miféle erők és események kényszerítették a magyarokat az új hazába, a Kárpát-medencébe?



BUDAPEST, 2011
Második kiadás
Felelős kiadó: Győry Attila
Nyomdai előkészítés: Moon stúdió KFT – Dunaszerdahely
Nyomtatta és kötötte: Kinizsi Nyomda Kft., Debrecen
Felelős vezető: Bördős János igazgató
© Benkő László
ISBN 978-963-08-2363-0



I.
Harmadik napja már, hogy egymáshoz tapadt, körömnyi pelyhekben szakad a hó. Úgy omlik rá a világra, mintha az égi birodalomban meghasadt volna az istenek dunnája. A pihék zizzennek a csalitosban, a mélyen alvó fák göcsörtös ágain, aztán csendben megülnek. A fehér takaró alatt minden élőre jótékony álom borul. Ugyan ki dugná ki az orrát ilyen időben, ha sürgős dolga nincs? A sztyeppén a tél kicsit maga a halál. Az ősz hamarjában elsiratja a ki sem múlt nyarat, majd maga is ledől pihenni a rőtszínű levelek, megbámult fűszálak tövébe, s már alszik is, nehogy az első dermesztő szelek ébren találják. Mert azok megjönnek, kéretlenül, és könyörtelenül pontosan. Végigvágtáznak a síkon, megtépik a fákon maradt utolsó leveleket, lecsapnak a folyók és tavak ólomszín tükrére, aztán rohannak tovább a Kazár-tenger felé, mert nyomukban már ott lihegnek a hótól terhes, fekete fellegek. A dermesztő északi szél ezen az éjjelen különösen kedvét leli a jóízű rohangászásban, és keservesen nyikordulnak a csupasz fák egymáshoz dörgölőző ágai. Kis csapat araszol az éjszakában. A lovak szügyéig ér a friss hó. Mellső lábait magasra emelgetve egy nyugodt, tapasztalt, izmos jószág töri az utat, s a vasalatlan paták óvatosan kitapogatják a hó alatt rejtező köveket, mélyedéseket. Lovasa mélyen a fejébe húzza cobolyprémes, hegyes fövegét, fülére és tarkójára hajtja a fejfedő peremét, épp csak a szeme bogara villog ki alóla. Széles vállaira a hó kerít palástot. – Megvagy-e még, hé? – fordul hátra a nyeregben, és a mögötte baktató jószág gazdájának elkínzott arcát fürkészi. – El ne aludj nekem! Ha lebuknál a hóba, észre sem vennénk, és reggelre megfagynál. Amaz megrázza a fejét: bírja még, bár nem tudja, meddig.



– Ez a szél kiszívja az ember utolsó erejét. Viszi a meleget a testtől, egyenest a pusztába. Ilyenkor könnyebben elalszik a nyeregben, aki nem vigyáz, aztán... – Messzi vagyunk még? Az orromig se látok – morogja a harmadik. A szárat leengedte a ló nyakára, és kezeit a prém alá dugva, hajlott háttal, erőtlenül billeg a nyeregben. – Még nem érzek füstöt – szimatol a levegőbe az utat törő. – Ha közelebb érünk, a kutyák úgyis ránk vakognak. Talán már nincs messze. A ló is biztos a dolgában, tudja, merre megy. – Tengri adja, hogy mielébb megérkezzünk – sóhajt a harmadik. Ez a jámbor itt már nem sokáig húzza, látom. Megismerem én azt, amikor az erő valakiből indulni készül – fűzi hozzá, és térdének apró nyomásával az előtte poroszkáló mellé kormányozza a mént. – Fáj-e nagyon, te Beke? Nem vérzel, testvér? A válasz alig hallható. Még bírja, mondja, ha egyszer bírni kell. Csak állna el a havazás, csitulna a szél, és érnének már oda... De hova oda? Azt pontosan egyikük sem tudja. Homályosan sejtik ugyan, hogy a szomszéd nemzetség téli szállása valahol a folyó mentén, a ligetek között húzódik, de ebben a hóesésben ugyan ki mondhatná meg biztosan, merre van az arra? Az északi szél egy utolsót szusszan, aztán csend lesz. Az elől haladó halk szisszenéssel megállítja a jószágot. Hallgatózik, a szélbe szimatol, jurta füstjét keresné, aztán maga elé morogja: – Vinné el a Mirigy! Pont most ül meg a szél. De legalább nincs hideg. – Meg köllene pihenni – így a harmadik. – Semmit sem látunk, még beléveszünk a folyóba. A jég alig kérges. – Továbbmegyünk, mondom! – A vitéz úgy bámul társára, mint a farkas a gödölyére. – Bekének feküdni kell. Javas kell neki mielébb. Azt akarod tán, hogy a kezünk között... Hátranyúl és megmarkolja Beke lovának kötőfékét. Az állatot maga mellé húzza, és a dermedt szárat a nyeregkápára hurkolja. – Megülsz-e a nyeregben még egy ideig, Beke?



A kérdezett mintha aludna. Nagy sokára nyögi csak ki, hogy induljanak tovább. – Ha bírod, akkor jó. De ha a lélek kifelé készülne belőled, idejében szólj, mert mink még visszatartanánk kissé, testvér. A lovak imbolyogva, megnyúló nyakkal, feszülő inakkal indulnak a meredek dombhátnak, a hóesés pedig, mintha csak varázsütésre történne, eláll. Kibukkannak a csillagok, s akkoráknak tűnnek, mint a színes kövek az asszonyok függőiben. Szinte érinthetnék. Ám a tél ezen az éjjelen tréfás kedvében van: a föld meleg leheletét azonmód kiszippantja a csillaggal szórt, koromfekete égbolt, s méginkább megdermeszti a hóba süppedt világot.
Az öregember hallja meg először a közeledő lovak apró horkantásait, a szerszám vereteinek csörrenését. Éber álmot alszik az olyan, akinek számtalan tél és nyár nyomja a vállát, és az öreg még arra is felriad, ha a hó súlya alatt nyikkan a jurta vázának szíjazata. Mivel elaludni nem tud, jobb híján a füstnyíláson átkukucskáló csillagokat számolgatja. Figyeli, hogyan fordulnak el az eget tartó, emberi szemnek láthatatlan oszlop csúcsa körül – pedig ott van az oszlop, hiszen mi tartaná különben a magas eget? –, és miként úsznak ki a füstnyílás oldalánál, lassabban a csigánál. Most ugyan egy sem kandikál be, mert a kerek lyukra az asszonyok ráhúzták a nemezlapot, hogy a pilickéző hópelyhek ne zavarják a tűzben pihenő ősapák álmát. Csak kicsinyke rést hagytak a füstkígyónak. Az öregember füle a puszta hangjaihoz szokott, s most azt súgja, hogy odakinn a hóban emberek járnak. Már a három kuvasz is morran odakint a hó alatt. A jurta fala mellett vigyázzák a szállást, a vadak és idegenek közeledtét elsőnek jelzik. Ember mellett születtek és élnek, de félig vadak mégis. Nekimennek azok a medvének, a farkasnak, ha kell. Még a vad szürke bikának is a fülébe akaszkodnak, ha az óriás nem bír magával.



Lustán tápászkodnak a kutyák, s előbb lerázzák a havat loncsos bundájukról, aztán sietve a hivataluk után néznek. A legbátrabb eliramodik a szilaj gulya felé, a másik kettő meg követi. Ugatásuk felveri a szállást. Ha már a kutyák ébresztenek, fegyverfogható férfiembernek nem ildomos magára húzni a medvebőrt. Az öreg is kászálódik, és közben röpke pillantást vet a kövek között izzó parázsra. Az apró lángnyelvek szorgalmasan nyalogatják a karnyi vastag ágakat. Lehajol, tiszteletteljes hangon suttog a tűznek, aztán kiemel egy zsarátot. A harmadán izzik a parázs, s az öregember tartja maga elé, hadd adjon világot. A jurta ajtajának szőnyegtakarójára ránehezedett a hó. Az öreget megcsapja a beszökő hideg, miközben az éjszakára birkabőrök közé bújtatott, vastag nemezcsizmájába lép, és a vállára kanyarítja subáját. A jurta népe békésen alszik, mindenki a maga megszabott helyén. A család feje a könyökére támaszkodva, álmosan pislog fekhelyéről, csak fejmozdulattal kérdi: mi van odakünn? Az öreg óvatosan átlépi a küszöböt, és csendben visszaigazítja maga mögött a szőnyegtakarót. A kutyák valahol a csorda és a szállás között csaholnak, de már csatlakozott a háromhoz a többi is. – Nem idegen vérből valót fognak – morogja az öreg magának. A sok évtized megtanította, miképpen értékelje a kutyaugatást. Mert ezek a lelkesek máshogy vakognak, ha idegen jár a szállás körül, másképp, ha vadállat, és megint más a nóta, amikor saját vérből való közeledik. Fázósan vonja össze magán a suba szárnyait, kezdi már sajnálni, hogy prémes, meleg fövegét a jurtában hagyta. A liget sötétje előtt a mély hóban megjelenik az első lovas, aztán mögötte a másik kettő. A csorda felől is előszállingóznak a vigyázók, lóháton, hosszú nyelű csákányt szorongatva, bizalmatlanul méregetve az érkezőket. A lovak mintha lábak nélkül, szán módjára siklanának a havon. Sok hó leesett, az idén még nem is volt ennyi. A barmot a berenák mögé terelték, a gulya és a ménes fázósan húzza meg magát, az állatok egymást melegítve álldogálnak. A hatalmas, szürke bika pár



lépésre eltávolodik a gulyától, belekapál a hóba, majd megrázza busa fejét, és mélyet bődül. Az öreg magasra tartja az égő husángot. A friss levegőben fellobban a zsarát, és fénykört varázsol a szűz hóra. Vagy tízlépésnyire tőle az első idegen visszafogja a lovát. – Nem jövünk rossz szándékkal, bátyám – emeli mindkét kezét, hogy az öreg lássa, nem tart orvul fegyvert. – Remélem, a lovad és a családod a legjobb egészségnek örvend. – Ahogy bizonnyal a tied is, fiam – az öregember hangja ércesen csendül. – Ilyenkor mind odahaza van, akinek nem ment el az esze. Azt hiszem, nyomós oka van annak, hogy nekiveselkedtetek az útnak. Eltévedni könnyű errefelé, amikor előtted, mögötted mindenhol csak a hó. A csillagok csak az imént bújtak elő. – Megaludnánk valahol, bátyám, ha nem vagyunk alkalmatlanok. Meg aztán, muszáj is. Ez itten – mutat a háta mögé – már alig ül a nyeregben. Ha nekünk nem is, de neki kell a meleg és a javas, már ha van a szálláson. – Beteg-e? – kérdi az öreg, s bizalmatlanul villan a szeme. Nyavalyát meg rontást be nem hozhattok a szállásra. Akkor jobb, ha inkább továbbálltok. – Beteg, de nem rontás miatt, és nyavalyája sincs, bátyám tiltakozik amaz, és nehézkesen nyeregből száll. – Nyilat kapott az oldalába a szerencsétlen. Azt hittük, nem ér el az első szállásig sem. Negyednapja jövünk, előtte meg elkergettek bennünket, mert éppen akkor betegedett meg a szállás fejének felesége. A táltos azt mondta, mi hoztuk a rontást a szállásra. Az öreg felemeli a zsarátot, és tesz pár lépést a mély hóban, a nyeregben éppen csak szédelgő fiatal vitéz felé. Szemügyre veszi, aztán azt mondja: – Ott, a vesszőházban megalhattok, ámbár rövidesen hajnalodik mutat egy hófedte, gömbölyű tetős építményre, ami a liget szélén árválkodik. – A lovak is ehetnek, a szín alatt van tavalyi széna, bár mi nem sokat gyűjtünk. Ne tartsatok a kutyáktól, nem bántják azok a becsületes embert. Azzal fordul, és indul a hóba süppedt vesszőház felé. Beke a nyeregben talán alszik. A harmadik is lóról száll, száron vezetik a



jószágokat az öreg mögött. A lovak szőrére ráfagyott a hó, orrukra a lehelet. – Amíg leszerszámoztok, meg a lovakat megvakarjátok, én meggyújtom a tüzet – szól hátra az öreg. Erős, szívós a pusztai ló, de így hagyni, szőrére fagyott jég alatt a legnagyobb vétek. Másnapra begyullad a tüdeje, és ilyen kemény télben nincs esély a gyógyulásra. Az öregember visszabandukol a jurtájához. A tüzet vigyázó fiatalasszony álmos szemmel emeli a fejét, aztán csendben visszabújik a bozontos medvebőr alá. Az öreg leguggol a köveken izzó parázs mellé. Hangtalan beszél a tűzhöz, csak a szája mozdul, amint az apró, kékesvörös lángnyelvek hozzájárulását kéri, hogy vihessen belőlük a vesszőházba, amit még nem használtak az idén. Két éve, hogy a lakók elhagyták, s magukkal vittek a tűzből egy gyújtásnyit. Így tesz minden tisztességes pusztai férfiember, ha messzi útra indul. A hazai tűzzel magával viszi az ősapák szellemeit, akik segítik őt és a családot az úton és az új szálláson. Gondozni, szeretni, ápolni és feltétel nélkül tisztelni kell a szellemeket, máskülönben elhagyatva érzik magukat, megsértődnek, és az első adandó alkalommal bosszút állnak a felelőtlen rokonokon. A vesszőházban is rokonok laktak, így természetes volt, hogy a tüzet visszavitték az öreg jurtájába. A táltos meg jött, és elvégezte a varázslatait, hogy a vesszőház tiszta maradjon az ártó szellemektől és a gonosz lelkektől. Most visszamegy oda a tűz. Az idegenek az öreggel egy vérből valók, és jól tudják, hogy tüzet csak férfiember gyújthat, asszonynak ehhez joga nincs. Ő csak vigyázhatja, táplálhatja. Az öreg óvatosan parazsat kapar egy kéregarabra, miközben csendesen, s a tisztelet hangján kéri az ősapát, hogy a másik házban is vigyázza a jövevényeket, de egyben óvja is meg a családot a most érkezett ismeretlenektől, akiket a puszta törvénye szerint senki nem zavarhat vissza a hómezőkre. Mert a vendégnek joga van, amit a becsületes pusztai ember minden körülmények között tisztel. Amíg a szálláson van, védelem illeti, hacsak vissza nem él a jogával. Akkor aztán egykettőre



kirakják a szűrét, és buzgón kérheti Tengrit, a Mindenek Fölött Valót, hogy utol ne érje a szállás fegyveres férfinépe. Ugyanazok, akik a minap még óvták és védték, etették-itatták, jól tartották őt, már nem haboznak beverni a fejét. Ezt is kimondja a puszta törvénye. A parázs sziszeg, aprócska csillagokat szór a levegőbe, amint az öreg átbotorkál a vesszőházig. Elégedett, mert a szikrák tánca azt mondja, a szellemeknek nincs ellenükre a költözködés. Odabent a kormos kövek között pitteg-pattog a száraz rőzse. Az öregember kevéske kumiszt csepegtet a tűzbe, és nagy óvatosan egy darabka húst is elhelyez a rőzseágon. Illendő az ősapákat tisztelettel kínálni, gondoskodni róla, hogy jól érezzék magukat, ha már egyszer a vendégek tűzhelyében is otthont kaptak. – Harapnátok-e valamit? – kérdi, majd feleletet sem várva egy darabka juhsajtot és félig fagyott árpakenyér darabot varázsol elő a suba alól. – Reggelig ellesztek ezen. A tömlőben van kumisz, ha ugyan meg nem fagyott. Ne féljetek, nincs itt rontás vagy rossz lélek, nem miattuk mentek el a régiek. Az eleink amúgy is ügyelnek rátok céloz a tűzhely alatt lakó lelkekre, az ősök árnyaira, aztán kilép a vesszőház szürke nemezzel fedett nyílásán.
A hajnal eljövetelével megélénkül a szállás. Először a keleti látóhatáron jelenik meg egy lilás csík, s ahogy egyre följebb kúszik, úgy fordul vörösbe, agyagszínbe, majd sárgába. Elsőnek a baromfinép ébredezik, s nyújtóztatják izmaikat a megtermett kutyák. A szürkemarhák bőgnek, és a hó alól kapargatják a fagyott zöldet, abban reménykedve, hogy előkerül valami a tavalyi fűből. A ménest ügyelők is kikászálódnak a vesszőházakból. Az ajtó mellett álló hordó tetején beütik a vékony jeget, vizet vesznek a szájukba, aztán a tenyerükbe köpik, és megmossák cserzett arcukat. Némelyek zsíros hajtincseiket egyengetik, simogatják, mert a téli szálláson szép számmal akad szemrevaló asszonynép, no meg eladó



sorban lévő leány. Azoknak sem mindegy, milyen külsőt mutat a férfiember, ha közébük keveredik. – Nem lesz csöndes a napunk – vet aggodalmas pillantást a hajnal első pászmái felé Öcsény, a lovászok eleje. – Vöröslik az ég alja. Békétlennek ígéri magát az ilyen nap, amikor Égi Atyánk bíborban emelkedik ki az ágyából. Ősszel is volt egy ilyen hajnal, aztán emlékeztek-e, mi lett a vége? Beléfúlt a folyóba a mosolygós Gyöngy, a besenyő leány. – Majd ügyelünk, meg ránk is figyel Tengri. Vittem a ligetbe áldozatot tegnap. Sose felejtem el – morog kedvetlenül egy fiatalabb lovász, aki a fagyos víztől vöröslő kezeit törölgeti a racka prémjének egy darabjába. – Mit mondott Csákán apó tegnap, mi lesz a dolgunk? Csákán apa a szálláson élő nagycsalád feje. Számlál vagy hatvan esztendőt, harcolt életében eleget kazárral, besenyővel, szaracénnal és göröggel, még a keleti úzokkal is, de csatába már csak a fiai lovagolnak. Azt beszéli, nem lett ugyan elege, szerette a verekedést, a győzelmet koronázó zsákmányszerzést, de hát vénülnek az inak és az izmok. Meg aztán a szállásra is ügyelni kell télen, s akkor is, amikor a nyári legelőkre kell hajtani a jószágot. A szállás feje, ahogy tették azt dicső emlékezetű elődei, rendkívül komolyan veszi hivatalát. Mert azt csakis így lehet. Csákán apa fegyelmező, figyelő tekintete nélkül megtorpanna az élet a nagycsaládban. Egy ideig mindenki tudná a dolgát a jószág és a jurták körül, meg az íjas-szablyás-lándzsás gyakorlások során, hanem aztán mégiscsak hiányozna egy vezető. Csákán bölcs előrelátással igazgatja mindennapjaikat, s estéről estére a szájukba rágja, hogy kinek mi lesz a dolga másnap. A mogyeri törzseknél egyetlen nagycsalád feje sem tesz másként. – Kik érkeztek hajnaltájt? – érdeklődik Fekete, akit néhányan Kara néven emlegettek, mert hát az is feketét jelent, csak a türkök nyelvén. Fekete az öregember jurtájában a legmagasabb tisztet viseli. Fiatalabb nála, de testvérei közül a legidősebb. Amikor a család korábbi ura, Fekete apja az ősök árnyainak világába távozott, a törvény szerint neki kellett az örökébe lépni. Meg hát az öreg, aki az idegeneket éjszaka elszállásolta, nem is volt vér szerinti családtag. Régen történt, hogy befogadták, de soha



senki nem tekintette őt jöttmentnek. Mindenkitől megkapta a kijáró tiszteletet, de arra már alig emlékezett valaki, hogy mikor érkezett, miért van egymaga, miért nem választott asszonyt maga mellé, s hol élhetnek a rokonai, ha vannak egyáltalán. – Hárman jöttek – mondja csendben Feketének. – Az egyik nyilat kapott, gyógyítani kéne. Nem hinném, hogy rossz szándék vezeti őket. A vesszőházban pihennek, magam vittem nekik tüzet. – Akkor nem lesz baj, de mégis hívni köllene a táltost. Tudod, apó, hogy várandós a Sugár. Nem akarjuk, hogy valamelyik idegen szemmel verje. – Azt én se. De majd ügyelnek ők is, mert a magzatot hordó Sugár meg rájuk hozhat bajt, mert tud rontani az is – jegyzi meg az öreg, s ezzel a dolog rendben is lenne. Csak késő délelőtt baktat át a vesszőházba. Ideje sok, a szálláson nincs már különösebb dolga. Sok esztendejére tekintettel Csákán csak akkor szabott ki számára munkát, ha feltétlenül szükséges volt, de az öreg enélkül is megtalálta a maga dolgát. Óvatosan lépi át a küszöböt, hogy meg ne haragítsa véletlenül sem az alatta lakozó istenkét. A három ember közül kettő a tűz mellett gubbaszt, a harmadik Beke – a bőrökön fekszik. Mintha aludna, de az öreg figyelmét nem kerüli el a fiatalember gyöngyöző homloka. – Igen nehéz az álma. Rossz bőrben van – jegyzi meg az öreg, s pillantásából az idegenek megértik, hogy leülni kérne engedélyt. Megnézném azt a sebet. Látta-e javas? – Nem. Magam vettem ki a vesszőt – mondja a hallgatag vitéz. Nem volt rá érkezésünk, hogy javashoz vigyük. – Nyakatokba kellett szedni a lábatokat, mi? Aztán mit tettél a sebre, fiam? – Semmit. Csak bekötöztük. Gondoltuk, elébb vagy utóbb csak esik valami szállás az utunkba. – Elébb vagy utóbb... – ismétli lassan szűrve a szavakat az öreg. No, akkor húzzátok csak föl az ingét! – rendelkezik, és Beke fölé hajol. – Azt nem lehet, bátyám – tiltakozik a másik. – Hagyni köll, hogy a javas megnézze elébb.



Az öregember felcsattan: – Aztán miért nem lehet? Több ilyen sebet láttam, mint amennyi napot te megszámláltál. Vagy tán annyira siettetnéd szegényt a Világfa tetejibe? – Ne nézd meg, bátyó! Nem tiszteletlenségből mondom, de... neked kék a szemed – néz az öregre fürkészőn a harmadik. Csak egy pillantást vág az öreg felé, aztán elfordítja a tekintetét rögvest. Az öregember hangtalan nevet: – Én meg a rontás... Mivelhogy én kék szemű lennék? Megnyugodhatsz, fiam, mert engem a mi táltosunk megtisztított az ilyen gyalázatosságtól. Egyébiránt meg én vagyok az egyedüli, egy járiföldön innen, aki a seborvosláshoz igazán ért. Mert azt én a tudós szaracénoktól megtanultam. Ne mondjátok má’, hogy azok nem értik a dolgukat! No, a javát akarjátok ennek a gyereknek, vagy hagyjuk meghóni? – Férfi ez már, bátyám – méltatlankodik a másik, de az öreg rá se hederít. Maga húzza fel az élet és halál mezsgyéjén tántorgó fiatal vitéz oldalán mind a három vászoninget, és átfordítja. – Tartsátok meg, amíg megnézem, tehetek-e valamit. Azt mondod, te vetted ki a nyilat? – vág az öreg pillantása a mellette szorongó idegenre. – Kár volt. Vagy inkább korai. Csak ki kellett volna törni. Meglehet, hogy most befelé vérzik. Fordítsuk a hátára, de óvatosan ám! Beke talán ébredezik, mert felnyög, de nincs még magánál. – Látod, fiam? Talán szerencséje van. Ha a hasába szaladt vón’ a vér, akkor ott most puffadt lenne és kemény. De úgy látom, hogy mégis kifelé igyekszik a rossz vér. Milyen mélyre szaladt a vessző? – Ujjnyira. – Ez is szerencse. A többit megfogta a vastag ruha. A tél is jó valamire. Az öreg többet nem is szól, csak teszi a dolgát. Meleg vizet hoz egy agyagkorsóban, meg tiszta lenvászon darabot, azzal mossa körbe a sebet. A legény ébredezik, valamit motyog is, de még nincs teljesen ezen a világon.



Az öregember porokat, száraz, morzsolt növénydarabkákat szed elő egy tarsolyból, meg valamilyen hájat. Azzal kenegeti a sebet, meg a környékét. A vérzés lassan, de érezhetően alábbhagy. A tudós öreg csak egyszer nyúl a tűzbe, hogy kivegyen egy vékonyka, izzó végű ágat, de nyomban vissza is teszi. Nem kell az égetés, alvad a vér. Majd meglátja, mondja, mit hoz az este. – A többi a Világügyelő dolga. Kérjétek őszinte szívvel a segítségét. Nehézkesen feltápászkodik, kifelé indul, de a küszöb előtt megfordul: – Felénk úgy járja, hogy harmadnapig nem kérdezzük senkitől, ki fia-borja. Mondja el maga, aki jött. Azért mondom, hátha felétek más a rend. Engem Jakti bátyónak szólítanak. Kazárul van, azt jelenti, hogy világos. Mármint, hogy az elmém lett világosabb a szaracén tudósoktól. Sokat megtanultam, ami a nemzetségnek hasznára válik. Ha kell valami, így keressetek. – Rendes mogyeri neved nincs is, bátya? – szól utána a harmadik. – Dehogyis nincs. A Csögle. Mert a törzsem hajdanán a gyepű szélén szállásolt – tudatja még, s kilép a hóba. Késő délután a jövevények keresik az öreg Jaktit: – Tisztelettel, bátyó, ha nem alkalmatlan – kezdené az egyik –, beszédünk lenne veled. Igen nagy kérés okából. Az öregember felvonja a szemöldökét, szürkéskék vizslatekintetét amaz arcába fúrja, olyasformán, hogy annak egyből melege lesz. Mert, ugye, a kék szem, meg a szőke haj... Ámbár Jaktinak az már igencsak őszül. A három varkocsban, ami a süvege alól fityeg a vállát verdesve, sokkal több a fehér, mint a szőke. – Beszélnünk kellene a szállás fejével. Mindenképpen. Ebben segíts nekünk. Voltaképpen erre van megbízatásunk. – A szállás feje Csákán, de nem ő a nemzetségé. Őt úgy hívják, Bese apa. Egynapi lovaglásra szállásol, északra, a folyó mellett, ami a nagy Itil gyereke. Elébb Csákánnal váltsatok szót, ennek a nagycsaládnak mégiscsak ő a parancsolója. – Minket sürget az idő, Jakti bátyó. Nagy utat tettünk, még sok van előttünk. Akinek a parancsát hordozzuk, maga is hatalmasság, ezért nem várhatunk.



– Márpedig kell, amíg ez a Beke vitéz lábra nem kap – nyomja meg a szót Jakti. – Már ha vitéz... Vagy tán itt akarnátok hagyni? Miféle parancs az, amire hármat küldenek, de kettő is bevégezheti? – Erős, szigorú parancs, Jakti bátyó. Nem lehet mellébeszélni, csak végrehajtani. – Tehát Levedi úrtól való – vonja fel szürkés szemöldökét Jakti. Akkor komoly lehet. Meglátom, mit tehetnék. Az összetaposott hóra szegezett tekintettel ballag pár lépést, aztán – mintha csak mellékesen jutna eszébe – azt mondja: – Nekünk sincs sok, ám eddig még senki nem maradt éhen. Ha visszajöttem a gulyától, még bejövök és átkötöm a Beke sebét. Mert a javasember is én volnék. Ugyan egy szóval se kérdeztem a neveteket, de csak kitaláljátok majd, miként szólítson benneteket Csákán és Bese apa.
A pásztorok – akiknek mára ezt a feladatot szabta Csákán – száraz szénát hordanak a jószágnak, amikor Jakti a ménes felé ballag. – Azt mondtad, bátyó, hogy minek sarlózzuk le a füvet? – kiált nagy vidáman az egyik. – Most, látod, jól jön. Szegények már alig találnak valamit a hó alatt. A borjak meg tán egy hetet még, ha kibírnak. Ha elapad az anyjuk teje, erőtlenek lesznek és megfagynak. Az összes farkas meg medve a gulya körül portyázik majd. – Mer’ nem volt ez a mogyerinél szokásban soha, te Bicsak hurrogja le a legényt a bölcs Jakti. – Láttam én, hogyan csinálják a poljánok meg a vjaticsok északon. Akik tisztességgel művelik a földet, mind tesznek félre télire a jószágnak. Ám akiben ugor vagy türk vér van, az nem túrt sosem földet. Mert büszke népek vagyunk, úgy ám! Meg nem bírunk maradni egy helyben. A ménesnek, a gulyának meg a birkának menni kell, amerre a legelő frissebb. Mi meg utánuk. Hát nem sokkal jobb ez, mint egész életedben koszos, büdös berenaházban lakni, mint a bolgárok vagy a ruszok? – A vitéz lóháton terem, nem az eke szarva mögött! – rikkantja egy izzó szemű legény, pattintva ostorával. – A nyíl is messzebbre vág, ha nyeregből röpíted!



– De vissza sem jön a vessző soha – morogja Jakti, bár a pásztorok ezt már nem hallják. Az öregnek ugyan semmi dolga a gulyánál, de jót tesz a lelkének, ha csak úgy, a maga örömére naponta elgyönyörködhet a kalimpáló szarvú, robusztus szürkemarhákban, a bikák vadságában. Örülnek neki a csikósok és a pásztorok is, mert annyi érdekességet senkitől sem hallhatnak, mint tőle, aki messzi vidékeket megjárt, és harcolt annyi csatában, mint senki más a nagycsaládból. Tán csak Csákán apa fogható az öreg Jaktihoz, de hát őt más fából faragták. Vele nehezebb szót érteni. Hazaérkezvén az öreg magához vesz egy megfüstölt ürühúsdarabot, néhány félig fagyott füstölt halat, aztán egy kisebb bőrtömlőbe a maga készletéből átlapátol két napra elegendő, porrá tört húst. Egy disznóbendőt megtölt főtt kölessel, aztán magára kanyarítja szürke subáját, fejébe nyomja nyusztprémmel körített süvegét, és kunkori orrú, sarkatlan nemezcsizmájában átkacsázik a mély hóban kitaposott árokban a vesszőházba. A hajlék oldalát derékmagasságig lepi a hó, a gömbölyű tetőt kicsit behorpasztja, de legalább nem engedi kiszökni a meleget. Felül, a felmeredő vesszőnyaláb alkotta nyíláson át ezüstfehér füst száll. Belül durva nemez borítja a sárral tapasztott, vesszőből fonott falakat, s ugyanezt terítették a földre, több rétegben, hogy a hideg ne törhessen át annyira. Máskülönben a tűzhelyen kívül semmi nincs itt, csak egy halom durva nemez, amit fekhelynek használhat a betévedő. – A kazárok Sarkel várát téglából rakták meg. Mégiscsak tartósabb, mint a vessző meg a sár – morogja maga elé Jakti, hóba süppedő csizmáját rázogatva. – De nem hinném, hogy télen melegebb lenne ennél. Meg hogyan vinnék el onnan, ha egyszer muszáj lenne vonulni? Amint belép, azonnal észreveszi, amit egy jurtalakó nomád szemének illik meglátni. A két jövevény a szokásoknak megfelelően elrendezte a holmiját, de ők maguk csak a vendégeknek kijáró helyet foglalják el, a bejárattól balra, át nem lépve a ház középső vonalát. Ez a rend, s ők ehhez tartják magukat. Jakti elégedett.



Nyugtázza, hogy balra hátul, ahol a házi istenek szobrocskái állnak rendesen, most a ház fala mellett három, agyagból égetett, füles szilke nyugszik a nemezlapon: mindegyikben maroknyi köles, de a negyedikben kumisz. Mégsem lehetnek ezek pusztai zsiványok, gondolja az öreg, aztán leül a tűz mellé. – Hoztam ennivalót. Ennek a Bekének adjátok a javát, erősödnie kell. Ha nem eszik, erőltessétek bele. Muszáj! Különben egy hét sem telik, és temethetünk. Kár lenne leölni azt a szép lovat – hunyorít a vendégek felé, akik értik a tréfát. – No, fordítsátok, átkötöm a sebet. Beke ébred, és halkan felnyög. Egész teste tüzel, az arcán lázrózsák. – Fiatal e’mmég – dünnyögi maga elé Jakti, és résnyire húzott szemmel vizslatja Bekét. – Korán kezded, fiam, ha nem is a hadakozást, de a sebek szerzését azt igen. Majd büszke lehetsz rá a leányok előtt, ha... Elharapja a mondat végét. Hát már hogyne érné meg azt az időt Beke? Erős, fiatal szervezet, átverekszi magát akármin. Pedig a vitéz most is épp a verekedés nagy feladatát folytatja, küzd, ahogy csak bír az életéért, a láz ellenében, amely elhatalmasodott a testében. Jakti hümmög egy darabig, aztán átköti a sebet, és kiballag. Kisvártatva visszatér. – Most aztán fogjátok le, mert ettől, amit hoztam, rúgni fog, akár a bolond csikó – húz elő egy fakéreg edénykét, alig nagyobbat, mint a hüvelykje. – Ami benne van, olyan keserű, mint az epe, és a parázsnál is jobban égeti a bensőt. Épeszű ember le nem nyeli, de neki muszáj. Elhajtja belőle a lázat. Odakint csengettyű hangja veri fel a csendet. Jakti fel sem emeli a fejét, csak alig láthatóan elhúzza a szája szegletét. – Megjött a táltosunk – morogja, és röpke pillantást dob a jövevényekre, mintha fürkészné az arcukat. – így van ez rendjén, már vártam. Ha idegen jön, mindig megjelenik, pedig a liget mögött van a sátra. A szellemektől értesül, ha valami történik. No, most fogjátok erősen!



Beke meg sem nyikkan. Ösztönszerűen nyel egy nagyot, mikor a porrá tört varázsszert – mert ugyan mi lehetne más? – Jakti a nyelve mögé önti. Nem nagyon érezhet semmit, már újra távol jár, verekszik tovább a sötétséggel, ami egyre lejjebb húzná. A táltos nem lép be a vesszőházba. A kezében füstölgő gallyat markolva körültáncolja a mély hóban. Időnként nagyot csap a dobjára, csengettyűi felzavarják a környék minden madarát a kopasz fák csúcsára. Éles hangon rikoltozva hívja segítségül a család szellemeit, akik majd a gonoszt elűzik, aztán dolga végeztével megáll egy helyben, a bejárat előtt. – Nem jön be – mondja az öreg a vendégnek. – Neked kell kimenned. Ha van rajtad rontás, azt még elkergeti rólad. Te meg majd adsz neki valamit fizetségül. Mindent elfogad. – Azért csak vigyázz vele – figyelmezteti társát a másik. – Idegen táltos, ki tudhatja a varázserejét? Tovább kell mennünk, nem lehet, hogy varázslatot műveljen velünk, és bajt küldjön ránk. De a táltos nem küldött se jót, se rosszat. Ünnepélyes hangon amit mindenki hallhat, hiszen a táltos kiabál – tisztának nyilvánítja a házat és lakóit, majd csilingelve elballag a liget homályba burkolózó fái között. Néma csend követi távozását. – Látjátok? Még a kutyák is befogják a lepcsest, ha közöttünk jár. Érzik a hatalmát. De tudós táltos, az biztos – mondja Jakti, és elköszön.
– Hallom, az öreg Daru megtisztította a házat – fordul Csákán Jaktihoz, mikor az öreg „gyepűlakó” a nagycsalád fejéhez érkezik Beke megorvoslása után. – Mért nem hagytad, hogy ő csinálja? Tudós táltos, mindenki tudja, hogy képes elűzni a kórságot. – Nem kórság, csak egy nyíl volt benne, Csákán. Adtam neki port, mert tüzel a teste. – Most verekszik a lázzal, mi? Aztán megmondták-e már, hogy mit akarnak? – Ezért jöttem volna. Azt mondja az egyik, úgy nézem, a vezetőjük, hogy tovább akarnak menni. Szigorú parancsuk van,



beszélniük kell Besével. Komoly lehet a dolog, csak nem tudják az utat. – Bese szállásáig az út két napba is beletelik ebben a hóban. Annál inkább, mert a vizeken a szél összetörte a jeget. Kerülgetni kell a legkisebb pocsolyát is. Meg aztán vezető kellene melléjük, mert a szállásváltó utakon ölnyi magas a hó. Ha fontos a dolguk, pont mi hagyjuk beleveszni őket a télbe? – Most semmiképp nem mehetnek – mondja Jakti. – Azt mondták, ketten nem indulnak, csak együtt a sebesülttel. Ő még iramodásnyira sem lenne képes elügetni. – Hozd ide nekem a másik kettőt, Jakti! – veti oda Csákán, aztán rákiált egy süveg nélküli lovászra: – Hej, te, Bolta! Mondd meg a legényeknek, hogy jöjjenek hamarost, de csak miután beszéltem a vendégekkel. Elmondom majd a holnapi parancsot. Te meg, Jakti, vidd át magaddal a Virágot, vigyázzon addig a sebesültre. Virág Csákán jurtájában lakik. Talán tizenhét esztendős, s máris úgy tartják, hogy özvegy. Az ura elveszett három esztendeje, amikor a kazár kagán sereget indított a besenyők ellen, a keleti gyepűn. Meghalni ugyan senki nem látta, de a mogyeri lovasroham után nem jött vissza. Még a lova sem ügetett hátra a többivel a visszavonuló kürtjeire, pedig arra minden jóravaló harci ló hallgat, tán jobban is, mint a gazdája, akit néha elragad a tűz. Lovas nélkül is újra a helyükre állnak, s a szomszéd harcos általában ki is vezeti őket a veszedelemből. Aztán hazaviszi a családhoz, ha már csak a lova marad a férfiembernek a portya vagy kalandozás végére. A mogyeriben mindig is volt harci becsület és tisztesség. Gyászos dolog az ilyen. Az asszonyok folyton arra kérik a Világügyelőt, csak velük ne forduljon elő, csak jöjjön haza az uruk. Virág hiába várta, az övé csak nem jött. Ötödik esztendeje, hogy egybekeltek, gyerek nem született, sem pediglen leány, mert hát a férfiemberek folyvást hadba nyargalásztak. A kazár kagán parancsát a mogyerik első fejedelmének a törvény szerint követnie kellett. Ez pedig nem volt más, mint a hadba vonulás kényszere minden esztendőben, aztán irány délkelet, az Itilen túl, hegyibe a besenyőknek.



Az asszonyka pedig átkerült Csákán jurtájába, mert kellett valaki, aki a tűzre vigyáz. Az idősebbek ellátták mindenféle jó tanáccsal, különféle magokat etettek vele, hogy ha megjön végre az ura, biztosan megfoganjon, s lehetőleg fiút. Leányból volt elég a szálláson, ezért igazi gyerek kellett, akiből harcos lesz, s aki megszerzi majd a nagycsalád gazdagságát megalapozó hadi zsákmányt. A zsákmányolásra igazán nem panaszkodhattak. A kagán minden jogot és lehetőséget biztosított erre az élvezetre. Azt is jól tudta, hogy a mogyeri sokat vérzett felséges személye érdekében. Ha már lehet, miért ne a segédnép vérezzen, s miért éppen a kazár? Aki nem hagyta ott a fogát, aránylag szépecskén meg is élhetett a zsákmányból. Gyűjthetett belőle a hozományra, vagy gyarapíthatta a családi vagyont. A mogyerit meg a hozzá csatlakozott kisebb töredékeket, a pusztai harcmodor szokásához híven, mindig az első vonalban küldték csatába a kazár hadvezérek. Bizony, nem sok tizenhárom esztendőt megért ifjonc élt a mogyeri szállásokon, aki ne hallott volna már csatakiáltást, halálhörgést, diadalüvöltést, amikor az ellenség szétvert sorai után vetették magukat a mogyeri harcosok. Hej, de sok gyerekember nem jött vissza soha! Hát ezért is kellett a fiú, s minél több. – Szedelőzködj, Virág, egykettőre át kell jönnöd velem a vendégekhez! – unszolja a riadt fiatalasszonyt Jakti bátya, s maga nyomja a fejébe a cobolyprémes fejfedőt, teríti vállára a szépen hímzett, kaftán-szabású köpönyeget. – Szedd a lábad, sietős a dolog. – Még meg kell etetnem és itatnom a tüzet – szabadkozik riadtan Virág, és sebtében egy csepp kumiszt önt a jurta közepén izzó zsarátra. Vet rá egy vékonyka szelet ürühúst, és elmondja az ide illő jókívánságokat, aztán megnyugodva indul az öregember után. A vesszőház előtt Jakti megfordul: – De, ugye, most éppen nem vagy tisztátalan? Beteg van odabent, nem szeretném, ha megrontanád. – Nem láttad, bátya, hogy délelőtt én főztem? Hogy tehettem volna tisztátalanul? Tíz napja már, hogy elhagytam az



asszonyházat... – méltatlankodik vörösödő arccal Virág, Jakti meg hümmög. A két vendég az érkezőket meghajlással fogadja, ahogy illendő, de Virágra nem is nagyon néznek – mert ez éppenséggel nem illendő. A koráról látják, hogy asszonysorban lehet, és kijár neki a tisztességes viselkedés. Beke a tűz mellett fekszik. Mélyen alszik, és Jakti örömmel látja, hogy már nem kapkodja annyira a levegőt, s a teste sem tüzel, ahogy délután. – Vár titeket Csákán apa. Azt akarja, hogy most induljunk hozzá. Igyekezzetek, mert még az estéli parancsot is elhalasztotta, hogy veletek beszélhessen. Virág, te meg ügyelsz erre az emberre. Nyíl volt benne, délután a homlokán még megsült volna a fürjtojás. Ha enni, inni kér, adsz neki. Ki ne engedd, mert akkor a por, amit kapott, mit sem ér. Megértetted, leányom? Már hogyne értette volna. Virág egy gallyal, óvatos, simogató mozdulatokkal megigazgatja a tüzet, fellobbantva kissé a lángot. A tűzhöz durván nyúlni sosem szabad, megsértődik a benne lakozó ős, s valami csalafintaságot egészen biztosan kieszel büntetésül. Ez pedig többnyire fájdalmas, betegséggel vagy más nyavalyákkal jár, rosszabb esetben a jurta egész népére balszerencsét zúdít. Virág még élénken emlékezett arra, amikor még kislány korában a bátyjai játszadozás közben véletlenül a tűzbe ejtettek egy kést. A fivérek hátán évekig megmaradt a korbács nyoma, mert a család feje tisztességgel eltángálta őket. Nem beszélve arról, hogy a jurtához napokig jártak a táltosok, akik kiokoskodták, milyen módon lehet a durva sértésért kiengesztelni a tűzben lakó lelkeket. Virág apjának akkor két lovába, négy hízott marhájába és tíz rackájába került a dolog, s elvitte a gyermekei számára hosszasan gyűjtögetett hozomány jó részét. Virág egyedül marad a vesszőházban a sebesülttel. Bátortalanul pislog körbe, nem bizalomgerjesztő az üres, félhomályba vesző helyiség, melynek falain árnytáncot jár a tűzfény. Tán fél is, mert varázsigéket suttog, amelyek hite szerint távol tartják



a rossz lelkeket, s buzgón kéri Tengrit, az Égi Atyát, hogy bocsásson békességet s védelmet a hajlékra. A tető nyílásán át néhány hópehely vitorlázik alá, és sisteregve ellobban a tűzben. Virág a két kenderkötéllel meg a fal mellé támasztott rúddal feljebb húzza a nyíláson a nemezlapot, épp csak kis rést hagyva a füstnek. Beke alszik. Nem érezhet fájdalmat, mert az arca nyugodt, és egyenletesen szuszog. Kinyújtózva fekszik a medvebőrök között. Virág melléje csúszik, és tenyerével kicsit felemeli Beke állát. A sebesült fiatal harcos nyel egyet, száját becsukja, s a nő megnyugszik: védence lelke immáron nem hagyhatja el a testét suttyomban, legalábbis a száján keresztül. Aztán a nők oldalán letelepszik egy nemezlapra, maga alá húzza lábait, pár cseppet önt még a kumiszból a tűzbe, s csendben figyeli, hogyan kélnek táncra a szikrák.
Jakti a két vendéget az íratlan pusztai előírások szerint vezeti be Csákán jurtájába. Amikor a nagycsalád feje megérti, miről van szó, azonnal kizavarja az asszonyokat és a gyerekeket, s a vendéghelyre mutat: a jövevények ott foglaljanak helyet. No, nem is a díszhelyen, mert az Bese apának, a nemzetség fejének van fenntartva, tudja ezt a jurtában mindenki. Bese pedig bármikor bevágtázhatott, akár ilyen időben is, mert sok átharcolt év ide vagy oda, ha mehetnékje támadt, lefogni se lehetett. – Jómagam Bakos volnék, apa, ő meg itt a bajtársam, Kesző mutatkozik be a kis csapat vezetője, miután túlesnek a lovak és a családok állapotára vonatkozó, kölcsönös érdeklődésen. Megköszönnénk, hogy szállást adtál, élelmet és meleget. – Ezt mondja a törvény – mormogja a nagycsalád feje. Szerfelett fúrja az oldalát vendégeinek titokzatossága, de illetlenség lenne előrukkolni a kérdéssel. – A társatok, a nyíllövött... megmarad-e? – Hála a bátyónak, most már meg. De nagyon gyenge, egy pöhöly hó erősebb nála.



– Egészséges vitéz az, mire odakint kizöldül, el is felejti – veti közbe Jakti. – Rontás sincs rajt, és aki ennyit bírt a nyeregben ebben a zimankóban, azt szereti Tengri. De megmondtam: veletek nem mehet, bármennyire sietős. – Itt marad, és gondját viseljük – bólogat Csákán, aki igyekszik a beszélgetés fonalát az őt leginkább érdeklő irányba terelni. – A nemzetségfő szállása innen legalább két nap, de senki nem tudja, mekkora odakinn a hó. Gyalog talán jobb lenne, hótalpon, hogy a lovakat kíméljétek, de úgy négy napba is beletelik. Szánt adnánk, ha ezelőtt egy holddal bele nem veszett volna a tóba az ökrökkel együtt. – Beszakadt a jég. Hiába beszéltünk az Apos gyereknek, csak ráhajtotta az ökröket. Odalettek azok is – fűzi hozzá Jakti. – Errefelé annyi a láp, a holtvíz, hogy aki nem ismerős, rajtaveszt még nyáridőn is. – Bese nemzetségfőhöz kell érkeznünk, amilyen gyorsan csak lehet – erősködik Bakos. – Nem az övé az utolsó szállás, ahová el kell jutnunk, így nála sem időzhetünk. Szigorú parancsunk van, apa, a főfejedelemtől. Nem állhatunk meg. Csákán arcán rezdül egy ideg. Hazudott volna, ha azt állítja, szereti Levedit, a mogyeri törzsek első urát. Még ma is élénken él az emlékezetében az idő, amikor Levedi – más választása katonai erő híján nem lévén – elfogadta az alávetettséget a kazár kagántól, hogy a törzseket megvédje, s biztosítsa a túlélést. – Ha az ő parancsa, az más – mordul Csákán, és lopva Jakti bátyóra sandít. Az öreg alig észrevehetően megrázza a fejét, mire Csákán visszazökken abba a szerepbe, amit egy nagycsalád fejének a pusztai szokásrend szerint végig kell játszania. – Látom, csak három lovatok van. Gondolom, elvesztek az úton, netán a farkasok jóvoltából. Úgy gondolom, segítek nektek négy vezetéklóval, válasszatok a ménesből. Gondos ember nem járja egyetlen lóval a pusztát. Adok mellétek két legényt a lovászoktól, úgyis sokan vannak. Ismerik a járást a szállásváltó úton Bese apához. Ha már egyszer annyira fontos... Bakos és Kesző vitézek meghajolva távoznak, Jakti pedig Csákánhoz fordul:



– Tudom, hogy te vagy a szálláson az első, Csákán, és tisztellek ezért. De azt megmondom neked: nehogy megpróbáld. Láttam, mi motoszkált a fejedben. Ennek a kettőnek épségben kell megérkezni Beséhez, különben akkora baj szakad a fejünkre, hogy ki nem heverjük. Levedit gyűlölöd, tudom, nem is mondom, hogy nincs meg rá az okod. De azzal semmit nem nyersz, ha ezek a futárok – mert szerintem azok – esetleg sosem érkeznek meg. Vette már a mogyerinek vérét elég sok népség, nincs szükség rá, hogy még magunk is... – Vén róka vagy te, Csögle – szólítja eredeti nevén a bátyót Csákán. – Nem mondom, megfordult bennem, de csak egy kevéskét. Azért nekem sem ment el még a sütnivalóm. Tudod mit? Magam kísérem el őket. A szállás meg addig itt marad Kurulra és rád. Most megmutathatja az öcsém, hogy mit tud. – Kíváncsi vagy, mi? Böki a csőröd, mi olyan sietős a főfejedelemnek. Ámbátor én akár most is megmondhatom neked, Csákán. Csak arról lehet szó, hogy valami készül, amihez Levedi úrnak sem fűlik a foga. Kényszerből futtat lovasokat ebben az időben. Azt is jelenti a sietség, hogy a nemzetségfők meg a törzsek fejedelmeinek a véleményére is kíváncsi. Komoly dolog lehet, én mondom. Jakti a fejét csóválva lép ki a nagycsalád urának jurtájából. Odakinn már összeverődtek a férfiak és az asszonyok várva, milyen parancsot ad másnapra Csákán. Ám ő váratlanul és gyorsan elintézi: – Mindnek az a dolga, ami ma is volt. Aki a ménesnél volt, ott marad, aki halászott, továbbra is azt teszi. Kurul most a szállásnagy, amíg vissza nem jövök. Jakti, te meg gondoskodsz a harmadikról, arról a sebesültről... Azzal a csavaros eszeddel megoldod – vet lapos pillantást a bátyóra, aki az imént oly vérlázítón átlátott a gondolatain.
Másnap Csákán ötödmagával és a két idegennel útra készülődik. Tizenöt lovat visznek. A télen kicsit megfogyott rajtuk a hús, a bordáik imitt-amott átütnek szépen kefélt szőrükön.



Csákán felesége – idősödő, de még jó erőben lévő asszony azonmód rendelkezni kezd a szállás nőlakossága körében: ki mit tegyen, hol és meddig. Az ura távollétében hajlamos volt arra, hogy pokollá téve a többiek életét, kiélje parancsolási vágyait, s meg is tette, valahányszor lehetősége nyílt rá. – Újholdra visszajövök – mondja Csákán, ami annyit jelent, hogy úgy nyolc nap múlva. – Ügyeljetek a szállásra és egymásra. Ne kelljen miattatok szégyenkeznem – fűzi hozzá dacosan, aztán a hóba vágott csapáson elindulnak. – Aztán meg ne feledkezz arról, amit ígértél, Csákán! figyelmezteti Jakti. – Amúgy meg a Világügyelő szeme legyen rajtatok. Az öreg mégsem nyugodt. Ismeri Csákánt, tudja, mennyire önfejű, s hogy hajlamos a hirtelen döntésekre. Ilyenkor először az indulatai robbannak, s csak utána igazgatja tetteit az esze. Néha későn kap észbe, de hát ő a nagycsalád vezetője, a legnagyobb tekintély a szálláson, élet és halál ura. Aztán magában somolygott is az öreg, mert eszébe jutott, hogy Csákán volt egyedül, aki nem hitt a táltosnak, amikor Daru azt mondta, Jakti kék szeme nem hordoz rontást. Mindig úgy nézett Jaktira, mintha egy javas és táltos keverékét látná benne. Inkább tartott tőle, minthogy korlátlan akaratát érvényesítse felette. Jakti bátyó ezért élvez különleges helyzetet a szálláson. Idős és fiatal úton-útfélen felkeresi, a véleményét kéri, mert tudják, mekkora földet járt be, milyen világos – „jakti” – az elméje, és mily sok ismeretlenre tudja a választ. Csákánon ugyan megmutatkozik néha, hogy szívesebben látná a szálláson Jakti helyett akár Csúzt vagy Ízt, a bozótban lakozó, félig ember, félig alvilági rontáshozókat, de mindenki tudja, hogy ez csak eredendő, és végtelen irigységéből fakad. Csákán soha nem tűrt nála okosabb embert a szálláson, s ha tehette, elüldözte. Távozásuk után Jakti elballag a vesszőházba, ahol a sebesültet egyedül találja. Beke ébren van, és tejet kérne, ha valaki meghallgatná.



– Hej, te Virág! – bődül az öreg, s a hóba taposott szűk ösvényen máris sietve surranó csizmák zaja hallik. Virág egy pillanattal később csaknem bezuhan az ajtón piros arccal, fedetlen hajjal, ami nem nagyon illendő egy férjes asszonyhoz. – Nem megmondtam, hogy ügyeld? – ripakodik rá Jakti, de aztán észreveszi a fiatalasszony arcán a könnycseppeket. – No, minek itatod az egereket? Karold asszony miatt talán? Virág biccentett: bizony a durva Karold, Csákán felesége bánt el vele a többi asszony előtt az imént, ahogy szokta. Azt mondta, nem érdekli, miféle beteget vigyáz, az ő dolga mostantól az, amit ő mond, amíg Csákán haza nem ér. – Halat kellene füstölnöm, ezt parancsolta – hüppög Virág. Hiába mondtam neki, hogy már egy napja itt vagyok, vigyázom a beteget. Végigvágott rajtam... – Azt rosszul tette – mondja Jakti csendben, s közben arra gondol, hogy az özvegyen maradt Virág hozománya egészen még most sem a szállás, a család tulajdona, mert innen van a hetedik éven. Virág családja a hárommal odébb fekvő szállásról is igencsak érdeklődik, hogyan bánnak az asszonnyal. Láthatóan törik a fejüket, miképpen lehetne a hozományt visszaszerezni. Mégpedig a hetedik esztendő lejárta előtt, mert különben végképp elveszik, vagyis hát az asszony urának családját gyarapítja majd. A legnagyobb baj az, hogy ezzel Virág is tisztában van. Így aztán igazán elhagyatottnak tudja magát, és semmi kedvet nem érez ahhoz, hogy a gyászidő letelte után az urának valamelyik testvére elvegye őt. Mert azt biztosra senki nem tudta, hogy Virág ura, Györk valóban odaveszett-e. Csak az volt bizonyos, hogy nem tért meg a csatából, de látott már olyant a világ, hogy valaki nyolc, tíz évre rá jött meg, és a tűz mellett szájtátva hallgatták a történeteit gyönyörűséges, távoli földekről, mesés kincsekről, gazdagságról, hatalmas városokról, ahol kőházban laknak az emberek, s nem vándorolnak a legelő gulya után, meg a ménesek nyomában szakadatlan. Virág titkon ma is várja haza Györköt, bár egyre kevésbé él benne a remény. Jakti bátyó feldúlva parancsolja:



– Itt maradsz, de először hozol neki friss tejet, aztán meg addig ügyelsz rá, amíg szükséges. Majd én elintézem Kurullal. Virág elszalad a tejért, aztán marad Beke mellett. Hogy az asszonyból áradó erő, vagy Beke életereje lehet-e az oka, azt senki nem tudja, de a sebesült napról napra jobban érzi magát. Már felkel, kijárkál a vesszőházból, jön-megy a jurták között, megsimogatja a hozzá dörgölődző kutyák busa fejét, és szót vált a lovászokkal. Aztán egy napon újra ledönti a láz. Virág kétségbeesetten szalad Jakti apóhoz, mert Beke félrebeszél, ismeretlen nyelven kiabál, talán veszekszik valakivel a lázas delíriumban. Karjai, lábai merevek, és nem tudja felemelni a fejét. – Azt gondolnám, hogy el kell hívni a táltost – javasolja Virág riadt szemekkel az öregnek, de az csak a fejét rázza. – Ismerem ezt a nyavalyát. Nem rontástól van. Azt mondta egyszer egy szaracén tudós, hogy az ember fejében van a hiba. Ők tudtak rá gyógyírt, még ki is lyukasztották a koponyáját az ilyennek, de én azt meg nem teszem. Akkor már holnap temethetnénk. Szaladj, Virág, hozzánk. Kérd el a tarisznyámat rögvest, ami a rácson lóg, az ágyam felett. De tüstént ám! Virág eltűnik az ajtónyílásban, de az öreg sokat tapasztalt szemét nem tudja becsapni. Látja ő, hogy az ifiasszony túlságosan is a szívén viseli Beke dolgát. Jakti valahogy ismét talpra állítja a fiatal harcost. Úgy tűnik, hogy a betegség sem akar visszatérni, bár Beke még gyenge és erőtlen. Alig eszik, jószerivel csak tejen él. Az öreget mindez igencsak aggasztja, s naphosszat töri a fejét, mit tehetne még. A táltost is odaengedte Bekéhez, aki a kényelmetlen procedúrát odakint üldögélve, a ház falának dőlve volt kénytelen elszenvedni, mert Jakti az öreg Darut be nem engedte volna a vesszőházba semmiért. A mogyeri hit szerint, noha a táltoson nem fog a rontás, azért folyton próbálkozik vele, s folyton a nyomában liheg. S hátha éppen a vesszőházban talál megválni tőle? Akkor a rosszindulatú szellemnek egyből kapóra jön Beke, de még Virág is, aki egyre több időt tölt vele, lesve minden kívánságát.



A tavasz ebben az esztendőben csaknem átmenet nélkül borította virágba a szállás környékét. A karám berenái mögött egyre idegesebben prüszköltek a lovak, remegő orrcimpákkal szimatolták a szelet, nehezen bírták a bezártságot. Amikor aztán a csikósok az első igazán tavaszi napon félrehúzták a vaskos gerendákat, hogy szélesre tárulják a karámok kapuja, a csődörök és vezérkancák vad nyerítéssel rúgták magasra a foltokban megmaradt havat, és sörényükbe belekapott a szél, amint felszabadult, tavaszi vágtába lendültek. Utánuk zúdult az egész ménes, s a csikósok két oldalról terelték az állatokat, mert időnként veszélyes kanyart váltottak az alattomos posvány felé. A szürkegulya is nyugtalankodott, nehéz volt egyben tartani a hatalmas barmokat, hiába igyekeztek a kuvaszok is erejük legjavát adva. Nincs emberfia, aki ilyenkor gyalogszerrel bemerészkedik a berenák mögé, a kalimpáló szarvú bikák közé. Mikor aztán megnyílt előttük a szabadság útja, a hatalmas szürke tömeg mindent elsöprő áradatként hömpölygött az éledő legelők felé. A gulya és a nyáj a vágtató, legelésző, aztán megint csak vágtató ménes nyomában ballagott. A gulyával tereléskor is sok gond akadt, nem is szerette mindenki ezt a munkát. Volt, aki egyenest büntetésnek vette, mert a hatalmas, félvad, szilajon tartott szürkemarhák szinte kezelhetetlenek, a bikák még a terelő lovaknak is nekimennek néha. Ilyenkor szelídebb ökröket hajtanak közébük, mert azok – férfiasságuk híján – nem harcias természetűek. Másképp hogyan hagynák magukat befogni a sátras szekerek elé? Bakost és társát többet senki sem látta a szálláson, de nem azért, ami miatt Jakti bátya aggódott. Amikor Csákán apa és kísérete megérkezett, az éppen lázban fekvő Beke mellett annyit mondott a szállásfő, hogy ha felgyógyul, induljon vissza Levedi főfejedelem szállására.



Csákán mogorva volt és szúrós, mint a tüskésdisznó. Végigvágtázott a szálláson, mindenkit jól lehordott, majd a jurtában leitta magát a sárga földig. Napokig elő sem jött. Jakti maga mellé vette a lábadozó Bekét, és ellovagolt vele a szomszéd szállásokig, vagy csak a csordát mutatta meg. Attól tartott, hogy Beke nyavalyája bármikor újra jelentkezhet, és féltő gonddal figyelte minden rezdülését. Mikor aztán többet nem jelentkezett a láz, Jakti is megnyugodott kissé, de figyelmét nem kerülte el, hogy Virág is könnyebb szívvel teszi a dolgát Csákán jurtája körül. Mint ahogy az sem, hogy időnként lopva odapillant Bekére, csak egy villanásnyit, ami aligha tűnt fel bárkinek, hacsak nem az öreg Jaktinak. – Tetszik-e? – vetette oda egy ízben Bekének Virágra sandítva hamiskás mosollyal lelógó bajusza alatt. – Hát csak vigyázz, mert van neki ura, ha nem mondta volna. Ha az egyszer hazajön... – Azt mondta, meghalt – rándított a vállán Beke, de azért a füle hegye elvörösödött. – Lehet, hogy meg, de az is, hogy nem. Eltűnt. Ha nem jön meg hamarost, újra nőül veheti valaki a Györk családjából. Csak egy fivére van Györknek, az sem erre a világra való – mutatta az öreg, hogy a fivérnek valami megszállhatta a fejét. – Ilyen volt gyerkőc korától, került mindenkit, látomásai voltak, és gyakran beléköltöztek mindenféle idegen lelkek. Daru akkoriban foglalkozni akart vele, azt mondta, eleve elrendeltetett, hogy a gyereknek táltosnak kell lenni. Hanem ő az első alkalommal visszaszökött a szülei jurtájába, és kijelentette, hogy esze ágában sincs megtanulni a táltos mesterséget. Igaz, máshoz sem fűlött a foga, és nincs nála rosszabb nyíllövő széles e vidéken. Nem hinném, hogy Virágot hozzáengedné az apja. Meg aztán ott van Virág hozománya. Vele átjött ám ide a szállásra húsz tinó, két koporsó női holmi, meg miegymás. A Györk apja is magas vételárat fizetett a leányért. Nehéz dolog ez... – Hátha csak mondja a Virág, hogy nem menne, Jakti bátya? találgatta Beke, de az öreg legyintett.



– Eh, nem úgy van az! Vén vagyok, de a szemem még jó. Látom, amit meg kell látni, no. Ez a Virág másra ácsingózik, ebben biztos lehetsz, öcsém. Hogy bizonyos volt-e Beke, vagy sem, az ő dolga maradt. Jakti sosem firtatta. A tavasz nem csak meleget, rég nem látott napfényt, de híreket is hozott a sztyeppe minden sarkából. Beke egyre nyugtalanabb lett, mehetnékje volt már, de valami mégis marasztalta. S ennek a valaminek volt két éjfekete szeme, hosszú, sötétbarna haja és mosolygós képe, ahányszor csak távolról összenéztek. Mert közelebbről nem nagyon lehetett. Mit szólt volna a szállás népe? – Azt hiszem, te tudod, fiam, mi készül a kazároknál – húzódott Beke mellé az öreg Jakti egy csendes tavaszi estén, amikor a fiatal vitéz magányosan költötte el szerény vacsoráját a vesszőházban. – Megbolydult a sztyeppe, maholnap indulunk a nyári szállásra. Négy napig tereljük a gulyát és a ménest, csak oda. Csákán arra vár, hogy szikkadjon kissé a föld. Nem muszáj csüdig a sárban bóklászni. Ha akarsz, indulhatsz te is haza, a nemzetségedhez. De elkél itt is az ügyes kéz. Kérheted is, hová osszon be Csákán. Mit csináltál odahaza? – Mindig vitézkedtem, bátya. Alig tettem mást. Talán egy esztendeig, ha tartott, hogy csikót tereltem, aztán férfivá avattak, és megkaptam az övet. Látom, meglep. – Azért annyira nem – vonta meg csontos vállát az öreg. – Nem beszéltél magadról szinte semmit, bármire gondolhatott az ember. De akkor biztos tudod, mi készül keleten. Nemhiába küldtek egyszerre három futárt. – Úgy tudom, háború lesz, bátya. Nagyobb, mint eddig. Mozgolódnak keleten. Csákán apa is tudja, hát akkor miért nem mondja? – Háború minden esztendőn volt. A kagán megmozgatta a mogyerit kissé, mint lovász a csikót, hadd szerezzen zsákmányt, ne háborogjon elégedetlenségében, és legyen miből asszonyt venni. De azt sem felejtette el, hogy a besenyőt meg a többit biztosítsa: nem lesz könnyű préda a kazár meg a melléjük fogott népek, tehát fogják



vissza a harci méneket. Ám azt mondom mégis, hogy te nem mondasz el mindent őszintén. Valamit nagyon titkolsz, öcsém, csak tudnám, mit. De az öreg nem kapta meg a választ. Beke nem szeretett, talán nem is tudott jól hazudni, ezért inkább csendben maradt. A szállás lassan megindult délkeletnek. Sátorkupolás szekerekre került minden, az asszonyok pakolták fel, mert lealacsonyító munkát férfiember nem végez. Az asszonyok pillanatok alatt szedték alkotó elemeire a jurtát, vázastól, nemezestül. Csörömpöltek a vasbográcsok és a tűzi alkalmatosságok. A téli szálláson csak két jurta maradt, meg a vesszőházak. Csákán jó előre megbeszélte a családfőkkel, ki marad itt, kik lesznek, akik gondozzák a kölest, a kenderföldet, a kertet, ahol a zöldség termett, az árpa- és búzaföldeket. Nem voltak ezek nagyok, sarlóval vágták, ha beérett, de hát a földet mégsem lehet elvinni a nyári szállásra. Így aztán maradtak a téli szálláson vagy húszan, többnyire öregebbek és a feleségük, meg néhány fegyverfogható fiatal. No és a kicsit félkegyelmű kanász, aki volt annyira együgyű, hogy ne féljen a hatalmas, borjúméretű, vörös szőrű disznóktól. A kanok jószerivel csak egyedül őt nem támadták meg, de ha mégis, jót koppantott a fejükre a hosszú nyelű fokossal. A disznók aztán szépen elkódorogtak a tölgyesekbe, mocsarakba, a holtágak mellékére, ahol mindig volt mit kitúrni a földből, a kanász meg csak összeterelgette őket, ha szükségét látta. Kinn maradt a kondával egész nyáron, s csak akkor kezdte el az állatokat hazafelé noszogatni, amikor a visszatérő ménesek nyargalása már odahallatszott. Jakti vonult a többivel. A családfő, Fekete ment a ménessel, mint minden esztendőben, amióta nem járt el hadakozni, vagy portyára. Fiatalabbik öccse a juhászokat tartotta szemmel, a közös gulya pedig a másik családok közül kettőnek jutott. Volt egy család, amelyik csak halászott. Fele a téli, fele a nyári szálláson tette a dolgát, mesteri módon kötötték a hálót, varsákat építgettek vesszőből, meg a haljárást figyelték szüntelenül, mert attól függött, hogy mikor és hova kell felállítani a cégét, a vejszét.



Füstölték a kifogott halat, segítettek a zöldségesben, bár inkább csak a fiatalabbja, mert az idősebbek alantasnak tartották ezt a munkát. Ők esténként a nyílt tűznél régi, dicső csatákra emlékeztek, olyan időkre, amikor még a kazár félte a mogyerit, az onogurt, a bolgárt, a szavárdot, azt a múltba veszett, sokféle színes töredékből álló népet, amely északkeletről egyre délebbre húzódva megtalálta a kapcsolatot a hasonlóakkal. A Meotisz feletti mocsaras pusztákon nyargalászva csipdesték, sarcolták, akit csak lehetett. Mivel Csákán igazából nem kedvelte Bekét – mert egyáltalában nem igazodott el rajta –, inkább mellőzte őt. Így Beke a Fekete családjával tartott délkeletnek a nyári szállásra, végig egy kisebb folyócska partján. Jakti figyelmeztette: jobban teszi, ha mellette marad, amíg a család minden tagja el nem fogadja őt. Fekete testvérei ahányan voltak, annyifelé jártak a dolguk után, az asszonyok pedig követték a férjüket a gulya, a ménes mögött. Csákán szállása egy nyírfaliget mellett ütötte fel a jurtáit. Kis domb kerítette északról, a folyó pedig alig kőhajításnyira nyugaton vett szelíd kanyarulatot, félkörbe zárva a tíz jurtából álló közösséget. Keletre és délre, ameddig a szem ellátott, az ébredező, mocsárfoltos sztyeppe terpeszkedett. A folyó túlpartján is Bese nemzetségének szállásai húzódtak éppen, mert ott vezetett a legfontosabb szállásváltó út. Igaz, szaracén és bolgárföldi, no meg kazár kereskedők ide már csak szekérrel jutottak el, nem úgy, mint az Itil mellett élőkhöz. Ott a víz a hátára vette a kereskedők szurokszagú bárkáit, és lomhán elindult velük ár ellenében északnak. Lassú, kimért evezőcsapásokkal hajtották felfelé a vízi alkalmatosságokat, vagy ökrökkel vontatták, ahol lehetett, hogy aztán áruikon túladva megrakják azokat az északabbra burjánzó erdők nyestjeinek, hölgymenyétjeinek s megannyi prémes erdőlakóinak szépen fejtett gereznájával. Szabályos rendben folyt az élet Csákán nyári szállásán, az időről időre betévedő kereskedők színt hoztak a mindennapokba. Na persze tudták azt is, hogy a nagycsalád fejének vagy a nemzetségfőnek illendő ajándékot vinni, egyfajta önkéntes felajánlás alapján, ami hivatott volt biztosítani, hogy a szekerek háborítatlanul áthaladhassanak a szállás befolyási területén.



Egy ilyen érkezés során a családok apraja-nagyja a kalmárok elé szaladt, a gyerekek lovacskáikkal körülnyargalászták a jövevényeket. A három kalmár Csákánt kereste, behízelgő modorban érdeklődtek a szállásnép és a lovak egészségi állapotáról, míg fegyveres kíséretük a szállásra érve kissé lemaradt. Beke éppen a herélésnél segédkezett: a megpányvázott lovak patái fölé kötelet hurkolt, hogy a lovászok az állat teste alá húzhassák annak lábait, az elsőket hátra, a hátsókat meg előre. Megalázó volt ez a helyzet egy szilajon vágtató, szabad pusztai lény számára, hánytákvetették is magukat a szerencsétlenek, de a lovászok nem nagyon veszítenek a mének ellenében csatát. Beke a földre kényszerített ló fejét tartotta szorosan, és figyelte, miként hasítja fel egy idősebb lovász az állat herezacskóját, hogyan fordítja ki a remegő heréket, s harapja el az ondóvezetéket. A ló hörgött, forgatta a szemeit fájdalmában, aztán a mester jó szorosan elkötötte a kiürített herezacskót a tövénél, a lovászok meg óvatosan meglazították a hurkokat, majd vezényszóra elengedték a kétségbeesett állatot. Amint felkepesztett, a lovászok máris iszkoltak. Nem egyet rúgott már nyomorékra az ilyenkor se látó, se halló, halálfélelembe kergetett állat. Beke egy különösen tüzes csikó vérben forgó szemei és villámgyors patái elől a többiek után iramodva egyszer csak megtorpant, aztán beváltott a folyóparti füzesbe. Egész délután nem került elő, csak akkor, amikor a kalmárok pihenéshez készülődtek. A fél szállás kereste már, de ő csak annyit mondott, hogy megint visszatért a régi nyavalyája, és kábulatba esve hosszú ideig nem tudott magáról. Ha mást be is csapott, az öreg Jaktit mégsem. Összehúzott szemmel vizslatta egy darabig Bekét, aztán megjegyezte: – Addig nem hagylak békében, amíg be nem vallod, miért tűntél el a kalmárok elől. Tudod, mit mondok? Azt, hogy segítségre van szükséged, de nem mersz kérni. Pedig majd’ a rosszbaj kerülget miatta. Ne is ellenkezz! – hárította egyetlen mozdulattal Beke közbeszólási kísérletét. – Addig el nem mész innen, amíg meg nem tudom, mi nyomja a lelked. Igaztalanul öltél, vagy megraboltál



valakit? Netán éppen őket? – vetett röpke pillantást a kalmárok szekere felé. – Nem, bátyó. Nem raboltam mogyeritől sosem. A zsákmányból mindig megkaptam a részem, de eddig csak igazságos harcban verekedtem. – Akkor meg? Csak nem azt mondod, hogy adósa vagy valamelyik kalmárnak? Ha igen, mondd meg, és segítünk. Félig már befogadott a család, támaszkodhatsz rá. – Adós sem vagyok, bátya. De, tudod, igen nehéz nekem erről beszélni. – Akkor mégis megöltél valakit. Tudom, hogy itt van a kutya elásva. Ezért nem akaródzott neked hazamenni. Én meg, ha nem beszélsz őszintén, leveszem rólad a kezem, ebben biztos lehetsz. No, ki vele, öcsém, mert kezd odalenni a türelmem. Beke nagyot sóhajtott, felállt a kidőlt nyírfatörzsről és lassan, a foga között szűrte a szavakat. – Bosszú van a dolog mögött, bátyó. – Családi vérbosszú? Hát akkor – vakarta meg a füle tövét az öreg – nem ez lenne az első... – Ne tarts tiszteletlennek, bátya, de mégsem annyira könnyű vágott közbe Beke, fojtott indulattal a hangjában. – A bosszú addig marad, amíg ki nem egyenlítik az adósságot. Aztán ami egyfelől kiegyenlítés, az a másik oldalról már újabb adósság. Sosem lesz vége, hacsak az adósok egyszerre ki nem elégítik azt. – Leány volt a dologban? Rablás történt, és közben emberhalál esett? – Nem. Csak ártatlan játék volt egy vadászaton. A legjobb barátomat lőttem meg. A Világügyelő, lehet, hogy másfelé fordult éppen, amiért ilyen megeshetett. Tízezer hold alatt se kerül egynél több hasonlóan cifra eset. Faderékon pattant meg a nyíl, egyenest az ő szemébe. Nem tudtam rajta segíteni. Medvére mentünk, erős volt az íj meg az ideg is, az a nyílhegy meg olyan, mint a szablya pengéje. Csaknem átfúrta a fejét... – Aztán meg nem hitte senki, hogy így esett, ugye? – Nem. Mind azt mondta, hogy leány miatt lőttem meg. Mindkettőnknek ugyanaz tetszett, és tudták is ezt a szálláson, de még



messzebb is. A családja meg mindenestől ránk szakadt. Körbevették a jurtát, és azt akarták, hogy az apám adjon ki. Ha éppen nem vagyok a gulyánál, ott nyúznak meg élve. El kellett bújnom, de éjjelre előjöttem, és bekiáltottam, hogy itt volnék, készen a számadásra. – Akkor kaptad a nyilat az oldaladba? – Majdnem. Éjszaka nem estek nekem, mert nem tudták, magam vagyok-e. Meg aztán annak a családnak a feje mindig is úgy kezelte az enyémet, mint testvért. De csak ez az egy fia volt, és mindenki bosszút követelt. Azt sem tudom, hogy az enyémek mit tettek. Gyanítom, hogy az apám kész lett volna helyettem megfizetni, de ezt nem engedhettem meg. Nekik pedig csakis én kellettem, senki más. Hajnalban utánam jöttek a nyomon, egészen messzire. Hatan voltak. Mögöttük láttam az apámat meg a három bátyámat. Messze lemaradtak, de tudtam, ha akkor meghalok, ők megint csak elveszik valakinek az életét. Sosem lett volna vége. – De te úgy gondoltad, hogy véget vetsz a bosszúnak, úgy-e? – Nem tudom, mennyire volt szándékos – folytatta Beke a fatörzsre ülve. Válla a súlyos teher alatt előreesett, két térde között a lehullott avarnak beszélt inkább. – Ezek a kalmárok ott voltak akkor a szálláson, megismertem őket. Félek, hogy most ők ismernek fel. Amikor körbefogtak jó messziről, nekem eszem ágában sem volt, hogy ellenük forduljak. Az íjamat még csak fel sem ajzottam. Se dárdám, se pajzsom nem volt, csak egy kés az övemben. Aztán bekergettek egy csalitosba. Hamar utolért az egyik, én pedig leugrottam a lóról, hogy elbújhassak. Szégyellem kimondani, de akkor féltem, bátyó. – Nem szégyen az. Az a bátor, aki be meri vallani, hogy fél – motyogta Jakti maga elé. – Futottam volna, de csak a folyóágig értem. Félig befagyott már, a szélén volt csak háromrőfnyi kéreg. Nem mertem rálépni, és addig tétováztam, amíg ő be nem ért. Láttam, ahogy rám emeli az íjat, még azt is hallottam, amikor pendült. Nem tudom, honnan volt annyi erőm, hogy ne vessem bele magam a vízbe. Álltam csak, mint egy őzgida. Aztán a vessző bevágott, egyenest az oldalamba. Ahogy hátralökött, beszakadt alattam a jég. Még most is előttem van a fény, amit a jégen át láttam. A víz meg olyan hideg volt, hogy forrónak



éreztem. Pillanatig tartott az egész, aztán már csak a semmi. Talán félig meg is fulladtam. – Bakos szedett össze? – Azt mondta, nem ő volt, hanem valahol távolabb, a túlparton halásztak ki. Az már nem a mi területünk volt, hanem a Keszi törzs szállásolt végig, egészen a tengerig. A Keszinél törték ki a vesszőt. Köd volt, ezért nem találtak meg az enyémek. A víz arrafelé erős sodrású. – Azt mondod, a Keszi? Hiszen az egészen délen szállásol. – Mi is ott szállásolunk. A túlparton miénk a legjobb, leghosszabb, leggazdagabb szállásváltó út a Levedi úré után. A Megyer törzsé. Jakti maga elé meredt, mintha súlyos emlékek törtek volna rá a régi időkből. – Álmos úr ott a törzs fejedelme? Vagy talán már átadta a fiának a tisztet? – Álmos úr még elég fiatal ahhoz, hogy sokáig fejedelem lehessen – világosította fel az öreget Beke. – Árpád meg gyerekember még, bár alighanem felövezték. Levedi úr után az első nemzetség az övék. – Tudom – Jakti hangja rekedt volt, és furán rezgett, mint az íj megpendített idege. – Ismerem én jól az egész családot. Emesu asszonyt is, bár azóta megváltozhatott. Még a táltost is ismerem, ha ugyan él még. – Tán csak nem onnan jöttél, bátya? – hüledezett Beke, és egy pillanatra ismét bizonytalanul rezdült a hangja. Csak nem árulja el ez a vénember a saját törzsénél? – Már nagyon régen volt, amikor én ott jártam, fiam. Álmos úr is csak gyerekember volt akkor. Én az apját ismertem, Ügyek vezért. Vele harcoltam megannyi éven át. Ő volt az előd, mindenütt az ő seregét küldte előre a kagán. Tengri az égben, micsoda zsákmányok voltak akkoriban! Ügyek csapata vitéz harcosokból állt az utolsó szálig. Megsarcoltuk mi a kagán földjét is, mielőtt még a rúmi görögökkel felépíttette volna Sarkelt, azt a koszos erődöt a folyó bal partján. Egy sor jobb parti kazár erősséget széjjelvertünk, mielőtt nekirugaszkodtak volna Sarkel megépítésének. Birizgálta a kazárt, hogy a vjaticsok meg a poljánok adóját elszedtük előle. Az ám!



Sarcoltuk a szlávokat! Amikor az a rúmi görög jött a hajókkal, hogy Sarkel felépítésébe belefogjon, mi úgy tudtuk, ellenünk készül az a sok katona. Beke csendben hallgatta az öreget, de a szemében ott csillogott a bizonytalanság. Amaz egyetlen pillantást vetett csak rá, aztán megjegyezte: – Van tisztesség a Megyer vérben, fiam. Látom, hogy azért aggódsz, nem árullak-e be. De majd azt mondom, hogy Beke vitéz meghalt, elvitte az ár, elmerült a jég alatt. Az adósság egyenlítést nyert. Kinek mi dolga vele? Megfizettél a hosszú úttal, csaknem otthagytad a fogad. Vérbosszú nincs, mert már szükségtelen. Legalább ne egymást ölje a Megyer-béli. Száz mást tudok, akire íjat lehet húzni. – Köszönöm, bátya. Ha szabad, maradnék még a szálláson. Aztán majd meglátom. – Majd én is meglátom, fiam. Ha kell valami, csak szólj. – Ez a... Virág érdekelne, bátya, azt hiszem... – Én meg azt hiszem, nem vagy egészen az eszednél! Mondtam, hogy férje van. A halálát akarod? Ismered a törvényt! Aki megrontja a családi vért... Én figyelmeztettelek. – Tudom, bátyó, de mégis taszít feléje valami. Úgy vélem, hogy ha talán nem élne már Györk, akkor esetleg... – Én pedig úgy vélem, hogy csak a tavasz taszít téged Virág felé, mint egy felelőtlen csikót. Pezseg a véred. No, Tengri megóvjon! egyenesedett fel az öregember, és sajgó térdekkel elballagott az estéli homályba takarózó jurták felé.
II.
Nyár elején idegenek érkeznek a szállásra. A paták verte porfelhőt mindenki messziről látja, a munka abbamarad, a vezérkancák



felkapják fejüket. Tíz idegen harcos vágtázik be a jurtáktól ölelt tágas félkörbe. – Melyik nemzetségé a szállás? – kérdezi egy idősebb vitéz, és tekintetével a szállásfőt kutatja. Arca poros, a lecsorgó verejték szürke barázdákat húz a halántékától a nyakáig. – Bese apa parancsol a nemzetségünknek – áll elő Csákán egyik fivére, akinek balján csuklóból hiányzik a keze. Még a gyepűn csapta le egy szláv balta úgy húsz esztendővel ezelőtt. – Most Csákán szállásán vagytok. Ha valamit akartok, őt kérdezzétek. – Akkor legyen a Csákán, bánom is én! – csattan mérgesen a vitéz. – Mutasd, merre leljük! De Csákán már érkezik a gulya felől. Nem is titkolja mérgét, amiért a szállásán idegeneket lát. – Nem adtál választ a télen, apa! – kezdi nagy hangon a vitéz, aki még üdvözölni is elfelejtette a szállás urát. – Itt járt nálad a nagyfejedelmünk két futára. Elmondtak mindent, megtudakolták, miként vélekedtek. Mindenki megadta a kívánt választ, csak éppen te nem. – Neked mi közöd hozzá? – fortyan fel Csákán, ügyet sem vetve a főfejedelem zászlós jelvényére. Feltüzelte, hogy a vitéz a saját szállásnépe előtt utasítja rendre. – Bese másként döntött, de én akkor is azt mondtam, hogy nem. Most se mondok mást, így akár mehettek is. Fordulna már a jurtája felé, de a szeme sarkából észreveszi, hogy a vitézek egyszerre mozdítják a lovakat: szorosabbra vonják a kört Csákán körül. – Hiijj! Az apátok keservit! – bődül Csákán. – Hát már a sajátomban sem hagytok békén? Csépány! Hozd a legényeket, de rögvest! Elővágtáznak a lovászok, a gulyások, és mind szorongat valamilyen alkalmatosságot, amivel verekedhet. A tíz vitéz lekanyarítja hátáról a lándzsát, és körülfogják vezetőjüket. Csend lesz egy pillanatra. Csákán bősz képpel ül a nyeregben, a szablya markolatát szorongatva, a vitézek meg helyezkednek, hogy kivédhessenek



minden támadást, ha nem bírnának magukkal a hamarjában odasereglett legények. – Nohát, te Zolta! Hát neked is elment a józan eszed? – rikkant valaki a jurták mellől, és mindenki a hang irányába fordul. Jakti baktat elő, felemelt jobbjában fokos acélfeje villan. Inkább csak támaszkodni akar rá, semmint használni. – Ráakaszkodsz a szállásfőre a sajátjai között? Tán még oda is vágnál nagy mérgedben, mi? Apád, odafönn, azt hiszem, most rázza az öklét! – Hozzám beszélsz, öreg? – mered Jaktira a vitézek vezetője arcán jókora meglepetéssel. Nem szokta meg, hogy csak úgy rendre utasítsák, de az öreg egyben tiszteletet is kelt. – Mink most Levedi urunk képében járunk el, bátyám. Ismersz-e valahonnan? – Csak a hangod ismertem meg, Zolta. Nem változott semmit. A te apád tárkány volt, nem is akármilyen. A Gecse nemből. Látod ezt a fokost itt a kezemben? Ő kalapálta, egyengette ilyenre. Jó sok koponyát beszakítottam vele. De ha ezt most az apád hallotta volna... Hát így kell megérkezni egy szállásra? Kutyába veszed az urát? – Nincs veled dolgom, öreg, akárki vagy – enyhül kissé Zolta. Menj az utadra, és hagyd a nagyfejedelem vitézeit. A mi részünk az igazságtevés. – De nem ezen a szálláson, fiam! – figyelmezteti szelíden Jakti. Neked kén’ a legjobban tudnod, hogy minden szállás külön kis fejedelemség. Az urát tisztelni kell. Hát eddig jutott volna a mogyeri? Holnap már az ősöket sem tiszteli senki? – Ne szólj helyettem, Jakti! – emeli a hangját Csákán. – Ez engem illet. Szánjatok nyeregből, és gyere velem a jurtába, Zolta vitéz. Csákán előre rúgtat, jurtája előtt dühösen leugrik a lováról, és maga előtt engedi be Zoltát. A nők, látva Csákán képét, rémülten iszkolnak kifelé. Zolta kísérői tanácstalanul álldogálnak, bizalmatlanul méregetik a jottányit sem tágító lovászokat, gulyásokat. – Igyál, szívesen adom – kínálja a kötelező nyelet kumiszt Csákán, és Zolta löttyint a tűzbe, majd alaposan meghúzza a tömlőt. – Aztán most mondd, miért jöttél. Engem felelősségre vonni?



– Még a télen megegyeztek a törzsek, hogy aki közelebb van a besenyő gyepűhöz, a kazárokkal rájuk csap most nyáron. Három törzs biztosan megy, köztük a tietek. A szavárdok is ott lesznek, meg a Gyarmat. Talán a Jenő is, bár most kevesen vannak. A Kürt sem számlál sok harcost, ezért kell az ember. Mindenki megértette, csak te nem. – Megértettem én is, csak idén nem tartom jónak a besenyők abajgatását – mondja Csákán. – Láthatod, a szálláson kevés az ember. Ha elmennek, nem lesz, aki a ménessel, gulyával törődjön... – Igen, bár ha jól tudom, te már ezelőtt öt esztendővel is ugyanezt mondtad – vág közbe Zolta, de igyekszik udvarias maradni. Amikor Sarkelnél szállásoltatok. – Sarkelnél más volt az állás – magyarázkodik Csákán. – Ott elvesztettünk tizennégy harcost, mert tévedésből összeakaszkodott velük a kazár helyőrség lovassága. Meggyengültünk... – Csákán apa! – csendül Zolta hangja figyelmeztetően. – Nem arról volt-e éppen szó, hogy a vezetéseddel kazár kereskedőket sarcoltak az embereid Sarkel mellett? Mert én imigyen emlékszem. Nem figyelmeztette-e a nemzetséget a nagyfejedelem, hogy a kazárokkal kötött szerződés mellett nem szabad vámot szedni a saját szakállára senkinek? De még ha csak vámot szedtél volna! Te agyoncsapattál közülük kettőt. Én így értesültem. A katonák azért szakadtak a nyakatokba, mert Sarkel dolga a kereskedelmi út megvédése szárazon és vízen. – Ezt senki nem bizonyíthatta! – húzza el a száját Csákán, és Zolta a fejét csóválva mondja: – A törzsetek, de Levedi úr is tudja, hogy mi történt valójában. Csakis azért nem vettek rajtad elégtételt, mert nem akarták, hogy a kazárok lássák: mogyeri üti a mogyerit, bár a kagán ezt örömmel végignézte volna. Fekete báránynak számítasz a szállásfők között. – Nohát! Egyedül lennék-e? Vjaticsot, szaracént, bolgárt sarcol a mogyeri mindenhol, ahol alkalom adódik. A gyepűnél cifrább dolgok is történnek, még sincs belőlük ekkora csuda. Engem meg ne fenyegessen senki! Ennek a szállásnak én parancsolok, ezt még Bese apa is jól tudja. A fejedelemnek talán az lenne a célja, hogy a nagycsaládok kezét lefogja? Miből élt eddig a mogyeri, he? Harcból,



zsákmányból. A rabszolgákkal egész karavánok indultak Karcsba, hogy a rúmi kereskedőknek eladják mind. Féltek minket! Jobban tán a saját isteneiknél! Miért lenne haszna a nagyfejedelemnek abból, ha megköti a kezünket? – Nem a megkötésről van szó, de a szerződés az szerződés. Azt be kell tartani. Azért jöttem, hogy vitézt vigyek tőled, Csákán. Legalább hármat. Ez az én dolgom. A tied meg, hogy adj. Bese apa fölötted áll, és az ő szava téged is kötelez – mondja halkan és megfontoltan Zolta. Láthatóan nem kis erőfeszítésébe kerül, hogy fegyelmezze magát. – Megtanácskozom a táltossal – hangzik a kitérő válasz. – Időt nyernél, látom. Nekem így is jó. Holnap reggelig maradunk, majd megalszunk a ménesnél. Úgy vedd, hogy a főfejedelem hangja vagyok. Zolta kifordul a jurtából, és dühösen a fejébe csapja hegyes süvegét. Intésére a katonák elügetnek a ménes iránt. Már nem kíséri őket senki, a szállás népe lehiggadt. – Hol van az öregember? – állít meg Zolta egy nehéz dézsát cipelő asszonyt. – Hívd elő, beszédem lenne hozzá. Az asszony Fekete sátrára mutat, majd szótlanul odébbáll. Jakti a jurta előtt üldögél egy rönkön, és a bicsakjával farigcsál valamit. Zolta megfogja a lovat az öreg előtt, de nem száll nyeregből. – Látom, helyén van még az eszed, bátya. Épp a legjobbkor szóltál közbe. – Több tisztelettel tartozol az idegeneknek meg nekem is, te Zolta vitéz – recsegi Jakti, de fel sem néz. – Az apád ilyent soha nem tett volna. Benne több tisztesség volt. Neked még a lovad is magas. – Az a hivatalom is, mer’ megbízatás végből járok. Ismerted-e jól az apámat? – Vele gyerekeskedtem. Az övét is együtt kaptuk meg. Együtt lettünk harcosok a nagy folyómelléken. Együtt hajtottuk a ménest, és együtt vertük a poljánokat meg a kazárt. – Régen volt, apó. Ma már nem akaszkodunk össze a kazárral, szövetségben vagyunk. – Alávetettségben – javít Jakti. – Nem mindegy, Zolta! – Az is csak egyféle szövetség, bátya. Ezt nem érti meg Csákán.



– Tudom én, hogy nem. Más idők járnak. Van, aki megérti, van, aki még mindig törvény nélküli, vad pusztai száguldozónak véli magát. Csákánban még a régi vér folyik, ami azt kiabálja, hogy mindenki úr a maga háza táján. Ez pediglen így is van, Zolta vitéz. Él-e még az apád? – Három fűvel ezelőtt még ott vágtatott velünk a besenyőre. Győztünk, de őt leverte egy dárda. Elégettük illendőn a csatamezőn a többivel. Csak az emléke maradt, de az élesen. A karámok mellett, ahol a beteg lovakat tartják, Daru, a táltos akkor ereszkedik le dobjával és szerszámaival. Mindenki kitér az útjából. Régi mogyeri nevére már senki nem emlékszik, odahagyta valamikor egy varázslatnál, amikor daru képében a jurták fölött szállva tudakolta az égiek akaratát. Zolta tisztelettel tekint a táltosra, mint általában minden pusztai nomád, aki nem a rúmiak vallását tartja, vagy a zsidókét, akik szép számmal akadnak a kazár kagán palotájában és városaiban, meg a karavánutakon. Maga a kagán is felvette Izráel hitét a főembereivel és családtagjaival egyetemben, s nem csoda ezek után, hogy a szaracénok és a rúmi görögök felségterületeiről elűzött zsidó kalmárok menedékért zörgettek Kazáriában. A kagán foga sosem fűlt hozzá, hogy elkötelezze magát valamelyik erős és nagy szomszédja vallása mellett. Pedig jöttek szépen a rúmi keresztény térítők, aztán Mohamed követői is a bagdadi kalifátusból, de mégis van vagy száz esztendeje annak, hogy az egyik kagán rálépett Izráel útjára. – Csákán a táltostól vár útmutatást, hogy adjon-e harcost a főfejedelemnek, vagy sem – csóválja a fejét Zolta. – Levedi úr udvarában másról se beszélnek, mint hogy errefelé néhány család meg nemzetségfő nem tiszteli úgy a főfejedelmet, ahogy az kijár. Pedig amit a szállásfőtök művelt Sarkel körül pár esztendeje, magában is megért volna háromszor kilenc vesszőzést. Az öregember fél szemmel felpillant a nyeregben féloldalt ülő vitézre, s azt mondja: – Járt mifelénk nemrégiben egy harcos a Gecse nemből. Azt mondta, hogy a télen vétlen emberhalál esett felétek. Valaki



véletlenül meglőtte a pajtását, és elindult a bosszú. Igaz volt-e? érdeklődik fondorlatos módon Jakti, s Zolta ráharap a csalira. – Igaz volt, hát! Én magam nem tudom, mi a színtiszta igazság, akad, aki azt mondja, leány volt a dologban. Mások meg azt, hogy véletlenül történt. De már vége, mert Tengri igazságot tett. – A Világügyelő elébb-utóbb mindig igazságot tesz – szól bölcs mosollyal Jakti. – Most sem akart több halált. Csákán sem akar, mert kevés már itt a fiatal férfiember. – Nem erről van szó, bátya – tiltakozik Zolta. – A főfejedelem urunk sem vágtat most örömest a besenyőre. Kémeket küldött ki még az ősszel, ők meg elmondták, hogy igen összekapták magukat. Van egy törzsük, a kengerek, azok csupa vitéz harcos, egy sem ijed meg a saját árnyékától. Olyanok, mint Ügyek előd apa serege volt. Mindenhol az első vonalban vágtatnak, övék a zsákmány legjava. Tudod, öreg, az idén nem kedvezett a táltosok jóslata. Meg aztán sokszor kelt vörösben az Égi Atya. – Akkor minek rámenni a besenyőre mégis? Kedvezőbb időt kellene bevárni, te Zolta. – Nem úgy van az, bátya. A törzsek önszántukból fel nem rúgják a szerződést. A kagán támadni akar, mert attól tart, hogy különben túlságosan felpattan a besék szeme. A tarkalovúak törzse már amúgy is igen közelről nyalintotta a gyepűt, megtépték néhány szállásunkat. Volt, ahol felkoncolták még a kereskedőnépet is. Hát evégből sürgős a dolog, bátya, érted már? Jakti, aki a „csöglén” nevelkedett valaha, az örökké békétlen gyepű környékén, ért mindent. Túlságosan is jól érti ahhoz, hogy aznap nyugodt álomra hajtsa a fejét. Balsejtelmei miatt nem is jön szemére álom, amikor az árnyéklélek messzire kalandozhat a testből, enyhülést vagy éppen kínokat hozva. A jurta mellett üldögélve az éjszaka neszeit hallgatja, s bámulja a jókora csillagokat, amelyek a tiszta levegőégben akkorának tetszenek, mint a szentjánosbogarak. Szívesen üldögélt nyáridőn odakint, talán egyedül ő nem félt az éjszaka rosszindulatú kis szellemeitől, akik közül a leggaládabb hét szívvel bír, pediglen maga csak akkora, mint egy koponya. Amikor mindenki más a jurta hűvösében a vastag nemezlapokon, bőrökön



heverve a napi munka utáni pihenést vágyta, Jakti folyvást odakint ücsörgött. S ha valaki kérdezte, miért, csak annyit mondott, hogy szaladgálnak a fejében a gondolatok, s azokat állítgatja sorba. Ezért aztán a szállás népe valahogy félúton lévőnek tudta őt az egyszerű halandó, a táltos meg a javasember között.
Másnap elmentek a vitézek, de az öreg figyelmét megfogta, hogy Beke csak ekkor került elő, mint akinek a gulya legtávolabbra csavargó barmai között volt éppen sürgős dolga. – Jól tudom-e, hogy ismerted a Zolta katonáit, öcsém? – fordult Jakti a zavartan tébláboló Bekéhez. – Az imént ügettek el, aligha jönnek vissza mostanában. – Zoltát nem ismertem, de a két másikat igen. A mi szállásunkról valók. Megvitték vón’ a hírt, hogy mégsem fulladtam meg a jég alatt. Újra kezdődött volna a bosszú, bátya. Tegnap azon járt az eszem, hogy el kellene mennem. – De nem mész, mert itt van Virág? Beke nem felelt. Szedte a fövegét, és a késén kívül mindent a jurtában hagyva elindult gyalogszerrel, túl a nyírfaligeten, át a dombon. Bátor vitéz ő, mégis gondosan kerülte a bozótosokat és a domb tövénél a kis forrást, amiről Jakti és Virág azt mesélte, hogy a vigyázó istenkék szobrai állnak ott. Szent hely! Ott sétafikálni, csak úgy, kíváncsiságból, nem szabad. No és Bekét a szállás népe nem fogadta még be amúgy igazából, hiába mogyeri vérből való. Idegen a javából, még ha ott is lakik. Vagy ő vihet rontást a szent helyre, vagy az ősök árnyai haragszanak meg az itt élő utódokra, amiért vigyázatlanul a területükre engedték. Daru táltos sátra a nyírfaliget közepén állt. Beke orra előre megmondta, merre lehet, mert a sátor felől iszonyú bűz terjengett. Amint óvatosan lépkedett, látta, hogy állati maradványok hevernek a csalitban. Báránybelsőség, amit az erdei állatok a legutóbbi áldozat után még nem takarítottak el.



A csengettyűszót is jól hallotta. Az ágakra, a sátor köteleire akasztott cserép- és rézcsengők, apró kolompok himbálóztak a könnyű szélben, távol tartva a rosszindulatú, túlvilági lényeket, amelyek mindenáron a táltos hatalmára törtek, hogy varázserejét vegyék. Az öreg Daru fehérre sikált lókoponyán üldögélt, és egy bottal a földet piszkálta. Mindenféle ábrákat rajzolgatott, majd eltörülte azokat, és kezdte elölről. A sátra mögött egy apró sólyom sivítozott, a csüdjénél kötötte egy villás ághoz. Daru még csak fel sem pillantott az érkezőre, úgy mondta: – Már úgy véltem, megtréfáltak a szellemek a múlt éjjelen, amikor azt súgták, hogy eljössz hozzám. – Nem ígértem, táltos, hogy eljövök – hökkent meg Beke, és megtorpant. Orrát facsarta a bűz, ami már magából Daruból is bőven áradt. – De gondoltál rá. Akik odafönt vannak, és előtted láthatatlanok, azoknak a gondolat elég. Álmot láttam. Azt mondta ennek a szállásnak egyik ősi szelleme, hogy várjalak, mert most már hamarosan megkeresel. Már azt is tudom, miért. Üres kézzel jöttél, látom. Beke elvörösödik. Igaz, eddig még nem nagyon keresett fel táltost a maga dolgában, tartott is tőlük kissé, bár ez igazából nem félelem volt. Inkább ösztönös távolságtartás attól az embertől, aki a túlvilággal társalog, midőn habzó szájjal, a dobját püfölve, éktelenül üvöltve, visítva és körben forogva, majd a földre lerogyva-zuhanva, halálos révületben elmakogja, mit üzentek az égiek. – Bizonyos, hogy velem akarsz a dolog végére járni, s nem javassal vagy buszurgánnal? Mert olyant, amire neked most szükséged lenne, ők is tudnak tenni. – Nem szívlelem a buszurgánokat, táltos – feszengett Beke. Segítesz-e nekem? Ha igen, csak mondd, mit kérsz érte. A szellemek, akikkel beszélgetsz, hatalmasok. Erejük semmihez nem fogható. Ha valaki, ők tudják, mihez fogjak. – A Virág dolgában, tedd csak hozzá, fiam. Lássuk már mind a ketten, honnan fúj a szél.



Beke újfent elvörösödött, és egyik lábáról a másikra állt. A táltos váratlanul nyájasan szólt hozzá: – Ülj le ide, velem szemben, erre a lófejre, ni – penderített elő egy napszítta, vigyorgó koponyát. – Ne félj tőle, már se nem rúg, se nem harap. Ez a koponya tízszer annyi tavaszt látott, mint mi ketten. Odafönt, a Nagy Kőövnél is megvolt, öröklődött a táltosok között emberöltőről emberöltőre. Pedig akkor, azt beszélték az ősök, még északon éltek a mogyeri törzsek az ugorokkal, megvagy harminc más néppel. Törzsünk se volt ennyi, a rokonokkal a Meotisz mellett hozott össze az Örökkévaló Világügyelő akarata. De hát azóta már... – Azt akarom tudni, táltos, hogy miként vélekedhetek Virág felől. Mert nekem kedves lenne, de hát senki nem tudja, mi van Györkkel. Visszatér, vagy sem. A szellemek tudnák. – Ne bolygassuk dőreséggel az ősök árnyait, fiam. Nem érnek rá ők ilyennel bajmolódni most, amikor a közelgő háborúval vannak elfoglalva. Lásd, én nem küldelek el, pedig megtehetném. Hanem azért el ne keseredj, megpróbálunk valamit. Hiszel-e az Egyedülvalóban? A Világügyelőben? A Világfában és a Hét Világban? – Minden mogyeri hiszi ezeket, táltos. – Így is van jól. Ez tartja egybe a nemzetségeket. Ha majd egyszer nem hisznek, széthullik a mogyeri, mint egy villámvágta, korhadt fa. Jövendölés van rá – emelte fel az ujját Daru, és vakon rajzolni kezdett a földre, mert közben Bekén tartotta a szemét. A keményre döngölt talajon mindenféle formák, háromszögek, körök jelentek meg egymásba kapcsolódva. Amikor befejezte, belenyúlt az iszákjába, és valamelyik titkos zsebből egy marék csontdarabot szedett elő. A néhai birka fehérre koptatott maradványait a tenyerében csörgette, s behunyt szemmel érthetetlen szavakat dörmögött. Aztán a csontokat Beke tenyerébe ejtette, és a fiatal vitéz öklét szorosan szorította szurtos kezeivel. Valamit még motyogott, aztán a földre rajzolt ábrák fölé vezette Beke öklét, és ráparancsolt: – Most nyisd ki, fiam. Sebesen!



A csontocskák az ábrára potyogtak, pár pillanatig keresték a helyüket, egymáshoz ütődtek, aztán rendetlen összevisszaságban megállapodtak. Biz’ nem volt az összevisszaság Daru számára. Hosszú ideig figyelmesen vizsgálgatta a csontok helyzetét, melyik végük milyen alakzatot érintett, melyik került a másik fölé, s hol. Aztán nagy sokára megszólalt: – Nem kértem a szellemek közbenjárását, fiam, csak a sorsot fürkészem. Azt pedig az égiek irányítják, tudod jól. A Virág még mindig a más asszonya, de az a másik, a Györk vitéz messze jár. Azt mutatják a csontok, túlontúl messze ahhoz, hogy még ebben az életben hazataláljon. Azt mondják az ábrák, hogy hívni lehet, s akkor egyszer eljön. De nem érdekli az asszonya. Nem kell neki. Sem jót, sem rosszat nem tesz vele. Látod, a két csont itt nem ér össze. Ez azt jelenti, hogy Györk már elengedte az asszonyát. Nincs, ami összekösse vele. – Akkor látod-e akadályát a leánykérésnek, táltos? – Látom. De ez nem Györktől van, és nem is a szállásról ellenzik. Más érzés, erős érzés, itt kavarog valahol körülöttünk. Beke megborzongott. Pillantása akaratlanul is az áthatolhatatlan bozótosba tévedt. A szellemek örömmel laknak ilyen helyen. A táltos csendesen folytatta: – Azt mondom, beszéld meg Virággal. Mondd el neki, mit kívánsz tőle. De most még meg nem kérheted. Döglött lovat mutat ez az ábra, ahogy a csontok állnak. Meg elpusztult marhákat. Azt jelenti, neked nincs semmid, Beke, amiért megvásárolhatnád Virágot. Mondom, beszéld meg vele. Aztán majd... Beke feszülten várta a folytatást. Daru sokáig töprengve, görnyedten hajolt az ábra és a csontok fölé, mígnem kibökte: – Azt mondják ezek itt, hogy nincs hátra sok időtök ezen a szálláson. – Elszökjek vele? El kell rabolnom? Nincs még bizonyíték arra, hogy Györk valóban meghalt – dadogta bizonytalanul Beke, és a táltos lassan magyarázni kezdte: – Emberi mértékkel tekintve valóban nincs. De soha meg ne próbálj elszökni az asszonnyal, mert úgy látom, akkor az életed igen



rövid lesz. A szállás rögvest a nyakadra zúdul, s aki mozog, téged űz majd. De van itt más is, fiam. Ez pedig azt mondja, hogy meg kell venned Virágot. Egyedül, a magad emberségéből, mert segítséget nem látok sehol. Nektek sem segít majd senki, talán csak egyvalaki... – Te lennél az, Daru? A táltos nem felelt, nem is nézett fel az ábrába vesző csontokról. – Ezért kellene elhagynom a szállást? Hogy megszerezzem Virág árát? – kérdezte bizonytalanul Beke, és a szívében kétségek lángja lobbant. – A te dolgod, hogyan viszed végbe – mondta Daru. – Ezekben az ábrákban a sorsod van, fiam. Előle el nem szaladhatsz, de jobbá teheted, amennyire a szellemvilág engedi. De... azt hiszem, van még itt valami. Úgy látom, hogy Virág nem vár meg. – Máshoz megy? Talán a családból valakihez? – kérdezte elsötétült arccal Beke. – Ezt nem látom. Csak azt, hogy egy idő után már nem lesz itt. Elmegy. De nem egyedül. A csontok helyzete két embert mutat, meg egy harmadikat is, akit szeretnek az égiek. – Mégis te lennél a harmadik, táltos? – Nem hinném. Akkor a csontok nem így állnának, fiam. Egyszerű ember az a harmadik, de... ez még engem is megzavar. Mert nem tudom. A táltos hadonászni kezdett, mint aki rossz gondolatokat hesseget el magától, és Beke döbbenten bámulta hirtelen dühét. – Ej, no! Menj már innen, te vitéz! Nem hallod? Takarodj! Nem tartozol semmivel! Tekintsd a részemről ajándéknak. Azzal Daru görnyedt háttal, kacsázó járással bebújt a sátrába, ahonnan pillanatok múlva fura és ijesztő hangok szűrődtek ki. Mintha szellemekkel viaskodott volna, a rég megholtak lelkeivel. Beke felugrott, és iszkolt a táltos sátrának baljós környékéről.
– Ezt mondta vón’ az öreg Daru? – tudakolta Jakti, miközben a nemezcsizmája talpáról egy fadarabbal a sarat vakarta le. – Ezért kár



volt megkeresni, mert megmondhattam volna magam is. Györk nem hiszem, hogy visszajön. De te nem vagy a családba való, mondtam már, így az elsőbbség nem a tied. A család dönt Virág sorsa felől. Azt is megmondtam volna, hogy ingyen nem kapod meg, mert Virág Györk családjáé marad, ha letelik a hét esztendő. – Hát pedig én addig akarom nyélbe ütni a dolgot, amíg le nem telik! – vágott közbe izgatottan Beke. – Megkeresem a családját, és megkérem tőlük. – Azokat ugyan bajosan. Nem csak én nem tudom, merre szállásolnak manapság, de Virág sem. Nemrég még három szállással odébb legeltettek, de azt beszélik, úgy tűntek el, mint a reggeli harmat. Egyszer csak nem voltak sehol. Nézd, fiam, ne hívd ki magad ellen a sorsot. Itt megtűrtek, bár volt, aki ellenedre szólt a tanácsban. Azt mondom, becsüld meg magad, és akkor jó életed lesz közöttünk. – Sokféle jó élet van, bátyó – sóhajtott Beke. – Nagyon sok. De én csak ezt az egyet és vele akarom, tudod? Csakis ezt, vagy semmit. Ezt mondom, és én döntöttem. – Végre! Ezt akartam tőled hallani – Jakti nehézkesen felkelt a fatönkről, és befelé indult a jurtába. – Ha támasz kell, megtalálsz. Beke mellett lassan vánszorogtak el a napok, míg belül ádáz küzdelmet folytatott önmagával, a szállás világával és az égiekkel, akiktől nem kapott igazi választ. Délkeletnek vitt az a széles, patáktól hasogatott út, amelyen pusztai harcosok ezrei vonultak a besenyő gyepű felé. Csákán népéből ketten távoztak. Fiatalok, akik azért indultak a hadba, hogy talán majd a zsákmányból feleséget vehetnek maguknak, már ha vissza is jönnek. Szegényes fegyverzetük inkább szánalmat, semmint félelmet keltett, de a két ifjú harcos szilárdan eltökélte: szereznek ők a hadizsákmányból szebbet, jobbat, ahogy tette az apjuk, a nagyapjuk meg az ükapjuk is. Beke gyakran ellovagolt az út közelébe, hogy egy liget takarásából meglesse a különféle nemzetségek, törzsek hadba vonuló vitézeit. Mennyivel különb fegyvereik voltak a gazdagabbak, a bők vitézeinek! És milyen szegényes azoké, akik az ínek közül próbáltak szerencsét.



Csákán szállása mellett – a balszárnyon külön jurtában – szedettvedett népség lakott. Az előző hadjárat elvitte mindenüket. Nem Bese apa nemzetségéhez tartoztak, de még csak nem is a törzshöz. Ők nem mondták, honnan jöttek, mert szégyenlették ínségüket, Csákánék meg nem kérdezték. Kaptak ételt, szállásként meg az agyonnyűtt, sok ezer járóföldet megtett, öreg jurtát. A mogyeri törzseknél súlyos bűnnek számított az éhezőről, az elszegényedett rokonról nem gondoskodni, őt magára hagyni. Az ilyen családot kiközösítették. Beke naphosszat figyelte a vonuló vitézeket. A zászlókról csaknem mindegyiket meg tudta különböztetni. Tudta, ki való a Megyer törzsbe, mert náluk togrulmadarat hímeztek a zászlóra. Tudta azt is, ki tartozik a Jenőbe, a Gyarmatba, és ki a Nyékbe. A kis Kürt törzs türk ajkú harcosai – akik nevük szerint magukat farkas őstől származtatták – hamar elvonultak. Őket tépázta meg leginkább a közelmúlt pusztai vihara, és Beke még odahaza hallotta, hogy a nagyfejedelem a Kürtöt és a Gyarmatot – ezt a türk nyelvű pusztaiak Jurmatinak mondták – egyetlen törzsbe akarja forrasztani. Régóta tervbe vette már. Vad, déli emberek voltak, nem olyanok, mint az északi hegyek felől elvándorolt ugorfélék. Sötétebb arcúak, alacsonyabbak, mokányabbak. De már jól beszélték a mogyeri nyelvet, mint ahogy a mogyeri törzsekben élők is az övükét. Egyik fajtát se zavarta soha a keveredés. Azt mondták, mindegy, milyen a haja vagy a szeme színe valakinek, egyedül a tisztesség és a vitézség a fontos, hadban pedig az állhatatosság s a bajtársiasság. Ahogy Beke a lováról szállva a bokrok takarásából figyelte a harcosok vonulását, egyszerre fácánkakas rikoltása hasított a csendbe. Pusztai ösztönei azt súgták, a ligetben veszély leselkedhet, de a lova még nyugodtan ácsorgott, s egykedvűen meredt maga elé, mintha szundikált volna. Aztán Beke mögött hangtalanul szétváltak az ágak, és a csalitosból fehér lenvászon ingben, hímzett csizmában és a szárába tűrt kék selyemnadrágban Virág lépett elő.



Beke úgy érezte, hogy a szíve a torkában ver. Virág akkor volt hozzá ilyen közel, amikor még élet és halál között bóklászott a vesszőházban. Véletlen-e, hogy most itt áll előtte? Virág csak egy pillanatra torpant meg, aztán mosolyogva lépett Beke mellé. Meleg nyár volt, a szálláson alig viseltek fejfedőt az öregeken kívül. Még a férjes asszonyok is megengedték maguknak, hogy csak egy finom kendőt vagy hálót libbentsenek a hajukra, amibe gyöngyöt vagy fülbevalót csomóztak. Virág két varkocsba szedett, gyöngyökkel telifont, sötétbarna haja a vállain röpdösött, ahogy a lovát egy nyírfa törzséhez kötötte. – Nem vagy-e szomorú, hogy nem lehetsz közöttük? – kérdezte, és Beke elé lépve végigtekintett a síkon. A vitéz pillantása önkéntelenül Virág nyakszirtjére tévedt. Milyen finom a bőre, gondolta, de elkapta a szemét rögvest, elvégre kemény harcos ő, nem afféle asszonybolond. – Esztendőkkel ezelőtt így ment el Györk is, az uram. Akkor is itt álltam, és integettem neki egy kendővel. – Biztosan olyan jókedvű volt, mint ezek itt – intett a vonulók felé Beke. – Nem sajnált téged itt hagyni? – Még csak vissza sem nézett – legyintett Virág, aztán a legényre hunyorított: – Hej, te! Miféle kérdés ez? A férfi dolga, hogy hadba menjen, és gazdagon térjen meg. A férfinép már csak ilyen. Nem mutathatja a többiek előtt, hogy a lelke lehet gyönge is, mert kinevetik. Azt hihetik róla, hogy nem is harcos. De... én akkor megéreztem, hogy Györk nem jön vissza. Nem sokkal előtte álmodtam valamit. Arról, hogy Györk egy forrásnál állt, ivott belőle, aztán a bugyogó víz egyszerre hatalmasra nőtt s elsodorta. Bukdácsolt a vízben, de én ki tudtam volna húzni őt. Györk azonban csak rázta a fejét, hogy nem kell, hagyjam. Aztán eltűnt egy zúgóban. – Akkor te állítottad a domb tövében, a forrásnál a szobrocskát, ugye, Virág? Te viszed neki az ételt, italt, Györk szellemének, áldozatképpen. – Nem – rázta a fejét a fiatalasszony. – Az anyja volt. Én semmit nem állítottam. Érzem, hogy él, még nem veszett el. De azt is, hogy nem jön vissza többet. Talán talált valakit magának ott, ahol gazdagabbak a népek...



– Honnan veszed? Mindenkinek meg kell térni egyszer az övéihez. Ott van a családja, ott választ magának menyasszonyt, ott vár rá az asszonya. – Akkor te eddig miért nem mentél vissza a tieidhez? – villant Virág fekete szeme. – Én azt hiszem, hogy a Világügyelő úgy rendezi a dolgokat, ahogy neki megfelelő. Ha akarja, elvesz, de adhat is helyette. Beke beleborzongott a mondat végébe. Mire felocsúdott, Virág már ismét a lován ült. Köszönés nélkül fordult, és kiügetett a csalitosból. A kanca sietős léptei dobbantak a keményre döngölt földön, ahol korábban a méneseket és a gulyát hajtotta végig Csákán csapata. Beke napokig nem találta a helyét. Mehetnékje is volt már nagyon a szállásról, de amikor indult volna, valami visszahúzta. Egy érzés, egy illat, ami a szél szárnyán kerengve bebújt a bensőjébe, és amit egyetlen név testesített meg csupán: Virág. Hosszú idő óta megint érezte a lélek felszabadult ujjongását. – Mondd csak, bátyó, mi lenne, ha egymagamban mennék a sereg után a keleti gyepűre? – tudakolta Jaktitól, miközben azt várta, hogy az öreg nem ért vele egyet. Ám Jakti bátya merőben más véleményen volt: – Azt mondom, hogy a számodra ez az egyetlen lehetőség maradt, fiam. Ejh, tudom ám, mire megy ki a játék! Ugye, meg kell venned Virágot – már ha lehetséges. Ahhoz meg vagyon kell. Evégből zsákmányt kell szerezned, s közben nem szabad otthagynod a fogadat. Be vagy-é sózva, mi? – Mennék én akár most – fészkelődött Beke –, de jószerivel semmim nincs. Csak amit magammal hoztam a télen. Fegyver kellene. Van-e kardkovács errefelé? – Tárkányok csak a törzsfő szállásán vannak, esetleg a nemzetségfő mellett, már ha gazdag. Mert a tárkányt mindig el kell látni érccel, rézzel, ólommal, meg amire csak szüksége van. Ezt pedig Kherszon felől hozzák, a tengertől bárkákon. Általában az Itilen meg a nagy folyókon húznak felfelé, mert az ilyen halban bő vizek mellett mindig a gazdag törzsek szállásolnak. Minél



szegényebb vagy, annál gyengécskébb a szállásod környéke. Látod, nálunk még a kereskedők sem nagyon állnak meg... – Tárkány nélkül pediglen nem megy – csóválta a fejét búsan Beke. – Nyílhegyekre, lándzsahegyekre, jó szablyára van szükségem, bátyó. Látom, még várnom kell. – Az nem olyan nagy baj – vetette oda az öreg. – Legalább megérlelődik benned a gondolat. Aztán, ha már lepottyanna, mint a vackor, keress meg.
Beke akkor látta legközelebb Virágot, amikor a lovakat hajtották a folyóra inni. A szállás alatti kanyarulathoz terelték az állatokat. Betegségre, nyavalyára sem voltak fogékonyak ezek a pusztai négylábúak, de annál kényesebbek voltak a vízre. Először messziről szimatolgatták, aztán a partjára léptek, hogy fel ne kavarják. Érzékeny orrcimpáik remegtek, amint lehajoltak, de még mindig nem ittak, csak a víz szagát ízlelgették. Aztán, ha eléggé tisztának találták, hosszú kortyokkal szívták magukba. Virág mosnivalót cipelt egy gyékénykosárban. Megkerülte a ménest, és folyásirányban távolabb ballagott, hogy ne zavarja az állatokat. Vetett egy pillantást Bekére, aztán letelepedett a kavicsosra két kidőlt fűz mellett. Lapos kövön sulykolta a lenvászon ingeket, a fel-felcsapó víz szikrákat szórt a napfényben. Amikor a ménes teleitta magát, és a vezérkancák mögé soroltak a lovak, Beke csak félútig tartott velük, aztán egy alkalmatos helyen észrevétlenül visszafordult, lovát a füzesbe kormányozta, béklyót vetett a lábára, és Virághoz lépett. – Már azt hittem, meg sem ismersz – szólt halkan az asszony, és sebtében körbevizslatta pillantásával a folyópartot, nincs-e valaki a közelben, akinek nem kellene ott lennie. – Megláttalak én elsőre, Virág – Beke leült egy vízhozta törzsre. Alig látlak mostanában, pedig még beszédem is lenne veled. – Hát beszélj, most itt vagyok – évődött Virág, de egy pillanatra sem hagyta abba a mosást. Mintha bosszantani akarta volna Bekét, s



való igaz, a fiatal vitéz alaposan meglepődött a viselkedésén. Azt hitte, jobban örül majd Virág a viszontlátásnak. – Most nem éppen alkalmatos erre az idő. Meg aztán megláthatnak... Mondd meg, hogy elmész-e? – szegezte hirtelen Beke mellének a kérdést Virág, akinek szemében furcsa szikrák gyulladtak. Beke nem felelt azonnal, mert egy férfihoz megfontolt válasz illik. A folyóba hajított egy követ, s nézte, ahogy az apró, körkörös hullámok elúsznak. Gémek húztak a parti füzes felett, a vízparti tocsogókban vöcsök bukfencezett. Néhány napszítta, kopasz fán nedves szárnyukat tárták ki a napfénynek a kárókatonák. A csendet vágni lehetett. – Úgy gondolom, elmegyek – válaszolta nagy sokára. Virág arca egy pillanatra megváltozott. – Nincs se jószágom, sem pedig pénzem, hogy megvegyem magamnak... amire szükségem lenne. Meg kell szereznem, mert addig semmire nem megyek. Virág mindezt tudta. Hisz így volt ez mindig a vándorló törzsek, nemzetségek világában. De vajon mire gondol Beke? Mi az, amit annyira meg akar szerezni? – Utána majd... biztosan indulsz haza, a tieidhez – próbálgatta a szavakat. – Tán hagytál otthon valakit? A feleségedet? Biz’ vannak gyermekcséid is? – Lehetett volna ez is, amaz is – Beke zavarában nehezen találta a szavakat –, de nem lett. Közbeszólt sok minden. Amióta az eszemet tudom, katonáskodom. Egyik portyáról a másikra vágtáztunk, ha oda nem, akkor csatába. Megállásom sem volt eddig. Most már mást szeretnék. Én nem igazán kedvelem a háborúságot. Igaz, ott kincseket, zsákmányt szed az ember, de egyszer abból is elég. Hidd el, nem rossz a ménest terelni, ügyelni a lovakra, elzavarni a farkast meg a medvét éjnek évadján a pajtásokkal, vagy vigyázni a gulyát. Nem rossz, ha béke van az ember körül, Virág. Meg igazi család. Virág hallgatta őt, pedig Beke várt volna néhány biztató szót. Végül nekibátorodva megkérdezte: – Eljönnél-e velem, ha jöhetnél?



– Vinnél-e? – csattant a nem várt felelet, és visszhangzott még sokáig a fák között, mert most Bekének akadt a torkán a mondanivaló. Nagy sokára felelte csak: – Csak téged vinnélek, Virág. Csak téged. Virág fogta a frissen mosott holmit, és elindult felfelé a partoldalban. Félútról szólt vissza a válla fölött, s búsongott a hangja: – Bajt hozol rám. Nagy bajt. Nem tudod-e, mi jár a hűtlen asszonynak? Hogyne tudta volna. Alig múlt három esztendős, amikor a szállásukon egy férfi először megfojtotta, majd cölöpökhöz kötve négyfelé vágta a hűtlen feleségét bárddal, mert álnokul megcsalta egy másik szállásról érkezett harcossal. Utána az idegennel is végzett, s a szállás népe csendben végignézte. Mert ez a törvény. Beke megborzongott, mikor mindezt végiggondolta. Annyira a régmúlt élmény hatása alá került, hogy eszelősen vágtatott be Jaktihoz, hogy töviről hegyire elmondja, mint esett a beszélgetés Virággal. Jakti bölcsen csak annyit közölt, hogy felnőtt már Beke, el tudja dönteni, mi a jó neki. A büntetésről meg azt mondta, hogy – bár az igen kemény – mégis igazságos. Az ősöknek jó volt, tehát a mai embernek is tisztelnie kell a törvényt. Ettől a naptól kezdve Beke se élő nem volt, se holt. Még a munkájára se tudott úgy figyelni, mint eddig. Ha a fáradtságtól el is aludt néha, rémálmok gyötörték, s ilyenkor borzalmas képek kúsztak elő lázas agyának mélységeiből. Úgy hitte, hogy az árnyéklelke, amely csak alvás közben hagyja el a testét, valóban meg is élte mindazt, amit ő az álomban tapasztalt. Ettől a tudattól egyre jobban megriadt. És amikor már alig tudott a maga ítéleteiben bízni, újra találkozott Virággal. Mintha mégsem a véletlen sodorta volna őket össze a füzes szélén, a szállástól távolabb. Virág hajlékony, friss vesszőket gyűjtögetett, kis kötegekbe rendezgette, hogy hazacipelve kijavítsa velük a régi kosarakat, meg a vesszőház bomlott falát. Megijedt, mikor megpillantotta Bekét, mert a legény bizony erősen lefogyott.



– Emészt téged valami kórság – szólt szelíden Virág. – A nézőasszonyhoz kellene elmenned, ő mindent meglát. Maholnap elfogysz egészen, s akkor hiába gyógyítgattalak. – Csak vergődöm, Virág, nincs rajtam kórság. A helyem nem találom, úgy érzem, bármerre fordulok is, mindenütt csak falakba ütöm a fejem. – Akkor szerelem emészt, azt hiszem. Valaki megétetett téged. Nem vigyáztál, és az ételedbe belekeverték valamelyik szállásbéli leánynak a szőrszálát, vagy tán még a vérét is. Attól vagy ilyen. Virág hangja szomorúnak hatott, de Beke kihallotta ám belőle a finom évődést. A fiatalasszony is légiesebb lett, és szemeit a kialvatlanság karikái koszorúzták. De ezt Beke nem vette észre, mert a maga baja gúzsba kötötte. – Eljönnél-e velem, Virág, ha kérnélek? Messzire, oda, ahol nem ismer senki. Csak van hely, ahol befogadnak. Virág szembefordult a vitézzel, és felnézett rá. Szomorú volt a pillantása, mint egy őzikének. – Miért engem kérsz? Hisz van annyi eladó leány a szállásokon, csak a kezed kellene kinyújtanod. Pont egy ilyent választanál, mint én? Aki nem volt képes szülni az urának? Az ilyent még egy közvitéz is elkergetheti. Ennél a mondatnál könny szökött a szemébe, pedig Virág kemény asszony hírében állt. – A gyermekáldás az Égi Atya dolga – erősítette Beke bátortalanul. – Ember arról nem tehet, ha a Világügyelőnek más tervei vannak. Miért emészted magad ezen? Bántott érte valaki? Vagy az asszonyok rossz szemmel néznek? Virág nem felelt. – Én elvinnélek magammal, mégis – gyürkőzött Beke a nagy szavaknak, aztán végtelen zavarában tanácstalanul figyelte, amint Virág megremegő vállakkal, lehajtott fejjel elsietett a szállás felé a vesszőnyalábbal. – Csak aztán a szavad ne feledd! – kiáltott vissza az asszony, s eltűnt a hajlatban.



Aznap délután az öreg Jakti bebocsátást kért Csákán jurtájába. Magukban voltak, mert a szállásfő mindenkit munkára zavart. Még az asszonyokat is, akikre az „első asszony”, Csákán felesége, Karold tűzokádó sárkány módjára ügyelt. – Gondold meg jobban ezt a dolgot, Csákán – kérte az öreg. – Már nem először tér vissza ugyanez az álmom. Mindig csak azt az egy fát látom tele terméssel, alatta meg mintha kiégett volna a fű, olyan terméketlen minden. – Mit mondott a táltos? – kérdezte Csákán egykedvűen. Morózus volt, mint mindig, ha túl melegre fordult. – Azt, hogy az égiek figyelmeztetik a szállást. Rajtam keresztül üzenik, hogy hamarosan terméketlen lesz a föld vagy az asszonyok méhe. Azért, mert rontás van valakin a szálláson. – Én csak egyet ismerek, akin lehet. A Virágot – morogta Csákán némi megvetéssel hangjában, és eldőlt a lóbőrökből rakott ágyán. – Virágról mindenki tudja túlontúl régen is. De már van más is. Másfél esztendeje, hogy nem jön gyermekáldás Csépány családjára. Észrevetted, hogy az egész szálláson három esztendő alatt csak két leány született, gyerek meg egy sem? – És akkor mit javasolsz? Mi lenne a helyes? Úgy tudom, Virágon nem segít sem a varázslat, sem a ráolvasás, ahogy a magok se. – Azt mondanám, meg kell gondolni, hogy hazaküldjük. Ha rontás van rajta, elviszi magával. Lehet, hogy a szállásán majd a táltos kigyógyítja, s ha nem, az sem a mi dolgunk. – Nem telt le még a hét esztendő, Jakti – vakaródzott Csákán, és elnyomott egy jókora ásítást. – A hozomány még az övé, és vissza kell adnunk, ha idő előtt küldjük. Bár meddő... – Ha meg nem küldjük, akkor tovább terjeszti a rontást, és a szállásunk lassan sorvadni kezd. Meg itt van Györk... – Eh, Györk már nem jön meg. Tán a sakálok meg a farkasok futkosnak a csontjaival a gyepűn. Remélem, Tengri jó helyet adott neki maga mellett, a jobbszárnyon. Nem, Jakti, őróla lemondtunk már. Ezt a Virágot kell még rendezni valamiképpen.



– Van más megoldás is – hozakodott elő a beszélgetés tulajdonképpeni céljával a ravasz öreg. – Ez a Beke igencsak veszkődik érte, de nincs semmije, hogy ha meg is kérhetné feleségnek, a kalimot kifizethesse. Szöktetésről meg hallani sem akar. – Vagy gyáva, vagy tisztességes – szögezte le egykedvűen Csákán. – Mondta, hogy mit forgat a fejében? – Mondta biz’a! Kell neki a Virág, ha másnak nem kell a Györk családjából. Mondom, hogy veszkődik érte, nem érted? Gondold meg, Csákán, csak nyerhet a szállás, ha ezt a gondot ledobjuk a nyakunkról. Add neki oda Virágot. Ki ellenkezne veled? – Azt hittem, te jobban kedveled azt az asszonyt – vágott lapos pillantást Jakti felé a nagycsalád feje. – Most meg küldenéd? – Kedvelem, persze, de ha valóban benne van a rontás, akkor inkább adjuk oda Bekének, vigye, amerre akarja. Nem tudja senki, merre van a családja, hogy a kalimot felesben visszaadjuk. Így jó lenne. Kedvelem Virágot, hogyne... – Hát én meg nem kedvelem – morogta Csákán. – Van valami abban a fehérszemélyben, ami nekem nem tetszik. Györk helyében jó párszor megvertem volna.
A hírek, bármilyenek is, sosem rekedhetnek meg a szállás jurtái között. Virág ettől a naptól egyre inkább magán érezte az ellenséges pillantásokat. Az asszonyok eddig se voltak hozzá jók, több munkát kapott valamennyinél, és több szidást is. Időnként elbújt a füzesben, jól kisírta magát, pedig annak előtte ez nem volt szokása. Valami meg is változott benne, de maga sem tudta, mi. Azon kapta magát, hogy hiányzik Beke társasága, közelsége, s ettől még jobban megrémült. A hold éppen fogyóban volt, amikor újra összefutott Bekével. A vitéz egy varsát igazgatott, amikor megpillantotta Virágot. Először azt hitte, erdei szellem, mert olyan áttetsző volt a sötétben fehér lenvászon ruhájában, amint a part egy eldugott zuga felé ballagott.



Virág csendben leült egy kőre, és a vizet bámulta. Beke akkor szólította meg: – Tán nekem jöttél-e segíteni? Elkél ilyenkor, nehéz a varsa mondta csendesen, és lerakta a szerszámait. A félig megfulladt halakat egy zsombékra fektette, és közelebb lépett, a sekély vízben lábolva. – Miért kerülsz mostanában? Napok óta nem láttalak, csak amikor időnként vízért szaladtál. Bántottalak valamivel? Az asszony nem szólt, csak a fejét rázta, és Beke elbizonytalanodott. Hosszú ideig csak ültek, mint akiknek mondanivalójuk sincs egymáshoz, de mégis tudják, hogy a legközelebbi holdtöltéig is elbeszélgethetnének, annyi minden furcsaság dörömbölt odabent, a szív mélyén. Hogy a női türelmetlenség győzött-e aztán, az már rejtély marad. – Ha megkérnél, elmennék veled, Beke. Akár rögvest. Ha mondanád, akkor így, ahogy vagyok, veled mennék. A vitéz úgy érezte, villám vágott a szívébe. – Mi történt, Virág? Hívtalak már, s nem feleltél semmit. Aztán azt mondtad, ezt soha nem tennéd meg a törvény miatt. Nem akarlak bajba sodorni. Neked sokkal nehezebb lenne, mint nekem. Én csak lóra ülök, mert mindenem, ami maradt, elfér a kápára akasztva. Virág a két tenyerébe temette az arcát. – Itt megfulladok, Beke. Úgy érzem, egyre kevesebb a levegő, egyre nehezebb a lélegzet. Soha nem fogadtak be, s hogy meddő vagyok, ez gonosz akaratot vált ki az asszonyokból. A minap azt mondta a Csépány felesége, hogy buszurgán vagyok, s megrontom a gyerekeit. Félek, hogy... Gyöngyről, a besenyő lányról hallottál, ugye? Mindenki azt mondja, hogy beléfúlt a folyóba. – Talán nem így volt? – Én láttam Beke, mi történt, de nem szólhatok. Róla is azt mondták az asszonyok, hogy rontást hoz a szállásra, talán az egész nemzetségre is. Gyöngyöt belefojtották a vízbe. Két asszony a szállásunkról. Ha elmondanám valakinek, megkorbácsolnának és elkergetnének, mert hazugnak tartanának és hálátlannak. Beke megállt az asszony előtt, és szelíden azt mondta: – Vinnélek, Virág, de hová? Mondom, semmim nincs. Szolgának, ha beállhatnánk a szabad emberek mellé, ínségben élnénk, és a bők



átgázolnának rajtunk kényre-kedvre. Tengri tudja csak, milyen szívesen vinnélek. – Akkor mire vársz? Arra, hogy engem is elemésszenek, mint Gyöngyöt? Milyen kedves lány volt. A portyáról hozta valamelyik vitéz, de annyira megszerették, hogy nem vitték el eladni a rúmiaknak. Mindent megtett, amit csak parancsoltak neki, és nem volt olyan munka, amihez ne értett volna. És szép is volt. Csak azért nem vette feleségül senki, mert nem volt hozománya. Az pedig ezen a szálláson sokat számít, Beke. – Azt mondom, Virág, hogy tűrj még egy keveset. Szerzek kalimnak valót, meg melléje annyit még, hogy megéljünk belőle. Ha másképp nem megy, szerzek úgy, ahogy eddig is tette a népünk: csatában. Elmegyek a had után, a besenyőre. – Odaveszel – pillantott fel fátyolos szemmel Virág, s a hangjában félelem bujkált. – Akkor aztán mire megyünk a terveiddel? Megyünk? Virág gondolata Beke zsigereibe vágott. Megborzongott a felismeréstől, mert ebben a rövid pár szóban benne rejtezett Virág eltökéltsége, s a tudat, hogy nem fél már a törvénytől se. – Meglehet, hogy nem jövök vissza. De ha mégis, akkor együtt megyünk el innen, s keresünk valahol olyan szállást, amelyik mogyeri nyelven beszél és befogad. Amit magammal hozok, azzal gyarapítjuk majd őket is. A hold felhők mögött bujkált, szél sem rezdült a füzes felett. A víz koromsötét felszíne akár a tükör. Megdermedt a folyó, mint télen, mielőtt még a jég lezárta a túlpartig. De ez csak az érzékek csalóka játéka, hisz rekkenő nyár aszalja a széles pusztát. Forróak a nappalok, s az éjszaka csak kis enyhülést hoz. Virág volt ismét a bátrabb. Mintha csak véletlenül történt volna, az ujjai Beke kezéhez értek. Aztán közelebb lépett, felemelte az arcát, és egyenesen a vitéz szemébe nézett hosszan, állhatatosan, fürkészőn. Nem szólt egy hangot sem. Szemén megcsillant a holdfény, s a homlokát fénybe vonta. Beke lassan, bizonytalanul emelte karjait, egyre feljebb csúsztatta Virág derekán, aztán magához vonta, s az asszony nem ellenkezett.



Valami mozdult a füzesben, róka vagy őz talán, de őket nem érdekelte. A hold megértő, pajzán mosollyal bújt egy ezüstös szélű felhőkaréj mögé, és a vele szövetséges sötétség sűrű fátylat eresztett. A meleg levegőt meglovagolva távoli zajok érkeztek a szállás felől, s a folyó is hozta a híreket messziről, az erdők és nádasok világából, talán a tengertől. A füzes aljában selymes volt a sűrű fűszőnyeg és kellemesen simogató, amikor magába rejtette Bekét és Virágot. Apró bogarak cipelték zöldes fényű lámpácskáikat, a fűszálak tetejéről körülnéztek, majd átlendültek a szomszéd bokorra. A túlparton gém rikkantott. Valamitől megriadt, de sötétben már nem mert szárnyra kapni. Virág és Beke számára megszűnt a valóság. Csak ketten maradtak a föld lapos tányérján, amely felett, mint hatalmas jurta hasadásain a fény, villóztak a csillagok. Messze röpült a szállás, a ménes és a gulya, minden, ami eddig körülzárta őket. Emberi szem nem kutathatta ki titkukat, s ők hitték, hogy az árnyak világának mindig éber őrzői most megértőn bólogatnak. A parti köveken nyugtalanul fecsegett a víz, miközben ők ketten belezuhantak valami feneketlen mélységbe, hogy majd együtt emelkedjenek ki onnan, és az eddig sosem ismert hullámok hátán átszárnyaljanak abba a másik világba, ahol csak kettő számára van hely.
Csákán mindent tűvé tett Virág után. Elküldte Csépányt a gulyához, Berendet a liget felé, az asszonyok közül, akit ért, a szálláshoz tartozó közeli földekre, de mindegyik a vállát vonogatva tért meg: Virág nincs sehol. Az asszonyok és a férfiemberek a sötétség beálltával inkább a szálláson belül bóklásztak csak, olyan helyeken, amit bevilágított a tűz. A pusztai nép, ha tehette, nem ment napszállta után sehova, mert ez az idő már a szellemeké. Nyomós ok kellett ahhoz, ha valaki éjnek



évadján az erdőbe merészkedett, főleg ott, ahol a család őseinek kis bálványai álltak a sűrű bozót mélyén, vagy egy apró forrás mellett eldugva. Virág nagy sokára került csak elő, és Csákán apa éktelen haragjában majdhogy megverte. Virág lehorgasztott fejjel kullogott a helyére, az ajtótól jobbra eső fészekbe, ahol a konyhai holmik, edények, korsók, szilkék is helyet kaptak. A jurtában gyermek nem volt, mert különben ők is ebben az oldalban aludtak volna a női látogatókkal és a jurta első asszonyának, Karoldnak a rokonaival. Virág egy mozdulattal kigurította fekhelyét, ami nem állt másból, mint összetekert nemezből és egy jó darab medveirhából. A jurta közepén a tűz halkan pattogott, fénye a rosszalló arcokra vetődött. A családtagok felkönyökölve vizslatták Virágot, mert tudni akarták, miben sántikál. Kinek ez, kinek amaz járt az eszében Virág távollétének okát forgatva. A rosszindulatú Karold a szőnyegekkel kerített, magasra emelt ágyon ülve végigmérte az asszonyt, aztán mondott valamit Csákánnak, és visszabújt a takaró alá. Virágban különös és ijesztő gondolatok kavarogtak. Tudta, hogy amit ma este tett, azzal akár a sorsát is megpecsételhette volna. Csákán durva kérdésére csak annyi felelt, hogy betegség ellen űzött valami varázslatot a javasasszony múltkori intelmei alapján. Hogy hitték-e, vagy sem, arra csak a következő napok adhattak választ. De Virág akkor már döntött. Beke kérte, s ő nem utasította vissza. Csak azt nem tudta, miként oldja meg a szállás a gondot, amit az ő személye jelent. Tudta, hogy jóindulatra nem számíthat. Az egész éjszakát ébren töltötte. Voltak pillanatok, amikor valósággal érezte maga mellett Bekét. Nem jött álom a szemére, mert ami ott a folyóparton történt, testét és lelkét felkavarta, akárcsak az első tavaszi szelek a szíveket és érzéseket, amelyek a hosszú télből kitörni készültek már, s csak arra vártak, hogy valaki ajtót nyisson. És most Virág előtt szélesre tárult egy soha nem látott kapu, s egyedül rajta állt, hogy átlépi-e a küszöböt.



Bekében is megérlelődött valami, mégpedig véglegesen. – Döntöttem, bátya – bújt be nem sokkal éjfél előtt a jurta ajtaján Beke. – Megyek a had után. Még utolérem az utolsókat, ha sietek. Holnapután estére talán közöttük lehetek, és jelentkezem egy olyan századnál, ahol nem ismernek. – Kémnek néznek majd, hogy egyedül lovagolsz a pusztában aggályoskodott Jakti. – Tudod jól, hogy a besenyők mindig kémeket küldözgetnek. Ha megfognak, és rád sütik a bélyeget, nem sokat teketóriáznak veled. – Ezt is vállalom, bátya. Ez az egyedüli út vezet arra, hogy újra az legyek, aki valaha. Nem félek én a vitézkedéstől, mert máshoz alig értek. De én vagyok ennek a szállásnak a legszerencsétlenebbje. Egyetlen lovam legel a ménesben, egy bekecs, egy csekmen, a kaftánom, három rongyos ingem, a subám és ez a pár csizma az összes vagyonom. Fegyverem meg alig. Mindent meg kell szereznem, bátya, hogy újra emberként állhassak meg a szállás előtt. Felépültem, egészséges vagyok. Miért ne mehetnék? Jakti arca árnyékban volt, a tűz fénye csak a kezét világította meg. – Te, Beke – kezdte komótosan, belekortyolva egy ivócsanakba, melynek alján kumisz lötyögött –, nekem ugyan semmi közöm hozzá, de úgy érzem, hogy annak a Virágnak annál inkább. Nem azért igyekeznél-e ennyire, mert beérettek a terveid? – Meglehet, apó – felelte csaknem suttogva Beke. – Meglehet. Mert ha őt Tengri nekem adná egyszer feleségnek... – Tengri csak akkor ad valamit, ha az mindenekfelett jó, és nem ellenkezik az égi törvényekkel. Mert hát a földi törvényt ugyan mink hozzuk, de Tengri jóváhagyásával. Virágnak ura van, ha megjön, és keresi az asszonyát, téged miszlikbe aprít. Akárhol vagy is, megtalál. És megöli Virágot, mert a törvény megengedi, a szállás meg elvárja, hogy megtegye. – Vele voltam mostanáig, bátya... – Én is ekként gondoltam... – Bátya, nekem Virág kell. Nem akarok én törvényt bontani, sem az ősök árnyait háborítani. Azért megyek most el, mert kalimmal akarok visszajönni. Csákánnak meg a Virág apjának, bánom is én,



kinek kell megfizetnem. De Virág kell nekem, érted, bátya? Kell! És így lesz, megszerzem, még ha az ég szakad is belé. – Nem kétlem, hogy megteszed. Hogy a monyók játszana azzal a konok fejeddel a csalitban! – morogta az öreg mérgesen, és feltápászkodott. Kinyitotta az egyik koporsót, melyben különféle alkalmatosságok rejtőztek: Jakti ruhái, személyes tárgyai, de volt ott még asszonynak való ing és egy díszes főkötő. Jakti ezt most óvatosan kirakta a jurta nemezszőnyegére, s legvégül kiemelt egy vörös brokátba csavart, hosszú csomagot. A tűz fénye mellett lassú, tiszteletteljes mozdulatokkal bontogatta az öreg a zsinórokat. Beke lába elé egy fedeles, szép mívű tegezt fektetett, ami telve volt nyílvesszőkkel. Aztán előkerült egy gyönyörű íj, a csontlapokon vésetekkel, akkurátusan összetekert, tarsolyban óvott idegekkel. Külön, a csomag alján, lenvászonba tekerve egy mogyeri szablya rejtőzött. A szablyát Jakti óvatosan a két tenyerébe emelte, mintha csak simogatná, s finoman kivonta a veretes bőrhüvelyből. A tűzhely fénye vörösen villant a könnyű acélon. – Ha már mindenáron verekedni akarsz, akkor ezekkel megsegítelek, fiam. Szent fegyverek, legalábbis a számomra azok. Azt, hogy ilyen magas kort megértem, és az eszem sem hagyott cserben, sokban nekik köszönhetem. Vagy harminc csatában voltak a társaim, s tudom, hogy szerencsét hoztak. Ez a szablya már annyi vért látott, hogy a folyót a túlpartig megfesthetné. Az íjat az egyik legjobb íjasmester készítette még az apámnak, de ő hamar átadta nekem. Csak egyetlen csatában szolgálta ki. Azóta őrzöm, és csak akkor veszem elő, ha nagyon szükséges. Erős karok kellenek hozzá, akárki emberfia fel sem tudná ajzani. De akit az ebből kiröpített nyíl elér, az többet nem kér enni. Nesze, ezt mind vidd magaddal. Beke ellenkezni próbált, de az öreg oly vad pillantással meredt rá, mintha lenyelni készülne. – Nem is azt mondtam, hogy a tied, te! Ha épségben visszatérsz, majd visszaadod. Így már helyén van az alku? Az öreg Jakti nem szeretett sokáig búcsúzkodni, de nem is volt ez szokásban arrafelé. Aki elment, azt a szellemek jóindulatára bízták,



maguk pedig varázslatokkal igyekeztek, hogy Tengri megtartsa az eltávozottat életben, egészségben. Áldoztak is, ahogy a lehetőségeik engedték: lovat, üszőt, juhot, s a táltos mindig megjövendölte, mi lesz a sorsa a hadba igyekvőnek. S ha mégsem tért vissza, a szállás népe sokáig kutatta, miért büntette meg a Világügyelő, melyik megbántott ős szelleme járt nála közbe. Beke hajnal előtt kivezette a ménesből a lovát, Jakti pedig két másikat a sajátjából. Volt az öregnek vagy tíz, ott legeltek a többivel, mert amúgy minden a nagycsalád tulajdona volt. – Egy lóval csak az megy csatába, akinek minden mindegy, vagy kevesebbet kapott Tengritől, amikor az észt osztotta. Vezetékre veszed őket, fiam, aztán... – Ha megjövök, mindegyik helyett tízet hozok neked, bátya ígérte Beke, majd a nyereg mögé kötötte szegényes málháját, és a keze ügyébe vonta Jakti fegyvereit. A bőriszákba rejtette a disznóhólyagot, amibe az öregember pár napra elegendő szárított és porrá tört húst tömött, két kisebbe némi aszalt gyümölcsöt és főtt kölest. Egy kecskebőr tömlőben friss víz kotyogott, egy másikban kumisz, ezeket a nyeregkápára akasztotta. – Indulj már, amíg a szállás meg nem ébred – unszolta mogorván Jakti, de a hangja rekedt volt és fátyolos. – Még a végén megkérdik, mire ez a nagy sietség, aztán magyarázkodhatsz. – Így most majd neked kell, bátya... – Erre ne legyen gondod. Megmagyarázom én még a jeges esőt is, ne félj. Beke felkapaszkodott a nyeregbe. A két másik lovat vezetékre vette, s a szíjakat átfűzte nyergének egyik gyűrűjén. – Hát, bátya... Tengri megáldjon mindenért – fordult Beke a lova fejét tartó Jaktihoz. – Megjövök nemsokára, aztán... –... aztán majd elválik a folytatás, fiam. Most csak azzal törődj, hogy épségben maradj. Félkarú, féllábú legénynek Virág se veszi hasznát – mondta még, aztán elengedte Beke lovát. – Vigyázzanak rád a jó lelkek – lépett oldalt, aztán hátat fordított, és gyalogszerrel baktatott vissza a jurtához. Meg sem fordult, s alakját hamar elnyelte a homály.



A szállás éjjeli nyugalmát vigyázó kutyák beleszimatoltak a levegőbe, aztán visszaejtették busa fejüket mellső mancsukra, s éber álomba merültek. Nem idegen jár a szálláson, nincs miért elkergetni az álmot az emberek szeméből holmi felesleges vakogással. A hosszú szarvú vezérbika feltápászkodott a tehenek mellől, pár lépést tett a legelő alján poroszkáló lovak felé, majd morrant egyet és visszafordult a háreméhez. Azt mondják, van az éjszakának egy pillanata, úgy nem sokkal hajnal előtt, amikor a legsűrűbb a sötét, s a legnagyobb a csend. A pusztaiak félnek is tőle, mert úgy tartják, hogy a legerősebb szellemek, a leginkább rosszindulatúak, a betegséghozó démonok éppen ekkor igyekeznek kiszemelt áldozataik felé. Beke gondosan kikerülte a csalitost, nagy vargabetűt írt le, hogy a forrás és a kissé távolabb eső szikla környékét ne közelítse, mert ott ilyen tájban sűrűbb a szellemjárás. A nádasból két apró lángocska kandikált: lidércek lámpásai. Bár lehet, hogy csak egy éjszakai állat szeme csillant, amelyik jobbnak tartotta óvakodni inkább, semmint közelebbről szemlélni az idegent. A baglyok és a denevérek az utolsó köröket rótták. Érezték, hogy a hajnal itt jár a nádasok, nyírfaligetek alatt, felvillan keleten az első sugárnyaláb íziben, s az Égi Atya lassan felkúszik a látóhatár fölé. Vajon milyen színű palástot terít magára ezen a reggelen? tépelődött Beke. Ha vörös fényben kel, aznap nem lesz békesség, ha meg felhők mögé bújik, akkor valaki meghal. De ha tisztán, arany színében ragyogva kúszik fel a csodálatosan kék égbolt tetejére, az a nap örömöt, diadalt hoz. A szállást már rég a háta mögött hagyta, amikor az első sugarak áttörtek az erdő párába burkolt fái között. Beke egy kis liget mellett nyeregből szállt, s a ló hasán lazított a hevederen, hadd pihenjen az állat. A vezetéklovak mellső lábára béklyót hurkolt, aztán előszedett egy fából vájt csanakot, a bendőből egy marék, este főtt kölest, s a



földön ülve, ujjaival golyócskákat formálva az ételből lassan, elmélázva majszolta. Virágon járt az esze, és azon, hogyan fogadja majd, ha hazatér. Semmit nem tudott az eljövendőről, de azt az egyet világosan látta: Virágot egyszer magával viszi, akárhogyan is. A delelőre kúszott napot is a nyeregben köszöntötte. Nem sietett, kímélte, óvta a lovakat, és kerülte az utakat. Ha karavánt látott, amely északnak araszolt a pusztán kimért, lusta léptű, hosszú nyakú tevékkel, imbolygó málhával, s az állatok előtt baktató karavánbasival – ahogy a vezetőt a türk népek nevezték –, inkább megállt, meghúzódott valahol, s várta, hogy elvonuljanak. A sereg nyomait követte. El nem téveszthette, hiszen a tízezernyi pata meg a vaskos szekérkerekek széles, poros utat vágtak a sztyeppe füvébe. Néha vadlovak vágtáztak át előtte, és ilyenkor nyugtatni kellett a sajátjait. Amikor a lovak farkast éreztek, mélyet horkantottak, felkapták a fejüket, és idegesen nyerítettek. Pezsgett az élet. Vadnyulak iramodtak, sztyeppei antilopok sorjáztak szépen egymás nyomában, hogy aztán valamitől halálra rémülve kiszaladjanak a világból. A nádasok, vízpartok mellékén koronás szarvasok, félénk szarvasünők kis csoportjai emelgették a fejüket, közelre bevárva a lovast, mert a lovak szagától nem féltek. Beke akár pányvát is dobhatott volna a nyakukba. Az óvatosság mindennél fontosabb, úgy tartotta a vitéz. Este, mikor egy dombháton baktatva, a tetőre érve végre megállapodott, nem mert tüzet gyújtani. Éjszaka látszik a fény, messzebbre szállnak a hangok. Hajnalban már készülődött, a magas fűről levert harmat eláztatta sarok nélküli, kunkori orrú, puha nemezcsizmáját. Lovait megszemlélte, patáikat sorra megvizslatta, nem repedtek-e, nem sántít-e valamelyik. Miközben a hátast nyergelte, gyengéd szavakkal beszélt hozzá, simogatta, nyugtatta. Így teszi ezt időtlen idők óta minden pusztai, akinek a ló az életet jelenti. Beke is tudta, mivel tartozik a csendes természetű, békés heréltnek, amely oda viszi, ahová csak akarja, s amelynek az ösztöneire nem hallgatni éppen akkora hiba, mint belovagolni az ingoványba.



Késő délután, mikor már azt hitte, ez a nap is úgy szalad el, hogy egy lélekkel sem találkozik, lovasokat pillantott meg. A zászlót nem ismerte fel, de a kéttizednyi csapat baráti törzsből jött. Beke néhány pillanatig habozott, aztán vágtára fogta, és feléjük rúgtatott. A harcosokat egy aránylag fiatal vitéz vezette, arcán lecsorgott a veríték, és csíkokat húzott a rárakódott porba. Amint Bekét meglátta, három emberét kiparancsolta a sorból, akik elébe vágtattak. – Megállj, te! Hova ilyen sietősen? – rikkantott az egyik, de Beke nem értette a szót. Bekének eszébe jutott, amit Jakti mondott a pusztában kóborló idegen kémekről, de már nem sokat tehetett. Örök életében csak nem félhet ettől? Hogyan csatlakozhatna így bárkihez, ha állandóan attól tartana, nem bizonyítják-e rá? – Beszélitek-e a mogyeri nyelvet? – kérdezte a legközelebbi, harcsabajszú, morcos képűtől. – Elboldogulunk vele – hangzott a válasz. – Hogy van a lovad és a családod? Melyik törzs fejedelmét szolgálod? – szegezte a kérdést Bekének a mogorva harcos. Amazok még soha nem hallottak Bese nemzetségfőről, de a Megyer törzsről és fejéről, Álmosról már igen. A fiatal parancsnok a mogyerit kissé másként ejtve ugyan, de tisztán és érthető hangon fordult Bekéhez: – Szavárdok vagyunk. A sereg után igyekszünk, mert az urunk igazságot tenni hagyott hátra bennünket egy szálláson, akik nem akartak a hadba katonát küldeni. Ha kedved tartja, csatlakozz. Becsületes a képed, nem hiszem, hogy gondunk adódna egymással. Ha kém vagy, arra úgyis rájövök, és akkor fellógatunk. Beke hamar szót értett a szavárdokkal, akik csaknem olyan korúak voltak, mint ő. A parancsnokuk tájékozott, eszes vitéznek tűnt. – A kagán akarja mindenáron, hogy idén is a besenyőre csapjunk. Levedi urunk még a télen körbehajtotta a futárokat a szállásokra, hogy megtudja, mennyi harcossal számolhat. Összejött szépen a sereg, a vezérek mind tapasztalt katonák. – Ki az elővéd? – érdeklődött Beke, miközben a parancsnok a maga kumiszos tömlőjéből kínálta. Maglódnak szólították a többiek.



– Ki lenne más, mint a Megyer törzs. Utánuk rögtön mi következünk, aztán a Tarján. Ha nem így lenne, a kagán már követet futtatott volna Levedi úrhoz, hogy miért nem a legerősebbet, a legmegbízhatóbbat küldi előre. – Az ám! De a zsákmány nagyobbik fele is a mienk lesz! toldotta meg egy idősebb vitéz, aki a magával hozott, porrá tört, száraz húshoz éppen meleg lóvért csorgatott a tömlőbe, hogy így keverjen belőle tápláló kásafélét. – Csak nem te is emiatt jössz? Mert akit itt látsz – mutatott a legényekre görbe, verekedésben sérült ujjával –, mind csak a zsákmányért szállt hadba. Beke körbepillantott: volt köztük néhány feltűnően fiatal harcos. – Mi most lejjebb szállásolunk, a Kazár-tenger mellékén. A szavárd szállások közel esnek a kalmárok útjaihoz. De nektek jobb, Beke barátom, északabbra. Ha ott portyára indul az ember, rögtön átcsaphat a vjaticsokhoz, ott meg mindig akad néhány fehérnép vagy jó kötésű ifjonc, akit pányvavégre lehet kapni, mert jó pénzért eladható valami gazdag bizáncinak. Nálunk jobban kell vigyázni, igen szem előtt vagyunk, a kazárok adószedői is járják a környéket, csupa szaracén meg zsidó... Minket ugyan nem abajgattak annyira, mert tudja azt a kagán, hogy mi fegyverben vágtatunk a birodalmát vigyázni, a hatalmát óvni, csak csettintenie kell. De úgy hírlik, nem sokáig lesz már szüksége ránk, mogyerikre, szavárdokra, ugorokra, de azokra a türk törzsekre sem, akik hozzánk húznak. Aztán Maglód sorjában elmondja, miként tervezi a kazár kagán a jövőben saját seregét zsoldos vitézekből kiállítani. – A kagán kincsestára tele, jut rá, hogy megfizesse a zsoldossereget. Hiszen amióta az eszemet tudom, csak kereskednek és kereskednek a kazárok, északról délnek és fordítva, meg keletről nyugatra. Bizánciakkal, kijevi kalmárokkal, ruszokkal, a bolgárokkal a felső Itil mellékén és a Dunánál. Most már az arabokkal is. Dől a dirhem. Az a sok zsidó, aki hozzájuk menekült, érti a dolgát az ilyesmiben. Nincs jobb kereskedő náluk. – Azt mondod, hogy zsoldossereget akar? – kérdezte eltűnődve Beke. – Talán még az is meglehet, hogy ez lesz az utolsó hadjárat, amikor a kazár előtt úgy vágtat a mogyeri, hogy elsőnek kapja meg a részét a zsákmányból?



– Úgy bizony, pajtásom – vágta rá Maglód. – Nemrég Itil városában jártunk, ott igen beszélik már. Most aztán minden megyeri meg szavárdi, keszi, jenei, és aki a kagán alatt harcolt eddig, bizonyítani akar. Ha mást nem, hát azt, milyen fontos, hogy a kagán továbbra is őket hívja hadba. Habár... – Ha nem minket hív, akkor is akar tőlünk majd valamit, hiszen a birodalmában élünk – fűzte tovább Beke, és Maglód bizonytalanul folytatta: – Bizonyítani mindenki akar. A zsákmányra is szükség lenne, csakhogy most olyan sereg áll velünk szemben, akitől a kagán ugyancsak tart. Ezeket ott szemben – intett fejével a gyepűn túlra kengereknek hívják, vagy kangároknak, ki hogyan. A nyelvükön azt jelenti, hogy a legvitézebbek. Ők adják a besenyők javát. Verekedtem már velük. – Csak nem erősebb az istenük? – Azt azért nem hinném. Inkább csak... éppen olyanok, mint mi. Csatlakozott, hódolt népek. Elismerik a besenyőt maguk felett, és ők vágtatnak az élen, elődként. Mint ahogy mi. Semmiben nem különböznek tőlünk, úgy harcolnak, úgy vetnek tőrt, állítanak csapdát a csatában, mint mi. Igazi, keletről jött pusztaiak. Szívósak és tanítottak a lovaik, tán a beszédüket is értenéd, ha jól odafigyelsz. Hasonlít a türkre. Beke még nem találkozott kengerrel, vagy csak épp nem tudta, hogy az. Mert a „legvitézebbek” nem nagyon hívták magukat így, hanem csak a törzsi neveiken. Ennélfogva aztán a kazárok gyepűn, ahol a mogyeri törzsek laktak egy ideje, inkább a Jula, az Erdim és a Csúr törzsek portyázói jelentek meg, kengerként. Nomád módra dúlták a szállásokat, bár több folyó is elválasztotta őket a mogyeritől. De mi az egy pusztai népnek nyáridőben átúsztatni, a ló nyakába, sörényébe kapaszkodva, vagy télen a jégen átkelni, nemezpapucsot húzva az állatok patáira? – A bajtársaimmal mi is megbízatásban voltunk a télen. Úgy tudtuk, hogy Levedi urunk sem lelkesedett túlságosan ezért a háborúért – folytatta Beke. – Megfogtak egynéhány kémet, tán kenger is volt köztük. Azt állították, hogy az idén minden eddiginél erősebb sereget állítanak szembe a kazárral. Levedi úr akkor



szalajtotta körbe a fagyban lóhalálában a futárokat, hogy megtudja, mire számíthat. – A nagyfejedelem igen tudja, hogy más választás nincs – mondta Maglód. – Most úgy alakult, hogy a besenyők az erősebbek, nem kell ehhez tudós szaracén, aki kiszámolja. De erőt és ravaszságot sosem szabad egy napon említeni. Vertünk már meg kengereket úgy, hogy háromszor annyian voltak. Csakhogy – emelte fel a mutatóujját a vitéz – ha a kazár kagánnak nem engedelmeskedik Levedi úr, ő akkor is szed össze akkora sereget, amivel visszaveti a besenyőt, de attól fogva az is bizonyos, hogy nem érdekli többet, miként gyilkolnak, nyújtogatnak a besék a mogyeri szállásokon. – Keserű gyümölcs a hódoltságé, Maglód – sóhajtott Beke. Látta, hogy nem lesz egyszerű a dolga a zsákmánygyűjtést illetően. – Aki egyszer leteszi a kardot egy másik nép ura előtt, az vagy végleg döntött a sorsáról, vagy véres verejtéket izzad, hogy egyszer újra megszabaduljon. – Csöndesebben, pajtás! – figyelmeztette Maglód. – Még beárul valaki, és a felségsértésért tudod, mi jár? Én a magam részéről nem szeretem a kagánt, bár a feleségem kazár, de az más. Igen jó asszony. Most már ő sem akar hazamenni a fajtájához, jobban szereti a nomád életet, mint a kő- meg a vályogházat, és a földet túrni aztán végképp nincs türelme. Az apja méheket tartott, a mézet és a viaszt, amiből drága gyertyát öntöttek, bizánciaknak adta el, nem holmi kazáriai zsidó kalmároknak. Beke megértette, hogy óvatosabban kell bánnia a szavakkal, bár ehhez nem szokott hozzá. A Megyer törzsnél, de a Tarjánnál sem volt szokásban, hogy maguk között ne mondták volna ki, miként vélekednek a hódoltságról. Mert hát mi mutatná meg jobban, ki a mogyeri, mint a szabadság szeretete? Az utolsó esztendőkben egyre jobban hallatta hangját az elégedetlenség. A mogyerik szemét ugyan ideig-óráig ki lehetett szúrni zsákmányoló hadjárattal, s ilyenkor nyugton maradtak még a vérmesebbek is, mert az élethez hozzá tartozott, hogy a családnak, nagycsaládnak, nemzetségnek ott legeljen a szállásterületén a kövér gulya és a gyönyörű ménes.



Kellett, hogy a kalim megfizetésekor ne legyen gondja senkinek, hogy a tárkányok üllői messzehangzón csattogjanak, a fejedelmi szállásokon az égiektől örökölt tehetségükkel, kiválasztottak módjára kovácsolják a szebbnél szebb fegyvereket, amelyekkel újra csak portyára, zsákmányoló hadjáratra lehet készülni. Kellett, hogy az ezüstmívesek apró függőkbe, tarsolylemezekbe varázsolják tudásuk legjavát, hogy a tulajdonos mutogathassa gazdagságát. Kellett a kazár uralkodónak, hogy a hódolt nép is ízelítőt kapjon a gazdagságból, csak a maga állította korlátokon belül. Az odavetett konc volt az a fék, hogy az elégedetlenség vérszínbe öltözött szelleme ki ne törjön a rejtekéből, s lángba ne borítsa Kazárföldet, s a folyóba ne hajítsa a kagáni trónt. Beke a szavárdokkal egyre keletebbre lovagolt, s csakis a célját látta a szemei előtt lebegni. Maglód az egyik forró délutánon, amikor a lovak portól lepetten, fáradtan ballagtak, előre mutatott: – Ott a sereg, barátom. Abban a porfelhőben, jobbra, a folyó felé. Most már hamarosan megindulunk a besenyőre. Ha nem találkoznánk, Beke, az égiek segítsenek neked – mondta, és elváltak útjaik.
III.
A szavárdok a saját csapattestet keresve elügettek a folyó kanyarulata felé. Jókora félkört írt le a pusztában a víz, mielőtt a tengernek iramodott volna. A hátán most nem ringott bárka, de még egy aprócska bödönhajó sem, a közelgő csata miatt a kalmárok elkerülték a vidéket. Akik a fegyvereiken, sodronyingeken, lószerszámokon akartak túladni, a sereg mögött igyekeztek könnyű, kétkerekű



szekerekkel, vagy hosszú saroglyással, amelyeken félkörívű ponyva alatt lapult a szállítmány meg a kalmár családja. Amikor egy csatának vége van, a kalmárok azonnal ott teremnek, hogy a zsákmányt szerző harcosoktól kemény arab ezüstdirhemekért megvásárolják a felesleget, s azt még drágábban, s lehetőleg hamarjában, el is adják. Cserélni is lehet, kardot szablyára vagy fordítva, ha az értéke megegyezik, bár a pusztában az érték egyben hasznosságot is jelent. A derbenti acélból vert szablyának nincs párja, három lovat is adnak az ilyen mestermunkáért. De a kalmárok csata előtt inkább csak eladnak. Ilyenkor mindenkinek eszébe jut, mire lenne még szüksége, miben szűkölködik, mi jelentene nagyobb biztonságot. Árulnak a kalmárok keleti sisakokat, fegyverövet, a módosabbak lovára való páncélt, ami bőrrétegekből áll, védi a szügyet és a nyakat, egészen a ló térdéig. Van olyan is, amelyikbe a bőrlapok közé fémet varrtak, hogy a nyílvessző lepattanjék róla. A módosabbak valahogy sosem szerettek bőrpáncélzat nélkül, könnyűlovasként és elsőnek rohanni a harcba. Az így felvértezett lóval ugyan nem érdemes hatalmas vágtákat tervbe venni, vagy egészen közelre bevárva az ellenséget, menekülést mímelni, mert az illat sokkal hamarabb kidől a súly alatt. A könnyebb páncélzatnak mindig sokkal nagyobb keletje van a pusztai hadviselésben. Beke tanácstalanul ődöngött. Nem tudta, merre keresse az övéit. A Megyer törzset mindenképpen kerülnie kellett. Ellovagolt a sereg jobbszárnya felé, ahol a folyó a legélesebb kanyarulatot vette, és végigpillantott a táborozó harcosok vonalán. Épp az eszébe ötlött, hogy a gyülekező sereghez nem okos dolog ilyen közel bóklászni, mert rosszat sejthetnek az őrök, amikor szisszent a levegő, s előtte néhány lépésre acélvégű nyílvessző vágott a letaposott fűbe. Fütty sivított, valahonnan felelt rá egy másik, s Beke a karjait széttárva lecövekelt. Jobbról és balról két-két lovas vágtatott felé. Kettő egy nyírfaliget felől közeledett, és az enyhe lejtőn hamarabb értek, mint a másikak, akiknek át kellett gázolni az érintetlen, magas füvön. Felajzott íjat tartott az egyik, előre nyújtott lándzsát a másik.



– Hé! Állj csak meg, ahol vagy! – harsant a kiáltás, és Beke azonnal megértette, hogy beleszaladt a csapdába. A rejtett őrök a teljes sereget körülvették, megelőzendő az ellenséges kémek beférkőzését. – Lóról, te! A kezedet a fejedre! Hadd lássuk, ki vagy? – Most jöttem a szavárdokkal. Nem vagyok kém. A Megyerből vagyok, a mogyeri hadat keresem... – Lépj csak el a lovadtól – hörrent a másik, és egy mozdulattal elkapta Beke hátasának fékjét. – Miért innen jössz, ha a mogyerit keresed? Nem tudod-e, hogy itt a kazár seregrész készülődik? Azok agyonütnek, ha megfognak! Senki nem mossa le rólad, hogy kém vagy. – Mi van az iszákodban? – emelte le a félig üres bőrzsákot az odaérkező. – Csak nem azt akarod mondani, hogy ennyi az összes élelmed? El sem kezdődik a csata, máris éhen halsz. – Nincs több – mondta némileg megnyugodva Beke. – Ennyit is alig tudtam összeszedni a szálláson induláskor. Szegények arrafelé az emberek. – Ki volt a szállás feje? És a nemzetségé? – kérdezte az első vitéz, s Beke őszintén válaszolt. – Ismerem Bese apát, mert a szállásnépéhez tartozom – mondta amaz. – Kemény vezér az. – Én csak befogadott vagyok Csákán apa szállásán – magyarázta Beke. – Sebesültem a télen, itt van-e, nézzétek – húzta fel az ingét, s mutatta az oldalán a vörös forradást. Az őrök nem titkolt irigységgel méregették Bekét. Nagy szó a sebesülés, bátorságot takar, s azt mutatja, nem akárki fia az, aki heget visel. – No, önts ki mindent az iszákodból, aztán mutasd a fegyvereidet. Rejtegetsz-e valamit a ruhádban? Beke szolgálatkész. A vitézek útbaigazítják a mogyeri tábor felé, s a lelkére kötik, hogy melyik úttól óvakodjék. – Szoktató gyakorlat van, a kazárokkal együtt verekedők most ismerkednek egymással – figyelmeztették. – Még legázolnának lovastól. Beke megköszönte, és a göröngyös úton lassan poroszkálva indult a mogyeri seregtest felé.



Ameddig a szem ellátott, mindenütt seregrészek, vágtató, dárdát vető, majd egyetlen kürtjeire, sípszóra visszavonuló egységek mozogtak. Amelyikkel a csapatparancsnok elégedetlen volt, azt folyvást visszazavarta addig, amíg elég jól nem tette a dolgát. A harci lovak ismerik a kürtjeleket, a vitézeknek parancsolni is alig kell nekik, végzik a dolgukat maguktól. Beke is tudta ezt jól, s csak azzal törődött, nehogy véletlenül két gyakorlatozó egység közé keveredjen. Egy kisebb csapatra lelt, akik nem gyakorlatoztak. A fűben üldögéltek és beszélgettek, s akin süveg nem volt, annak jól látszott a tar fejbőre, hadba vonulás előtt magasra kiborotvált homloka. A lovak felszerszámozva legelésztek. Beke feléjük indult, kellő távolban udvariasan a földre ugrott, és vezette a hátast. – Tengri adjon jó napot a csatára – köszönt, és a parancsnokot kereste. – Itt olyan nincs – hangzott a felelet. – Most van készülőben, hogy válasszunk – fordult felé az egyik, könyökére támaszkodva hasaló, fűszálat rágcsáló vitéz. – Csak nem jelentkeznél parancsnoknak? A többiek nevettek, s Beke zavarában elmosolyodott. – Most érkeztem, három napot lovagoltam egy szavárd csapattal. Nem vár egyik század sem. – ’Iszen akkor jó helyen jársz, öcsém, mert mi sem tartozunk senkihez – morogta egy őszülő bajuszú. – Jól van-é a lovad meg a családod? – Békót a lovak lábára, osztán heveredj közibénk – javasolta az előző. – Hidd el, most ez a legjobb. – Én azért mégis jelentkeznék a parancsnoknál – firtatta Beke, de többen is leintették. – Most mondtuk, hogy itt olyan nincs. Se tizedes, se százados, mert nincs itt se tized, se század. Azt mondták, szervezzük meg magunkat, aztán beállhatunk valamelyik töménbe, elférünk a tízezer között. Itt mind olyanok vannak, akik kettesével, hármasával jöttek. Ki innen, ki amonnan. Harcolni, verekedni tudunk, de mégsem vagyunk csapat. Érted már? – Akkor én mégis inkább továbbmennék – próbálkozott bizonytalanul Beke.



– Minek mennél, testvér? Magyarázkodni? Biztos vagy abban, hogy el is hinnék? – nézett a szeme közé egy mokány, kerekképű harcos. – Tegnap kémet akasztottak a kazárok, tegnapelőtt meg a Nyék törzsbéliek. Bizonygatta az is, kiféle, miféle, de csak fellógatták. Reggelre ronda fekete nyelvet eresztett. Azt mondom, gondold meg, és higgadj má’. Beke maradt. Szedett-vedett, szánalmas kis társaság volt a kazár sztyeppe minden sarkából. Amolyan otthontalanok, akiknek a szállását, családját tönkreverték, kardélre hányták, felégették, s akiket eddig nem fogadott be egyetlen nemzetség sem, vagy tán ők sem nagyon igyekeztek. Földönfutók, akik most meghallották: háború lesz, s talán zsákmány is, ha ügyeskednek. Ám a hadi szervezettség a Kazár Birodalomban ennél komolyabban gondolkodott. Nem szerették a gyülevész népséget, mert azt nem ismerték, és nem tudták, hogy megbízhatnak-e bennük, ha keményre fordul. Beke is vegyes érzéseket táplált irántuk. Holmiját maga köré vonta, mert nem bízott meg teljességgel egyikben sem. Még a lovait is egy helyben tartotta, egy földbe vert karóhoz kikötve, hogy mindig szem előtt legyenek. Estére járt, amikor a kazároktól három vitéz érkezett. A lovak szerszámát telis-tele aggatták mindenféle verettel, ruhájuk díszes, fegyverzetük mestermunka. A nyereg magasából, pökhendi módra, mogyeri nyelven szóltak: – Kitelik-e belőletek öt tized? No, ha igen, akkor én vagyok a parancsnokotok, s ti mostantól a balszárny első töménjéhez tartoztok. Nem kérdem, rendben van-e így, hanem szedjétek a cókmókot és lóra. A zsákmányból nektek is épp annyi jár, mint más közvitéznek. De egyet jól véssetek az eszetekbe: aki mást tesz, ha már benn áll a sorban, mint amit én mondok, azt nagy tisztesség éri, mert személyesen vágom agyon.



Így találta magát Beke egy olyan kazár csapatban, amelyben talán ha húsz valódi kazár volt, a többi mind más pusztai nép fia. Másnap hajnalban a csapatot gyakorlatra parancsolták. A vezérlő tiszt üvöltözött, a kürtök bőgtek, a lovak meg egyre idegesebbek lettek. Ha fordulni kellett, nem mindegyik értette meg azonnal gazdájának szándékát, és kitört valamerre, a pihenő vitézek harsány röhögésétől kísérve. A sorok persze megbomlottak, s kezdődhetett elölről az egész. A kazár tiszt – aki valaha palotatestőr volt, de viselt dolgai miatt elkergették – tajtékzott a dühtől. Űzte, hajtotta a lovakat és a gyülevészeket, élelmet, vizet nem engedett magukhoz venni, pihenőről pedig hallani sem akart. Amikor késő délután végre a szállásra botorkáltak, ember és ló egyaránt félholt volt. – Ezek eleve halottat akarnak csinálni belőlünk – morogta egy legény, és kiköpött. – Azt hiszik, hogy ha holnap meg kell rohanni a kengert, arra a legjobb a kifulladt harcos. Vagy talán velünk akarják betömni az árkokat? Beke nem vállalt részt a hamar kerekedő vitából, mert nem akarta magára vonni a figyelmet. Őt más cél élteti, arra kell gondolnia, s nem a békétlenkedésre. A bőriszákból előkaparta a porrá tört hús maradékát, köleshez keverte, vízzel masszává gyúrta, és két nyelettel befalta szegényes vacsoráját. Teli hassal úgysem szabad rohamra menni. Furcsa emberke közeledett a gyülevész szálláshoz, ami voltaképpen nem is volt igazán szállás, inkább csak egy nagyobb tér, ahol rendetlen összevisszaságban hevertek a harcosok a sebtében gyújtott tüzek körül. A fejük alá tették a nyerget – így legalább biztonságban van! –, a nyeregtakarót pedig mindenki magára terítette. Az éjszaka néha a nyár közepén is hűvös volt ezen a síkon. Az emberke nem viselt fegyvert. Olyan táltosfélének tűnt, bár nem egészen úgy viselkedett. – Ne szólj hozzá – suttogta Bekének a szomszédja. – Azt mondták, folyton szellemek kínozzák. Ráadásul nem is egy, s ha nincs révületben, akkor se mennek ki belőle. Még a végén rontást hoz valamelyikünkre.



– Meg ne próbáld elzavarni! – mordult egy harcos a tűz túloldaláról. – Akkor biztosan nem éred meg a reggelt. Hagyd! Tegyen, amit akar. Bekét a hideg veríték áztatta, mikor az emberke éppen mellette ült le. Valami bizsergést is érzett a hátában, s arra gondolt, máris megfogant a rontás. Amaz a táltosok köpönyegét viselte, de arra csak egyetlen holdat és napot varrt fel hajdanán egy ügyes kéz. A dobot is bőriszákban tartotta, átalvetve a vállán. Elrendezgette a holmiját, meghajolt a tűz felé, valamit hajított is bele, amitől kellemes illat terjengett. – Láttam álmomban a Hadistent – kezdte halkan, mintha csak magának beszélne, de közben néhány pillantással végigmérte Bekét. – Jól érezte magát, a trónján ült, és két koponyára tette a lábát. Mogyeri lovak koponyáira... Mindenki feléje sandított, de közelebb húzódni nem mertek. Babonás félelem szállta meg a gyülevészeket. Olybá tűnik, a kis emberke – akinek korát lehetetlen volt megbecsülni – nagyon jó megfigyelő, mert azt mondta Bekének: – Nem bánom, ha máshova mész pihenni. Látom, hogy félsz tőlem. Mindenki fél. Azt beszélik a hátam mögött, hogy megrontom, halált küldök arra, akire akarok. – Minden táltos tud ilyesmit – dadogta rekedten Beke, és eszébe jutott, hátha egyenesen érte jött el most a halál jeges lehelete, és a kis emberke az, aki elhozta. – Pedig én nem tudok rontani. Soha nem is tudtam. Csak ezek hiszik – vágott pillantása a heverő gyülevészekre. – Beszélek a szellemekkel, amikor csak akarok, de halált nem hozok. Mogyerire főleg nem. – Mondott-e valamit a háború istene? Vagy ezt a magamfajta nem tudhatja? Csak a vezéreknek mondod el? – kérdezte Beke, nyugalmat erőltetve magára. Beszélt már megszállottal, és tisztelte is kellőképp. – Vezér az én szavamra nem kíváncsi – rándított a vállán az emberke. Magokat kotort ki az iszákból, s rágcsálni kezdte. – Azt mondják, Tengri elvette az eszemet. Pedig... – legyint – sokan vannak itt olyanok, akiknek tényleg elvette, vagy tán soha nem is volt nekik. Van-e vized?



Beke megrémült. Hátha varázslást akar a vízzel, s neki holnap abból kell innia. De nem tudja azt mondani, hogy nincs. A vizet egyetlen pusztai sem tagadhatja meg a másiktól. Az emberke illendőn kilöttyentett egy kortyot a földre, majd röviden meghúzta a tömlőt. – Köszönöm. Kicsit állott már ez a víz. Cseréld ki holnap, mert ki tudja, mikor lesz rá módod. Jó pár vitéztől kértem már, de mind azt mondta, csak annyi van, ami neki elég. Ejh... tudom, hogy féltek adni – csapott mérgesen a levegőbe, és egy darabig maga elé meredve üldögélt, mielőtt újra szólt: – Holnap hajnalban, meglásd, az Égi Atya vörösben kel, de felhők is takarják majd. Kemény lesz a csata, és sok a halott. Álmomban lovakat láttam vágtatni a föld felett. Nyílvessző meredezett az oldalukból, és habos vért prüszköltek. Senki nem ült rajtuk. Én holnap nem támadnék, fiam. Nem én! – Mondd el a gyulának, öreg. Te mégiscsak szent ember vagy, meg kell, hogy hallgasson. – Dehogy vagyok én táltos, sem szent – rázta a fejét amaz. Legutóbb megvert az egyik bő a Tát nemzetség szállásán, mert elmondtam, mit láttam, mit hallottam a szellemektől. Gondolod, hogy megvert volna, ha táltos lennék? Hát ennyire kíváncsiak arra, amit beszélek. Hallgatott egy darabig, aztán kotorászni kezdett az iszákja fenekén. Könyöknyi, megbámult vesszőt húzott ki, mindenféle jeleket véstek rá valamikor. Olyan kicsiket, hogy napfényben is alig láthatók. Beke ismét megrettent, úgy vélte, most kezdődik az igazi varázslat. – Ez a bot a mogyeri nép története – simította meg a faragást az emberke. – Ezek a jelek megmutatják annak, aki érti az olvasást, mi történt a mogyerikkel ötvennél is több emberöltő előtt. Ettől a bottól eddig még mindenki megijedt, fiam, pedig láthatod, csak egy ártatlan bot sok-sok faragással. Az ereje abban van, amit elmond. Nekem az apám adta át, ő pedig a nagyapjától kapta. Senki nem volt táltos közülük, de ezt megőrizték.



– Ezt te el tudod olvasni? – Bekén úrrá lett a kíváncsiság. Az emberke félszemmel rápillantott, és mosolyféle futott át a szája szegletén: – Igen sok nemzedékkel ezelőtt kezdte ezt vésni az egyik ősöm. Belevéste egy botba az első jeleket, aztán később mindegyikük hozzárótta a maga életének történéseit. Látod, ez itt, ez a hullámvonal, nagy hegyet jelöl és folyókat. Hétszer száz esztendeje ott élt a népünk egyik fele, az ugorok nemzetségei, de ez már itt azt mutatja, hogy négyszer száz éve délnek kellett indulni. Ez a jel a szabir törzsek jele, ők űzték el az ugort meg a többit a Nagy Kőövtől, az erdőmellékről. Ha még lejjebb megyünk, látod, ez a jel az Itilt jelenti, ez meg a bolgárokat. Ez itt a kazárt és a besenyőket. Itt meg vannak a baskírok, a türkök, az onogurok, az úzok. Ezek pedig a fejedelmek nevei, itt, alul, Levedi úré. – Akkor te tudod a hét ősödet is, ugye, bátya? – Te nem tudod? – meredt Bekére az emberke. – Szánni való csavargó lennél? – De, tudom én is. A Megyer törzsből vagyok. – Erős, gazdag törzs, és az a fejedelme is, Álmos úr. Nemsokára ő lesz a mogyerik vezérlő fejedelme. – Ezt meg honnan veszed? – kérdezte kételkedve Beke. – Tudom. Sokféle álmot látok, és a legtöbb megvalósul. Nem azonnal, de olyan is előfordul. Hanem azért... holnap, ha elindulnak a seregek, kerüld a jobbszárnyat – mondta búcsúzóul a bátya, aztán kilépett a tűz fényköréből. Az éjszaka úgy nyelte el, mintha soha nem is járt volna ott. Utolsó mondata sokáig visszhangzott Beke fülében. Mit mondott? A jobbszárnytól óvakodjam? – ismételgette, de sehogy nem értette. Holnap a balszárny első töménjében harcolnak, emlékezett a parancsnok szavaira, és a tudat jóleső érzéssel töltötte el. Úgy aludt el a tűz mellett, akár egy darab fa.



Hajnalban arra ébredt, hogy fázik. A nyeregtakaró, amibe burkolózott, csatakos volt a harmattól. Mellette a tűz csendben pattogott. Az egész had aludt még, a csillagok hunyorogtak, csak az őrség rótta a köröket a tábor körül. Beke felkelt. A tegnapi szakadatlan meneteléstől és a gyengécske vacsorától minden tagja ólomnehéznek tűnt. Még nem pitymallott, amikor egyszerre megélénkült az élet. A középhadnál támadt először mozgolódás, s gyorsan terjedt a legutolsó csapatrészekig. Paranccsal rohangáló futárok verték fel a félig kába vitézeket, kezükben zászló, övükön jelzőkürt. – Fel! Nyeregbe! – ordítja a kazár tiszt, a gyülevészek parancsolója. – Teljes fegyverzet, víz, a tegezek tele legyenek! Gyülekező! Gyerünk, lusta disznók! Felkelni! – taszít oldalba a lándzsája nyelével néhány mélyen alvót. Bekének annyi ideje marad, hogy a fegyvereit megszemlélje, de az íjat még ajzatlanul hagyja. Az ideg érzékeny a nedvességre, a hajnali ködre, s ha elveszíti rugalmasságát, használhatatlanná válik a legfélelmetesebb fegyver. Az öltözékét rendezgeti: megvan mindene. A két vezetéklovat most nem viheti magával, azok három lovász felügyelete alatt külön ménesben várakoznak a rohamra készülő sereg mögött. A kazár tiszt annyi időt se hagy, hogy a gyülevészek némileg rendezzék a sorokat. Zászlótartójával, kürtösével messze előre rúgtat, oda, ahol Beke a sereg balszárnyát sejti. Mindenki azon igyekszik, hogy a nyomában maradjon, de a lélekszakító rohanás a hajnali párába vesző sztyeppén egyenlő a nyaktöréssel. Hogy senki nem bukik fel, az csak a lovaknak köszönhető, mert az állatok ősi ösztönnel megérzik, ugorják a kisebb-nagyobb mélyedéseket, a kidőlt és fűbe veszett fatörzset. Beke hátán szíjon keresztben a lándzsája, az övén díszes hüvelyű szablyája, a másik oldalon a fedeles tegez, tele vesszővel, melyek a bőrpáncélt is beszakítják. Íja a tokban, tarsolyban az idegek, vagy fél tucat. Két kést tűzött még az övébe. A szavárdoktól cserélt el tőrért



egy olyan föveget, melyről oldalt és hátul is a nyakszirtet és az arcot védő, vaskos bőrdarab lógott. A ló ideges, és Beke simogatással nyugtatja. – Valamit érez a lovad – hallja maga mögött. – Az enyém is ilyen. Még nem volt csatában, nem tudja, milyen, csak érzi a rosszat. Beke töménje a gázlónál áll csatarendbe. Lassan világosodik, s a harcosok elhűlve nézik, hogy a nap ólomszürke felhő mögül kel. Ez rosszat jelentett sajátnak és ellenségnek egyaránt. – Nem jó ez a hely támadni – morgolódik egy másik. – A szemünkbe süt a nap. A kengerek majd egyenként vadásznak le minket, mert jobban látnak. – Amikor a csata elkezdődik, nem ott jár már a nap – fűzi hozzá egy harmadik vitéz, a fegyvereit igazgatva. – Nem lepne meg, ha nekünk kellene elsőnek átkelni a folyón, hogy legyen, aki őrzi a többinek a gázlót. – Igazad lehet – bólint Beke, mert ő már látja, ahogy a kazár tiszt zászlóval megadja a jelet az átkelésre. Nem tudni, milyen mély a gázló. Mindenki a ló hátán marad, ez a parancs. – Gyülevészek! Harmadik tized! – rikkant a tiszt, és a túlpartra mutat. A tíz lovas vitéz elsőként indul meg. Jó közepes nyíllövésre látszik a másik oldal, s a víz néhány helyen apró hullámokat vet. Ez azt jelenti, hogy ott sekély, és köveken törik meg. – Senki nem küldött eddig a túloldalra felderítőket? – kérdezi csodálkozva Beke, de a szomszédja megmagyarázza: vannak ott, de ők az éjjel már nem gyújthattak tüzet, világosban meg el kell bújniuk a rekettyésben, vagy még beljebb. Hamarosan a tömén is megkapja a jelet az átkelésre. Beke gyomra egy pillanatra elszorul, mint mindig, ha támadásba ment. A túlparton egy kis domb magasodik, mögötte a sztyeppe. A füzesek egészen a vízpartig nyúlnak, a gázlónál keskeny a kaptató. – Nyeregben maradni! – száll a vezényszó, amikor a gyülevészek csapata beleereszkedik a vízbe. A lovak idegesen kapkodják a fejüket, a harcosok erősen fürkészik a túloldali rekettyést.



– Itt már kaphatunk nyilat – nyugtalankodnak a katonák, mert jól tudják, hogy a besenyő és a kenger íj ugyanolyan jó, mint a mogyeri. – Ha most elkezdik, akkor úszhatunk... De nem kezdték. A csapat kikapaszkodik a partra, és végigvágtat a domboldal takarásában. A kazár parancsnok lovának inai feszülnek, amint felrúgtat a dombhátra, ahonnan beláthatja a vidéket. Balra tőlük már csak két század készülődik, a tömén zöme egy másik gázlón rúgtat át. A lovakat ügetésre fogják, és Beke jól látja, hogy a sereg több sorban, hosszú arcvonalba fejlődik. Néhány csapattest kiválik és elvágtat más irányba. A kazár parancsnok egy fátlan síkon megálljt parancsol, és pattan az utasítás: – Ideget föl! Amerre a szem ellát, kazár és mogyeri csapatrészek vonulnak harcrendbe fejlődve. A középrész vastag bőrpáncéllal ellátott harcosai tömött, baljós, sötét falat alkotnak. Ott lovagol a sereg vezére, de Beke és a gyülevészek igen messze esnek tőle. A kazár hadvezérnek még a nevét sem tudják. Nyugtalanság hullámzik át a hadon, amikor a felderítők a messzi távolban megpillantják a besenyők első lovascsapatait. Zászlójel a töménparancsnokoknak, mire az egész had lelassul, majd megáll. A századparancsnokok lesik az ezredparancsnokot, aki a töménparancsnokra figyel, de utasítás nem érkezik. Néhány távoli dombhajlat mögött pár kisebb ellenséges csapatrész láthatóan valamilyen terv szerint mozgolódik, keresve a jobb támadási pozíciót. – Minek állunk, hé! – kiáltja előre egy idősebb harcos a gyülevészek közül, de be is fogja rögvest s száját, mert a kazár tiszt szeme fenyegetőn villan. Aztán már csak magának morogja: – Még a gyerek is tudja, hogy menetből, rohanvást kell a besenyőt támadni. Nem fog az a kedvünkért felállani négyszögekbe. Nem nyugati, vasalt sereg az! – Igazad van, pajtás – bólogat a komája – most éppen itt, de kettőt se pislantunk, és máris amott vágtáznak. Ezek ellen nem lehet másként, mint szétspriccelve, aztán üsd, ahol éred, a disznaját.



– Tovább! – int a kazár tiszt, és a gyülevészek meglódulnak. Előbb lépésben, aztán ügetésben. – íjat föl! – hullámzik végig a kürtjel, és Beke kihúzza a tokból a felajzott, halált hozó szerszámot. A tegez fedelét is megnyitja, és tenyerét végighúzza a hegyével felfelé meredező harci vesszőkön. Egyet az idegre helyez, három másikat pedig az íjat tartó kezébe fog. A mellette ügető, nagyon fiatal harcos lopva pillant rá a szeme sarkából, mint aki ellesni készül a szakavatott mozdulatokat. A harcos alig lehet tizenöt esztendős. – Félsz? – kérdezi Beke, de a gyerkőc büszkén kihúzza magát a nyeregben, és a fejét rázza. – Akkor jó. Mindenki fél, csak nem mondja. A fickó továbbra is kísérteties pontossággal követi Beke mozdulatait. Balról, a lanka tetején egy mogyeri lovas jelenik meg, és észveszejtő sebességgel robog feléjük. Már a gyülevészek is hallják: mintha a föld morogna, olyan az ezernyi, közeledő pata moraja. – Balra nyitódj! – üvölt a kazár tiszt, és Beke csapata a dombhátnak fordul. – Feszíts! – röppen a következő parancs, és a gyülevészek a lovak nyakára dobják a szárat. A felajzott íjak feszülnek, az állatokat csak a térdükkel irányítják. Fél szemmel mindegyik a zászlót lesi, meg a parancsnok lovának égővörösre festett sörényét és farkát, s elnémulnak a vitézek. Beke az első vonalban lovagol, mögöttük két másik nyúlik el. A zászló megálljt int. Halálos némaságban vesztegel a csapat, a domb tetején pedig feltűnnek az első besenyő lovasok. Vágtában érkeznek, az élen haladók megállni sem tudnának, oly nagy mögöttük a tömeg ereje. Pár röpke pillanat alatt vagy ötszázan buknak át a domb nyergén, és üvöltve vetik magukat a gyülevészekre és a tömén balszárnyára. S a dombtetőn egyre többen jelennek meg. Megbecsülni sem tudják a létszámukat. Hátrálni, vagy állni a sarat? Ez a kérdés. Ám az előd-csapat csak parancsra fordulhat, mert neki kell oltalmazni a sereg zömét, még ha az utolsó szálig odaveszik is. Ősidőktől a hódolt népek tragédiája ez.



– Nyilat nekik! – ordítja a kazár tiszt az égnek villantott szablyával, és harsan a kürt. A csapat egyszerre emeli a félelmetes íjakat, sziszegve csapnak a levegőbe a tollas vesszők. A besenyő roham csak egy pillanatra lassul le, jó néhány harcos lovával együtt felbukik, de a többiek átgázolnak rajtuk. A számtalan nyílvesszőtől elsötétül az ég, amikor a mogyerik felé kiröpítik, lélegzetvételnyi idő alatt négyet is, minden kenger harcos. – Magasságos Tengri! Ezek rengetegen vannak! – üvölti rémülten Beke mögött egy legény. – Legázolnak, mint az árpamezőt! – Fordíts! – visszhangzik a kürt parancsa, és a lovak a sarkukra ülnek, mikor jobbra és balra szétválik a gyülevészek csapata. Megfeszített izmokkal eszeveszett vágtába csapnak. – Feszíts! – száll a kürtjel, és Beke oldalvást fordulva a nyeregben kilövi nyilait a besenyő harcosokra. Félezrednyi kenger vitéz tör a töménre. Számban ugyan csak töredéke a mogyeri előhadnak, de a gyorsaság és a meglepetés a pusztai népek összecsapásaiban ezrekkel ér fel. Beke látja, hogy a mogyeri balszárny szétszakad, ám ez magában még nem nagy baj. Most jön a kanyarodás – gondolja, mert volt benne része párszor, amikor bekerítették a túl gyors rohammal érkező ellenséget. – Balra! – mutatja a zászló az ezred éle felől, s a lovak magukkal ragadják a mogyeri harcosokat a kengerek diadalittas osztaga felé. –.Feszíts! A vesszők lecsapnak a bőrruhás kengerekre, harcosok bukfenceznek a földre, s eltűnnek a magas fűben. Ki törődne velük? A többiek átgázolnak felettük, s a gazdátlanul maradt lovak, amelyek nem törték nyakukat a halálos zuhanásban, a társaikat követve, üres nyereggel tovább vágtáznak a hadrendben. Csupa tarka ló, jegyezi meg Beke, de ideje nem marad, hogy ezen gondolkozzék. Több nyílvesszőre már nincs idő, a két ellenség egymásba csap. Ezt az egyet a nomád sereg sosem kedvelte, a közelharcot, ha csak lehetett, kerülték. Ha a nyílzápor nem bontotta meg kellő mélységben az ellenséges sorokat, könnyű fegyverzettel nem szívesen robbantak egymásba.



Ám ez az ütközet most a kivételek közé tartozik. Mogyeri és kenger eget rázó üvöltéssel veti magát a küzdelembe. Az első összecsapásban a harcosok jó része, akik legelől vágtatnak, a lendülettől az ellenséges csapat közepéig nyomulnak. Számolatlanul hullnak a földre, a könnyű szablyák villognak, emelkednek és lecsapnak, behatolnak az eleven húsba. A kelő nap egy pillanattal később már vöröslő acélpengéken és véres lándzsahegyeken villan. Beke előtt egy besenyő harcos huzakodik, lándzsáját emeli, de nagy a lendülete ahhoz, hogy pontosan célozzon. Beke ösztönösen a lova nyakára bukik, a döfés elsiklik a válla felett, érzi a csapódó nyél súlyát. A háta mögött rövid, fájdalmas nyögést hall, de nem fordulhat meg, mert a kenger vitéz máris mellette, kezében a vértől maszatos lándzsa felfelé mered. Hallja a harcos ziháló lélegzetét, látja közelről rámeredő szemeit. Beke a szablyával alulról felfelé vág, s a vitéz lefordul a nyeregből. Kürt és visszahívó sípjel visít. Egy mogyeri fordítja a lovát, majd kapna az övébe tűzött tőréhez, de jobb keze helyén csak egy vörös, véres csonk. Észre sem vette, amikor lecsapta a besenyő szablya. A sebesültre akaszkodó kengert leveri egy megtermett türk, és utat nyit a visszavonuláshoz. A kengerek is rendezik soraikat. Nem üldözik a mogyerit, ahogy Beke csapata se őket, és az ellenség eltűnik a dombhajlat mögött. A gyülevészek véresen, tépetten, zihálva gyülekeznek egy liget mellett. Az előbbi csata színhelyéről segélykiáltást, jajgatást, haldokló lovak és emberek hörgését hozza a szél. A reggel még csak most bontja ki szárnyait – Utánam! – üvölti a kazár tiszt, és belevágja a sarkát a lova oldalába. A gyülevészek egyetlen hang nélkül követik. Felbomlik a harci alakzat, mindegy már, ki hol lovagol. Mogyeri parancsnok alatt az ilyesmi elképzelhetetlen. Beke most már biztos abban, hogy a kazár nem érti a dolgát, és a felismerés félelmet keltő. A csapat átverekszi magát egy zsombékon, majd a csenevész csalitosban gázolva torlódik a tömeg. Rendezni kellene a hadrendet, de a kazár még mindig nem ad parancsot az egymásba keveredett századoknak. Beke körül csupa idegen vitéz keresi tanácstalanul a sajátjait.



Sokan véreznek, s minden percben lefordul valaki a lováról. Senki nem siethet a segítségére, mert a kazár tiszt űzi-hajtja őket árkonbokron át. Menekülés ez, vagy a taktika része? A harcosok tanácstalanok. Beke mögött ott rúgtat a fiatal gyerkőc, és úgy tetszik, még mindig híven másolja fogadott tanítójának minden mozdulatát. A tiszt a sereg zöme, a középhad felé veszi az irányt. Utasítást kapott-e erre, vagy a saját feje után rohan? Ki tudná megmondani? Vargabetűket leírva, a zsombékot kerülve, erdősávok takarásában igyekeznek egy ismeretlen cél felé. Mire a kazár felismerné a valós helyzetet, az egyik nyírfás mögül rájuk robban a végzet. Először nyílvesszők szisszenését hallják, majd a tompa koppanásokat, ha az acélvégű vessző vastagabb öltözetet, kápát vagy pajzsot ér. A harcosok ösztönösen jobbra rántják a lovakat: csak el ettől az erdősávtól, minél távolabbra! Mögöttük a besenyő íjászok borzalmas diadalüvöltése hullámzik. A kengerek kivágódnak a fák mögül, a csalitosból, megfeszülnek a hatalmas íjak, és miután a vesszők kiröppennek, a harcosok rázúdulnak a megtépett gyülevészekre. A csaknem tehetetlen, pánikba fordult kazár parancsnok mogyeri harcosai között sok a harcedzett. Ők tudják, hogy mi a teendő. Vágtába csapnak, és közben maroknyi vesszőt kapnak ki a tegezből, miközben fél szemmel hátrasandítva csakis azzal törődnek, hogy a besenyő ne érjen túl közel. Az ellenség tudja, hogy neki kedvez a lesből indított roham, a nyílvesszők erejét fokozza a lovak irama, míg a mogyeri harcosok hátrafelé ellőtt nyilai lassabban, fáradtabban és kevésbé pontosan érnek célba. A mogyerik eleresztik a szárat, csípőből fordulnak a nyeregben, és röppennek a vesszők. Már nem ad rá vezényszót senki, azt sem tudni, hogy a kazár tiszt merre van. Néhány besenyő lovastól felbukik, pár mogyeri pedig a derekába, a combjába kap nyilat. – Balra! Balra! – üvölti Beke szomszédja, egy idősebb, sebhelyes arcú vitéz, és a harcosok egymásnak adják tovább. A gyülevészek



élesen elkanyarodva leválnak a besenyőkről, akik így már meggondolják, hogy érdemes-e beléjük vágódni. Az íjak párbaja már sokkal kiegyenlítettebb. Mind közelebb kerül egymáshoz a két ellenséges csapatrész, már a besenyők arcvonásai is kivehetők a nyakvédős bőrsisak alatt. Beke látja, hogy az ő arcukra ugyanúgy ráfagyott a bizonytalanság és a félelem. Aztán váratlan dolog történik. A besenyő csapatot egyetlen villanás alatt széjjelszórja, legázolja egy ki tudja, honnan előkerült mogyeri seregrész. A zászlón a Kér törzs jelvénye virít. – Soroljatok be mögénk! – kapja az utasítást a gyülevészek csapata egy mogyeritől. – Ki a parancsnok? A kazár tisztről senki nem tud. Elesett, vagy elvágtatott. Mire észbe kapnak, ott rúgtatnak a Kér egysége mögött, és futtában rendezi soraikat egy kajla bajuszú, vérző arcú vitéz. A tudat, hogy rendet teremt végre valaki, nyugalmat hoz. Délkeletnek tartanak, de a kisebb-nagyobb domboktól Beke nem sokat láthat a csata állásából. Ahol porfelhő emelkedik, ott nagyobb a csetepaté. – Hová visztek? – kiáltja az egyik Kér törzsbélinek, de az csak előre mutat, és gyorsabb vágtára ösztökéli paripáját. Elöl szürke, a szemnek áthatolhatatlan porfelhő gomolyog, egyre magasabbra tör az ég felé, és a távoli ligetek, erdősávok, a folyópart beleburkolózik. Egy kisebb dombhátról Beke végre beláthatja a folyó menti síkot a kanyarulattól a mocsarakig és a keleten emelkedő dombokig. A porfelhőben seregrészek csapnak egymásba. Annyit megállapít, hogy legalább két tömén verekszik, húszezer harcos és ló. Kutatja, hol lehet a többi, de a messzeségben csak kisebb, különálló csoportok rohangásznak ide-oda. Hogy hol van már a seregek bal- és jobbszárnya, az a harcosok közt vágtázva nem eldönthető. A Kér törzs egyik parancsnoka leválasztja harcosainak mintegy harmadát, és arra utasítja őket, hogy balról kerülve a gomolygó tömeget, csapjanak a besenyők hátába.



– Nyilat nekik, de csak ha kazár meg mogyeri nincs beékelődve közéjük! – ennyi a parancs, s mindenki számára érthető. A csapatrész fordul, felhúz keletnek, aztán egy domb mögött rákanyarodik az irányra. – Vonalba! Vonalbaaa! – hullámzik végig az újabb parancs, s a tapasztaltabbak már tudják, hogy az íjakat is elő kell szedni, belemarkolni a vesszőnyalábba, s remélni, hogy maradt még a tegezben annyi, ami elegendő a rohamhoz. Úgy villan elő a két sereg harcoló, kavargó, öldöklő masszája a dombhát mögül, mint a varázslat. Talán nyíllövésre sincs a fekete bőrruhás besenyők hátulsó vonala, amint ádázul nyomják, szorítják a kazár és mogyeri sereget a folyónak. – Feszíts! – pattan a parancs, és Beke a többivel együtt kilövi nyilait, s követi a tollas vesszők útját, míg bevágódnak a hátul verekedő harcosokba. A besenyő sorok végre megbomlanak. Tucatnyian lefordulnak a nyeregből, vagy a ló nyakára borulva, kínlódva igyekszenek kivonni magukat a küzdelemből, megérezvén a becsapó fémhegy ütését. Vér- és zsigerszag, lónyerítés, üvöltés a túloldalról. De a besenyők azonnal észnél vannak, s nem telik el villanásnyi idő, máris szembefordulnak a Kér különítményével. Hiába hangzik el a megismételt „vissza”-parancs, az utat elvágja egy most érkező besenyő csapat. Csupa sötét ló, és fekete bőrruhában, könnyű, lemezes bőrpáncélban a harcosok. Beke csapata összezavarodik. Egyetlen kiút marad: északra fel, a balszárny felé, de az irtózatosan messze esik. Keskeny átjáró van csak a harcolók és egy erdősáv között, melyből bármikor elővágtathat valamelyik tartalék besenyő különítmény, a legvitézebbnek tartott kengereké talán, egy ilyen oldaltámadás pedig végzetes. Tépelődésre nincs idő. Beke csapata még egy sorozat vesszőt, ha kilőhet a kétfelől rájuk rontó ellenre, aztán... A csapda bezárul, s ők ott forgolódnak lándzsáikkal, könnyű szablyáikkal egy forrongó, bugyborékoló, vér- és agyvelőszagú massza közepén, ahol már abban sem lehetett biztos senki, hogy



mogyeri, kazár vagy besenyő harcos-e az, aki mellette vagy éppen a hátában huzakodik. Ez az a pillanat, amikor már nem lehet menekülésre gondolni, csak a verekedés marad utolsó lehetőségként. A mogyerik, ahol lehet, megpróbálnak kiválni a sűrűjéből, hogy elég hely maradjon a lándzsa forgatásának, ám erre egyre kevesebb a lehetőség. A fekete bőrruhás vitézek és a színes öltözékű mogyerik egyetlen, hatalmas kavarodásban forognak, osztogatják a halálos csapásokat. Mind többen fordulnak le a nyeregből a paták hasogatta, vérmaszatos földre, s a lezuhant, vérző harcosok körül iszamossá válik a talaj. Beke nem láthatja, miként nyomják a besenyő csapattestek a kazár és a mogyeri sereget egyre hátrább, a folyópart és a mocsarak felé. A dombokról újabb különítmények zúdulnak alá, néhány helyen pár harcosból álló, külön csata bontakozik ki, míg az egyik fél oda nem veszik. Zászlók, törzsi jelvények úsznak a seregek felett, aztán lehullnak a harcolók közé, vagy másutt újból megjelennek. A hangzavarban nem hallani a kürtöket, a parancsnokok sípjeleit. Aki menekülőre fogja, egyszerre legalább három üldözővel számolhat. A Kér harcosai elkeseredetten vagdalkoznak. Beke is beszorul valahova középre. Csak a szablyája van, íja a földre esett, talán össze is tiporták a lovak. A lándzsájára már nem is emlékszik. Hogy leszakadt-e a válláról szíjastól, vagy kiverték a kezéből, ez csaknem mindegy. Balról feléje vág egy besenyő vitéz, de csak a levegőt szeli a penge. Tapasztalt harcos lehet, mert nyomban alulról felfelé vág, s el is éri Beke lovának hasát. A szerencsétlen állat felnyerít, aztán hátsó lábaira ereszkedik, de haláltusája Bekének most az életet jelenti, mert az ismét lecsapó szablya így a ló nyakát éri. Mérhetetlen düh árad szét bensőjében, olyasféle, ami megháromszorozza az ember erejét. Szerette ezt az állatot, sok bajból együtt másztak ki, okos volt, nyugodt és hűséges.



A ló még el sem dől, mikor Beke az ellene lendülő karra vág. A besenyő szablyája széles ívben repül a lovak patái közé, és könyöktől lefelé még markolja néhai gazdája. Aztán a vitéz hasába szúr, és a lóval együtt zuhan a vérmaszatos földre. Homályosan látja, amint mellette megvillan egy mogyeri buggyos nadrágjának kékje, egy ló hatalmas hátulsó patája, alig karnyira a fejétől. Felugrik, és a legelső fekete bőrruhába belevágja a szablyát. A besenyő is elveszítette valahol a lovát, gyalog huzakodna Beke bajtársának, de mozdulata félbeszakad, és összecsukló térdekkel, arccal előre zuhan a véres porba. A tér kitárul, de csak annyira, hogy Beke körülpillanthasson. Mögötte ott verekszik a fiatal gyerkőc, aztán elsodorja két besenyő lovas, és a gyerek eltűnik a forgatagban. Egy másik mogyeri is lehull a lováról, a halálosan rémült állat szemeit forgatva, tágult orrlikakkal, tanácstalanul toporzékol, az oldalából vér csorog, és láthatóan az ember segítségére vár. Beke elkapja a ló sörényét, és a hátára lendül. Szinte azonnal rácsap egy besenyő harcos, a szablya a hátulsó nyeregkápába áll. Beke a nyakánál ragadja meg, és kirántja a nyeregből. A következő minutumban az idegen ló kiragadja a harcból. Amint előre pillant, a vér is meghűl az ereiben: alig ötvenlépésnyire tömör, dübörgő fal közeledik, s a fekete bőrruhát viselő, pihent harcosok kezében hosszú lándzsák meredeznek. Egy pillanat múlva belezúdulnak a legszélső mogyeri tizedekbe, és letarolnak tucatnyi vitézt, akik zsákként fordulnak ki a nyeregből, s eltűnnek a paták között. A rettenetes lökés beszakítja a harcoló mogyeri csapat oldalát. Valaki azt üvölti, hogy a balszárny felé visszavonulhatnak. Bekében egyetlen pillanatra felvillan a tegnap esti emberke képe. Azt mondta, vigyázzon a jobbszárnnyal. Ez lenne itt a jobbszárny? Jobbról egyszerre két besenyő vitéz rohan rá, a lovak teste egymásnak feszül, s Beke lába beszorul a kengyelbe. A kisebb, alacsonyabb besenyő ló farával dől az övének, s ő hallja a harcos zihálását. A szablyát kiütik a kezéből, már csak a csuklószíjon lóg, s



ő ököllel vág bele a rámeredő, portól és vérfröcsektől maszatos arcba. Az idegen nem lehet idősebb nála. Meglepi az ütés, aztán visszakézből próbálja Bekét a lováról szablyája suhintásával levágni, de csak a levegőt szeli ketté. Hatalmas ütést érez, ami lovastól elröpíti. Csak a szeme sarkában villan a kép, amint néhány fekete ló, fekete bőrruha szinte a semmiből egyenesen belegázol, mintha ő ott sem lenne. Kölcsönbe vett lova felágaskodik, aztán elvágódik, maga alá temetve őt. Valami reccsen – ezt még hallja a szemeit elönti a vér, orrában édeskés szagot, a szájában sós ízt érez, de csak egyetlen, kósza villanásra. Aztán, mint egy fura és mély álomban, elülnek a zajok, megszűnik a fájdalom, és elsötétül a világ.
Az árnyékban moccant valami, az öreg Jakti megmarkolta a kését. – Csak én vagyok, bátyó. A Virág – érkezett a fojtott szó a sötétből, és az asszony kilépett a tűz fénykörébe. Az öreg maga mellé mutatott, de Virág nem ült le. – Mi a baj, lányom? – Félek, apó. – Akinek esze van, az most fél. Olyan időt élünk. Te mitől? – Nem is tudom. Valahogy rám tört az imént. Mintha valaki szemmel vert volna... – Ezen a szálláson ilyen ember nincs. Darut láttad-e? – Már napok óta nem járt erre. Azt mondta Ajna, hogy folyton csak áldoz és imádkozik, tudakolja, mi az ősök szándéka. Ő nem ronthatott. De nem is gyanakszom varázslatra se, apó. Inkább... olyan... – Értelek. Valahol olyan dolog történt, ami neked rossz. – Olyan érzésem van, apó, hogy... – Nem szabad kimondani! – figyelmeztette az öreg, aki összehúzott szemekkel figyelte Virágot, amint karjait fázósan összefonta rövidke mellese előtt.



Virág haja csapzott volt, pedig ezt soha nem engedte meg magának, már csak büszkeség okán sem. Azt is észrevette az öreg, hogy az asszony a folyóparton járt, mert ebben a szárazságban csakis ott lehetett vizes, sáros a puha nemezcsizma orra, oldala. – Ha kimondod annak a nevét, akire most gondolsz, rá idézheted a gonosz varázslatot. Nem szabad ezzel gondolni, Virág. Gondolni csak jót szabad a mieinkről, mert a rossz gondolatot elviszik a szellemek, és ellenük fordítják. – Igazad van, apó – mondta nagyon lassan és halkan Virág a csizmája orrát bámulva. – Mennem kell. Tengri megáldjon. – Téged is, leányom. Szép lesz az éjjel. Látod, mekkorák a csillagok? Azt mondják, velük is üzenhet az ember annak, akihez szólani akar.
Füstszagot hoz a szél, s emberi hangokat. Beke nyitná a szemét, de a rászáradt vértől képtelen. Ujjaival kapargatja a szemhéjáról, mígnem sikerül résnyire a világba látni. Úgy érzi, a karja ólomnehéz. Sötét van, de nem koromsötét. Homályos képek lebegnek előtte, vágtató lovak, hujjogó harcosok, feszülő íjak. Tőle nem messze sötét folt domborodik, s ahogy látása tisztul kissé, felismeri egy ló gyászos tetemét. Vészjósló morgás, vinnyogás, a tetem körül árnyak surrannak. A világ felfordult. A ló teteme fejjel lefelé, a körötte sürgölődő árnyak is, a csillagok pedig lent, rettenetes mélységben. Ilyen lenne hát a túlvilág, az ősök birodalma, ahol minden fordított? Látta már nem egyszer, miként teszik a halott vitéz mellé a sírba a szablyát fordítva, mint ahogy azt életében viselte. Mert ott, a túloldalon, a hit szerint minden fordítva van, s ami itt rossz volt, ott egy csapásra jóvá változik. A szomorúság helyébe vidámság, az ínség helyébe bőség költözik. Így mondja ezt minden táltos és az öregek, akik már közelebb vannak ahhoz a világhoz, s vágynak is oda sűrűn. Amint a kezét újra emelné, rádöbben, hogy ő maga lóg fejjel lefelé. A föld alig érintésre a dereka majd eltörik, ajzott íjként



hátrafeszül, a combjára és lábszárára hatalmas súlyok nehezednek. A füst egyre erősebben érződik, s vele furcsa, édeskés szag érkezik: az égő, sülő hús szaga. Az emberhúsé ilyen! A félelem megbénítja az agyát, mikor kínkeservesen felemelve feje alá lógó, meztelen karjait fahasábokat érint tapogatózó ujjaival. Egy hasáb van keresztben, a dereka alatt, és a lábaira is úgy nehezedik, hogy azok érzéketlenné lettek. Mintha a derekától lefelé nem is lenne teste. Máglya! – ragadja el a tudatot tisztító iszonyat. Már emlékszik: volt egy irtózatos küzdelem, tán éppen ma délelőtt, ő is verekedett, vágtatott a többiekkel, mígnem elsöpörte az áradat, ami bőrvértes besenyő lovasok képében ellenállhatatlanul tört rájuk. Máglya! Elégetnek! De hiszen még nem haltam meg! Vagy mégis? Hordott maga is elég hasábot, amikor a gyepűnél elesett bajtársakat hazavinni nem lehetett, hogy a szálláson a törzsi rend szerint eltemessék. Akkor égették el szegényeket így, máglyán, hogy mégse a pusztai vadak zabálják fel megnyomorított, szétszabdalt, eltaposott testüket, s hazarepülhessen a lelkűk. Kiáltana, de csak szánalmas nyögésre telik az erejéből. Hallja az emberi beszédet, és a lódög felől szűnik a mocorgás, aztán kiválik egy árnyék, és fejjel lefelé – ahogy Beke látja –, lassan közeledik. Farkas... – iszonyodik el, s karjaival valami megragadható után kaparászna, amivel elkergetheti. Hiszi, hogy talál kisebb ágat, husángot a teste közelében, de combnyi hasábok között fekszik. – Nem zabálsz fel, te rohadék! – üvölti tehetetlenül, és a toportyán meghátrál. Élő emberre azért mégsem támad. Alig pár lépésre van csak, vöröslő fogai kivillannak, a szája szélén lecsordul a néhai ló vére. – Tűnj innen! Hé! Tűnj innen, te nyavalyás! A farkas fiatal állat, tapasztalatlan még. Morog, vicsorít, aztán megfordul, és a lódögre veti magát.



Bekét az erőfeszítés kimeríti, s újra bódult állapotba süpped. De kisvártatva tisztul az agya, s látja, hogy felette több sorban halottak hevernek egymás hegyén-hátán, a hasábok között. Akkurátusan megépített máglya, és az oldala van vagy húsz lépés. Valami a mellére cseppen, s eljut a tudatáig, hogy az ingét lehúzták, leszedték nyakából a bőrszíjat a gyűrűkkel, amelyek egyedüli emlékei, s egyben talizmánjai voltak az elhagyott, otthoni szállásról. Ismét cseppen valami, s amint az égre pillant, látja, hogy a hold fénye felhőszegélyen törik meg. Eső. Ilyenkor nem gyújtanak máglyát. Újra kiált, de úgy érzi, túl kevés a tüdejében a levegő. A lódög mellett ott zabál a farkas, már társa is jött, és a hasuk kigömbölyödik. Még egy utolsó, hiábavaló erőfeszítés, aztán ismét ráereszkedik Beke megnyomorított testére a furcsa, súlyos felhő, amiben nincs hang, nincsenek színek, csak tompa, felfoghatatlan csend.
– Most már csak meggyújtom, nem lesz az esőből semmi – pillant az égre, jobbjában égő zsarátot tartva a besenyő, és elindul a máglya sarka felé. A legalsó hasábok mellé vékony, korhadt ágakat, száraz füvet szórtak, hogy a tűz hamar fellobbanjon. A gyászos munkára parancsolt vitéz sorra járja a gyújtóhelyeket. – Rögvest lángra kap az egész, nem volt itt eső, tán egy hold óta így egy másik. – A zsír majd tovább táplálja. Delelőre, meglásd, összeesik a máglya. – Jó lenne, mer’ mehetnékem van – mondja az első. Hangjából ítélve fiatalabb lehet, mint a társa. – Még a végén elhordják, amit összeszedtem. – Hát nem bíztad rá senkire a részedet? – Dehogynem. Az egyik pajtásomra. A szállásunkról való. Megbízom benne. – Nézd, itt van még egy sisak. Lánc van a tarkójánál. Kell-e? Kicsit beszakadt az oldala...



– Nem kell. Szedtem össze már eleget. Mire megyek vele, ha annyit harácsolok, hogy nem bírom hazavinni? No! Gyulladj már meg! – babrál a máglya oldalában, mert a véres fű hiába száraz, csak nem lobban fel. Beke lassan eszmél, s a közeli hangokat hallva újra próbálkozik. – Hallottad? Mintha kiáltott volna valaki. – Nem én. Csak a meghóttak tüdeje engedi ki a levegőt, azt hallhattad. Vagy kései lélek vón’? – Csudát! Most is hallottam – erősíti a másik, a hangjában babonás félelemmel. – Tán csak nem a halottak árnya? – Hm... Élve se szeretnék megsütni senki emberfiát, még ha ellenség, akkor se. Járjuk körül a máglyát, koma – javasolja a fiatalabb, és az égő zsaráttal elindul. – Ha él még valamelyik, agyonvágom, oszt’ kész. Ahol először gyújtott, magasan lobog a tűz, és a levegőben az emberi zsír és égő hús szaga terjeng. Ez itt a negyedik máglya, a másik három lassan hamvad, fekete füst bodorodik az égnek. A máglyára több sorban felrakott holttestek között bujkálnak a lángnyelvek. Először a rajtuk hagyott – vagy felejtett – ruhadarabok kapnak lángra, majd a bajuszuk, aztán pirulni, feketedni kezd a bőr. Nekik már mindegy a bizarr sorrend, a lelkűk jóval a füstkígyók előtt odaért az égi birodalomba. – Itt van, ni! Ez kiáltott, e’! Beke mozduló karjait, kétségbeesett szemeit az idősebb veszi észre. Az idegen harcos felemeli a fejét, hogy jobban szemügyre vehesse. Beke rémülten elhallgat. – Hogyan nem vették észre, hogy még él? No, koma, majdnem megsütöttünk, igaz-e? – Ez nem érti a nyelvünket, vagy csak elvesztette az eszét. Fiatal lehet. Mogyerit se égettünk még soha. – Veled egyidős úgy nézem. – Mi legyen vele? Nem tudom, mennyi élet van benne. – Azt mondtad, agyonvágod. – Hát... Azt mondtam... – Osztán most meg már nem tudnád, mi?



– Nem éppen. Nem akarok olyan embert ölni, aki nem védekezhet. Nem harcoshoz illő. Okkán odafent megharagudna. Tessék, üsd agyon te... – Én aztán nem! Sose tettem ilyent, eztán se fogok. Nem vagyok én mészáros... – Pediglen sokan megtennék. Hé, koma, érted-e, amit beszélünk? Mi vagy? Úgy-e, mogyeri? A szóra Beke becsukja a szemét, aztán erőtlenül bólint. Nem érti, mit beszél a két besenyő, de semmi kétsége nincs, hogy itt és most el kell búcsúznia ettől a világtól. A máglya füstjét oldalvást hordja a szél, és fojtogatni kezdi. Arra gondol, hogy emberségből legalább szétloccsantják a fejét, mielőtt a tűz a húsába kap. – Valamit azért érthet a nyelvünkön. Elvégre ő is csak türk-féle, nem? – Hát... Inkább mogyeri. Persze vannak közöttük türkök, sokan. – Ha csak egy mocskos kazár lenne, már agyonütöttem volna. Hát te hányat vágtál a mieinkből, mogyeri? – Nem mindegy az neked? Még tán megmondja, azt gondolod? Mi legyen vele? – Azt mondom, szedjük ki innen, mert még megsül. Okkán urunk az égben egykor a javunkra írja. Így se, úgy se menne előttünk a túlvilágra minket szolgálni. Beke csak látja, de nem érzi, hogy leszedegetik, elhúzogatják róla a halottakat és a vaskos ölfákat. A lábai nem élnek, úgy érzi, nem is tartoznak hozzá. Ám amikor kiemelik a rönkök közül, akkora fájdalom hasít belé, amit még eddig sosem érzett. – Eltörött neki, többször is. Csak lógázik, mint egy rongydarab. Itt még a bőrit is kiszúrta. Akkor láttam ilyent, amikor az öreg Töbörzsök fia, a Berej szakadékba bukott a lóval. Jól van, no, te mogyeri, ne üvölts már úgy! De Beke ebből se ért semmit. A fájdalomtól még az sem jut el a tudatáig, hogy nem bántani akarják. A két besenyő távolabb viszi a máglyától, mert azt az enyhe szél fellobbantotta, és hatalmas lángok csapnak az égbe. Az égő emberi hús átható szaga szétterül a sztyeppén. A hullák mozgolódnak a



tűzben, amint a halott inakat, izmokat a láng zsugorítani kezdi. Akinek haja vagy szakálla van, mind egyetlen, rövid fellobbanásban lesz az enyészeté. – Micsoda egy munka – csóválja a fejét az idősebb. – Minek vállaltad el? – Vállalta a rosszbaj! – mérgelődik a másik. – Kijelöltek. Azt mondták, ezen a vidéken a mieink laknak eztán, a temetetlen hullák nem mérgezhetik meg a földet, a vizet. Igazuk is van. Az égett csont már nem okoz bajt. Meg aztán jobb, ha valaki gondoskodik arról, hogy ezeknek a szelleme mihamarább elröpüljön innen, s ne bolygassa a szállásainkat. – Ez itten kell-é neked? Már úgy értem, fogolynak – mutat Beke felé az izzó zsaráttal az idősebb besenyő. – Mer’ nekem aztán nem. Én nem hurcolászom sehova, hogy eladjam. Meguntam már, hogy egy holdig ne legyek odahaza. – Ha el nem száll belőle a lélek az éjjel, meg a lábát rendbe tudják szedni, én elviszem rabszolgának – mondja a fiatalabb. – Elég erősnek tűnik, fiatal is még. – Nem, mintha eddig sok rabszolgát tartottál vón’ – vigyorog amaz, és késével felszakítja Beke lába szárán a buggyos nadrágot. Jól mondtam, eltörött mindkét lába. A bokája sincs a helyén – mutat a ficamra, mert Beke lábai természetellenes pózba csavarodtak. – Hol láttuk a táltost, aki tegnap helyre rakta Zsadány vállát? Az érthet az ilyenhez is. Ha kell neked ez a mogyeri, ugorj, öcsém, és kajtasd elő, még mielőtt felmegy az égbe a vadlúd hátán. Magam is elboldogulok a máglyával. Engem a szellemek rontása legalább egy holdig békén hagy, tegnap megtisztított a táltos. A fiatalabb lóra kap. A besenyő Bekéhez lép, és egy lópokrócot dob a fájdalomtól vacogó, elgyötört, merő alvadt vér, félmeztelen testre. Felemeli a fejét, és a saját tömlőjéből vizet csorgat a szájába. Beke mohón nyeli, majd kínzó köhögés közepette az egészet kihányja. – Odavagy, koma, de átkozott nagy szerencséd van. Úgy megsültél volna, mint egy marhalábszár. Érted-e, mit beszélek? Beke csak a hangsúlyt érti, a kérdést nem.



– No, igyál még egyet, de csak lassan, mert nem azért van, hogy visszagyőjjön – biztatja a besenyő, és ő újra próbálkozik. Vonaglik kínzó fájdalmában. A besenyő mellette ül, és mutogatja, hogy ne mozogjon, mert annál rosszabb, de ő nem tehet mást. Minden önkéntelenül, a zsigerek és idegek parancsa szerint történik. Besenyő szavak hallatszanak a sötétből, két ember közeledik lovon. A fiatal harcos oldalán ott a gyógyító táltos. A szent ember lekászálódik az alacsony pusztai ló nyergéből, de még így is alig ér fel a válla a ló marjáig. Bekéhez lép, az arcába világít egy izzó végű fadarabbal, aztán arcán mosoly fut át. – Hát, fiam, nem hittem volna, hogy így látlak viszont gurguláznak tompán a mogyeri szavak, és Beke nagy nehezen felismeri a kis emberkét, aki mellette üldögélt a csata előtti este, a gyülevészek tüzénél, és óvta őt a jobbszárnytól. – Meg tudod-e mondani, merre fáj? Beke torka kiszáradt, beszélni csak akadozva tud. A fájdalom az egész testét hatalmába kerítette. A lábaira mutat, s az emberke bólint: tudja, látja. Megnyomogatja Beke mellkasát, tüdejét, megvizslatja alvadt vértől maszatos koponyáját. – A fejednek kívülről semmi baja, belül meg nem láthatom. A szíved is dolgozik, a tüdőd is. Se a májad, sem a léped nem beteg, és épek a karjaid. De a lábaid... Azokkal lenne egy kis dolgom, ha még egyszer rájuk akarsz állni ebben az életben. Nem lesz túl vidám, azt ajánlom, húzd meg szépen ezt a kumiszos tömlőt – kotyogtatja meg Beke orra előtt a lapos bőrtasakot, és kihúzza a fából faragott dugót. Beke mohón iszik, a kumisz melegíti. Átjárja a tagjait, és úgy érzi, már a lábai se sajdulnak annyira. A kis emberke közben elballag egy szekercével, és kisvártatva nagy halom törött lándzsanyéllel tér vissza. Nem kell az már senkinek, legfeljebb az acélhegy. – No, szedd ősze magad – hajol Beke fölé. – Aztán, ha nagyon kell, üvölts csak, ahogy a torkodon kifér. Ti meg – vakkant a vitézekre – jó erősen fogjátok le, mert tán még harapni is fog. Az élettelennek hitt lábakban nagyon is sok még az élni akarás. A táltos – ha ugyan az – nem is foglalkozik a kifordult bokával, a töréseket illesztgeti szép sorjában a helyükre. Aztán következik csak



a boka. Nehéz dolga nincs, Bekét lefogni nem is kell, mert már az első néhány mozdulattól elveszítette az eszméletét. – Nem lesz sánta? – érdeklődik a fiatal besenyő. – Mert akkor kevesebbet kapok érte a vásáron. – Ki tudja azt megmondani, hogyan forr össze a csont? Nagyon beteg lesz, s ha ki nem égeti a forróság a szívét, akkor meggyógyul magyarázza az emberke. – Szépen kaphatsz érte, mert okos, értelmes fiú. Beszéltem vele tegnap este, ott jártam a mogyeri táborban. Azon senki nem csodálkozik, hogy a táltos egyszer ebben, másszor meg abban a táborban kóricál, mert, ugye, az igazi nagy táltosoknak annyi egyik helyről a másikra repülni szemvillanás alatt, mint egy fácánkakasnak felgallyazni az ágra. Engedelmeskednek az utasításainak, és Beke testét saroglyán viszik a táborukig, hogy ott két idősebb asszony gondjaira bízzák. – Ha baja esik, és nem éri meg a holnapot, elverlek benneteket figyelmezteti őket a fiatalabb besenyő, akinek Beke immáron a tulajdona, de az asszonyok csak nevetnek és legyintenek. Szemügyre veszik az önkívület mezsgyéjén barangoló mogyeri harcost, mustrálgatják, ahogy az ökröt szokás, és megint csak legyintenek: nem lesz már ebből ember sose. Sánta rabszolga ugyan kinek kell? Mért nem hagyta ott Bars, ahol feküdt, a máglyán? Mostanra minden fájdalomtól megszabadult volna. Bars indul a kötelessége után. A máglyát rendbe kell tenni, ha már egyszer kijelölték rá. A sereg amúgy is árkon-bokron túl, elfoglalták az összes gázlót az Itilen, az elő- és derékhad ott kergeti a kazárt és a mogyerit a folyók közötti síkon. Itt már csak a had maradéka van, akik a menekülőket hajszolják még egy darabig, és a családtagok hatalmas, sátras szekereken. No meg a zsidó és szaracén kalmárok, akik el nem szalasztanának egy csatát sem.



Beke napok múlva tér magához, mikor már azt gondolták, készül az ősei felvilági, mennyei birodalmába. A nők kénytelen-kelletlen megitatják, a szájába gyömöszölnek pár falást. Felkönyököl, de a sátras szekérből csak hátrafelé láthat. Mindenütt besenyő harcosok, fegyvertelenül, alig egy késsel az övükben teszik a dolgukat. Asszonyok, kik vizet hordanak, s a tűz felett vas háromlábakon agyagedényben főznek, gyerekek, akik vidáman rohangálnak, és érthetetlen nyelven csivitelnek, ami valahogy mégis hasonlít a mogyerire és a türkre. – Most már megmaradsz – kapaszkodik fel a gyógyító a szekér végén. – Majd három napig egyhuzamban aludtál. Hogy van a lábad? – Fáj – sziszegi Beke. – Mozdítani sem tudom... – Még csak ne is fájjon? Nem akarsz egyszerre túl sokat? Jobb is, ha nem mozdítod, te! – figyelmezteti amaz. – Sok ronda törést a helyére raktam már, de a tied felülmúlta mindet. Az egyik még a húsodat is átszakította, a likat megvarrtam ideggel. Emlékszel, hogyan esett? Ő pedig elmondja, hogy feldöntötték lovastól és alászorulhatott, ez az utolsó emléke a csatából. – Ugye, megvertek bennünket? – Megvertek-e? Miszlikre aprították a mogyeri és kazár seregrészeket, fiam. Szétszórták a pusztában, még most is vadásznak rájuk. A kazárok otthagytak mindent, Itil felé rohantak, a mogyerit magára hagyva. Ők meg aztán a saját északi, nyugati szállásaikra igyekeztek vissza, bár nem sokáig lesz maradásuk. Ez a törzs itt, a Csabán, ez maradt utoljára. Ők vigyázzák a besenyő sereg hátát, de nem sok munkájuk akad. Nincs már senki ezen a földön egészen a nagy folyókig, aki huzakodni merne velük. Főleg a kengerekkel nem. Így áll a dolog, fiam. Te pedig harcosból rabszolga lettél, de azok között is csak az utolsó, mert ilyen lábbal... – Neked mit mondtak? Eladnak, ha felépülök? – Nem kérdeztem, de biztosan el. A pusztai ember nem szeret rabszolgát tartani, inkább szereti a jó ezüstdirhemet. A szabad szolga, az más. Úgy teszel, mintha magadtól nem tudnád. Persze, hogy eladnak majd, mert te is ezt tennéd a helyükben.



– És te mi vagy, táltos? Mogyeri? Besenyő? Tán kimek vérből való, az északi vidékről? Egyáltalán: táltos vagy-e? – Mondtam egy szóval is, hogy táltos vagyok? – kérdezett vissza az emberke, és szemében hamiskás szikrák gyúlnak. – Tudok gyógyítani, de a böszörmények között mások is tudnak. Ott nem újdonság az ilyesmi, csak másképpen teszik, mint a pusztai népek. – Rólad mindenki azt beszélte... – Hadd mondják! – vágja el amaz. – Ha nekik úgy tetszik, ám legyek táltos, néző, javasember vagy boszorkány. Engem ugyan nem zavar. Nem bántanak, mert félnek tőlem, s nekem ez nem baj. Értem a szavukat, és még egy tucat más nemzetét. Mindig ott van a hazám, ahol befogadnak, nem kergetnek el, nem tartanak rontást hozónak. Úgy járok át a gyepűn, mint kés a zsíron. – Mégiscsak varázsló vagy, öreg – bólogat meggyőződéssel Beke. – Ha te így gondolod... Azt észreveszem, mi beteg az emberben. Ha ez varázslat, akkor hát legyen az. Készülj fel, hogy holnap a Csabán átkel a folyón. – Nyugatnak megy? Hová? Csak nem a mi... – Pontosan oda, fiam. Ahol eddig laktál. Vagy tán azt gondoltad, hogy megszállatlanul hagyják a sztyeppe legjobb legelőit? – És mi lesz a szállásokkal! A családokkal, a ménesekkel... – Mi lesz, mi lesz! Az lesz, mint amikor a mogyerik szállnak meg idegen földet. Elkergetik a lakóit, elviszik a marhát, meg a többit, amit azok nem tudtak időben elhajtani. Pusztai törvény. Bár... meg is lehet hódolni, s akkor a mogyeri majd helyre kis előhadat ad a kengerek helyett a besenyőnek. – Levedi fejedelem ezt nem hagyná... – Levedi nyugatnak vezeti a törzseket. Már a második nagy folyón is átkelt, úgy vélem. Nyugatnak kell menni, mert csak arra vezet a számára út. Vésd ezt az elmédbe, s csak azzal törődj, hogy túléld. Hidd el, fiam, nem rosszabb a besenyő sem a mogyerinél. Csak hát most éppenséggel ezek győztek. Tudod, a kerék egyszer fent... No, Tengri legyen veled. Ő a te istened. – Várj még! Azt mondd meg, hány mogyeri maradt a csatamezőn. – Ki számolta azt? Sokan. Igen sokan.



– Hol rontottuk el? Hisz a mogyeri se rosszabb harcos a besenyőnél. – Nem hát. Nem is ti rontottátok el, hanem a kazár. Aztán, míg ők elinaltak, titeket szépen a sorsotokra hagytak. Most így alakult. Így megy ez már száz évek óta, fiam. Aki alulmarad, kapaszkodhat, míg újra feljut valameddig, de annak a csúcs már nagyon messze lesz. Elszedik a szálláshelyét, a vagyonát, még az asszonyát is. Vagy nem így lenne? Így tett a mogyeri, a türk, a szabir, az úzok keleten... Mindenki, fiam. Mi változna? Itt-ott a fűbe harap néhány lovasezrednyi pusztalakó? Gondolod, érdekli ez a másikat? Ez csak azokat érdekli, akik félnek tőlük. Mint a bizánciak vagy a muszlimok, odalent délen, a tengeren és a hegyeken túl. Nekik csak jó, ha az itteni törzsek egymás nyakát szegik. Mindent megtesznek, hogy a pusztaiakat egymásnak ugrasszák. Egyék meg egymást, így számítanak, legalább kevesebb lesz velük a gond a bizánci császárságban vagy a bagdadi kalifátusban. Az emberke lemászik a szekér végébe állított lajtorján, de még visszaszól: – Készülj, fiam, a holnapra. Át kell kelni a folyón. Ami ott fogad majd, az inkább az agyadat és a lelkedet próbálja meg.
IV.
Csákán a lovászokat zargatta, kifogásolva, hogy a ménes kisebb felét nem oda hajtották, ahova ő azt megszabta. A csikósok méltatlankodtak, bár élesen nem mertek szembeszegülni a szállásfővel. Csákán dúlt-fúlt magában. Semmi nem volt jó neki, akit meglátott, azt rögtön új munkára zavarta. Ugyanezt tette az asszonya, a savanyú képű, ördögi ravaszsággal felruházott Karold, akinek a szájánál talán csak a rosszindulata volt



nagyobb. A szállás túlfelén is hallották, ha visítozni kezdett valami csekélység miatt. Benne volt alaposan a korban, s jóindulattal sem volt éppen szépnek nevezhető már, ezért minden leányt vagy asszonyt, aki nálánál különb külsővel rendelkezett, megajándékozott őszinte gyűlöletével. Utóbbit aztán derekasan ki is mutatta. Pedig a szálláson mindenki tette a dolgát tisztességgel, még akkor is, ha ezért jó szót alig kapott. Itt nem volt nagyon gazdag vagy nagyon szegény senki. A módosabbak persze nem mindig dolgoztak, akadt olyan, ki helyettük izzadjon, a nyár pedig forró volt, és az Égi Atya kíméletlenül égette a szikkadt sztyeppét. A jövendölés azt mondta, hogy sokéves aszály jön, és ínséges idők. Ha néha jött is eső, csak elvétve, mutatóban. Elverte kicsit a port, aztán olyan sápadt kék lett megint az égbolt, mint az áttetsző muszlin. A jószág az árnyékban pihegett, a ménesnek se volt sürgős egyik helyről a másikra rohangászni. A hatalmas kuvaszok a fák tövében éber félálmot aludtak, amely azonnal elszállt, ha idegen szagok csapták meg érzékeny orrukat. Jakti, a gyepűn született öreg mogyeri naphosszat a folyóparton üldögélt. Ott friss volt a levegő, árnyékot adott a füzes, a víz lustán ballagott a tengernek, s a felszínén apró falevelek vitorláztak. Csend is volt, mert a halászember nem nagy mestere a beszédnek. Ha néha szóba elegyedtek az öreggel, az is csak pár szóra szorítkozott: hogy állnak a varsák, vagy mikor kellene rekeszteni valamelyik holtágnál a hosszú, botokra aggatott hálókkal, hova rakjanak cégét a folyóba. Jakti megfigyelte a haljárást, és javaslatai mindig nyitott fülekre találtak. A forró délutánt követő kora estéli időben is ott üldögélt egy vízhozta tönkön. A hallása még jó volt, s észrevette, amint a háta mögött aprót csikordul a kavics. Virág állt mögötte, kezében egy agyagtálkával, amelynek peremén szépen faragott kanál nyele kandikált. – Juhot ölt a Kesző bátyó fia – újságolta, és leguggolt az öreg mellé. – Gondoltam, hozok belőle, apó. Ebédre se jöttél be. Alig eszel, alig iszol. Nem jó ám ez így.



– Az öregnek már harmad annyi sem kell – legyintett Jakti. A tálkából tejjel főzött köleskása és borsos ürühús illata párolgott. – Jó szaga van, ügyes asszony vagy te, Virág. A szíved meg arany. – Tudtam, hogy ezt szereted a legjobban, bátyó – ült le felhúzott térdekkel Virág. Az öreg észrevette, hogy tiszta lenvászoninget, szinte új selyemnadrágot öltött – lehet, hogy most kotorta elő a koporsóládából –, és a finoman hímzett csizmája oldalvarrásán is látta, hogy nem a köznapi lábbelije. Az asszony haját ezüst hajkarikák, belefűzött gyöngyök ékítették, s mintha pirosítót is kent volna az arcára. – Tán csak nem kérőt vársz? – kérdezte az öreg hunyorítva, miközben apró falatokat vett a szájába. Szeme pajkosan csillant, főleg, hogy észrevette: Virág zavarba jött. – Nem tudok róla, apó. Kérlek, ne ugrass. Éppen arra gondoltam... – Tudom, leányom. Arra gondoltál, hogy lassan vissza kell már jönni a seregnek keletről. – Te mindenkinek kitalálod a gondolatait, bátyó? – Nem én! De a tiedet nem nehéz, mert látom, hogy csak egy helyben forgolászik. – Bajnak találod? – Dehogy. Jobb, mintha nem így lenne. Becsületes, tisztességes gyerek a Beke. Ha Tengri úgy látja jónak, márpedig miért is ne látná, a földi embernek beleszólása már semmibe se lehet. – Azt beszélik, hogy Csákán apa vissza akar küldeni a családomhoz, ha itt nem kellek senkinek. Tudod, apó, én vissza is mennék. Nem vágyom senki jurtájába utolsó asszonynak, akit a többi csak ráncigál. Ha Györknek nem tudtam gyermeket foganni, eztán miért lenne másként? – Csak a Világügyelő tudja, mi mért van. Nem kell elkeseredned, lányom. Ami eddig nem volt, azért még lehet. Egészségesnek tűnsz, olyan vagy, mint az érett gyümölcs, ami azért még jó erősen kapaszkodik az ágon. Nem hinném, hogy Györk visszajön. Híre érkezett volna, ha életben van. Manapság akkora a mozgolódás a sztyeppén, hogy könnyen elveszhet, de meg is kerülhet bárki.



Virág a folyót, aztán meg a csizmája orrát bámulta, s a térde előtt összekulcsolta napbarnított karjait. Az öreg nem kérdezte semmiről, azt gondolta, úgyis elmondja, ha bántja valami. Amikor a vacsora elköltésével végzett, Jakti maga mellé tette a cseréptálkát, gondosan lenyalogatta a kanalat, és élvezte a felhők mögül lehanyatló napkorong bíborát, ahogy a szemközti füzesen át vörös csóvákat dobált a víztükörre. Gémek keresték lusta szárnycsapásokkal az éjszakai szálláshelyet, néhány hal ki-kiugrott a vízből, mintha a kíváncsiság hajtotta volna annak megtudakolására, milyen is a homályos mélységen kívüli világ. Jobbra, alig kőhajításra szarvastehén látogatta a partot csaknem felnőtt borjával. Ittak, aztán a levegőbe szimatoltak, és beváltottak a sűrűbe. Felhősnek, holdvilágtalannak ígérkezett az éjjel.
Először a kutyák ugatása verte fel a csillagtalan csendet. Az állatok otthagyták a gulyát, a ménest, és elrohantak messzire, túl az erdőcsíkon, a kalmárok útja iránt. Jakti nem alszik, csak abban a félig éber, jól ismert s a számára kellemes állapotban pihenget, amelyben régi képek, történetek kavarognak elő a homályból. Szeretett a múltban időzni. Azt mondta, ha lehet, továbbadná az emlékeit. Távoli csattanás hallik, s követi még egy. Ostor pattan, bizonyára a kutyákat hajtják el az érkezők – gondolja az öreg, és felkászálódik fekhelyéről. Újhold van, és ilyenkor vágni lehet a sötétséget. Ködpára ül a tönkből égetett vizes hordó fafedelén. Az ostorcsattanások egyre közelednek, és a szálláson néhány férfi lóra kap. Nem véletlenül őrjöngnek a kuvaszok, oka lehet a nagy vakogásnak. – Megjöttek, bátyó? – bukkan elő a sötétből az izgatott Virág, és az öreg karjába kapaszkodik. – Éreztem én, hogy jönnek, tegnap mindig csak ez járt az eszemben. Megidéztem, hogy jöjjenek, apó!



Az asszony izgalmában szökdécsel, akár egy apró leány. A szeme csillan, nevet, hunyásnyit sem marad veszteg. – Nem hinném, hogy ők azok – morogja Jakti. – A kutyák már visszafutottak volna. Meg nem is így ugatják a szállásbélit. Hallod? Még hörögnek is. Igen dühösek. A szállásról még egy tucat lovas elrobog a kalmárok útja felé. Futtában kiált Jakti az egyiknek: – Nem lehetnek a mieink! Vigyázzatok! Azt se tudjuk, hányan vannak! – Biztos vagy, apó, hogy nem? – Virág arcára csalódás ül, s a szája legörbül. – Biztos csak abban lehet az ember, amit a saját szemével lát, meg abban, ami már megtörtént. Szerintem nem ők jönnek. Lehet, hogy eltévedt kalmárok, vagy... Mit tudom én! Az út felől fütty sivít, a legények rendreutasítják a kutyákat. A szelídülő ugatás csak szórványos már, és közeledik a szálláshoz. Kisvártatva az emberi szó is érthető. Jakti négy idegent pillant meg a szállásbéliek kíséretében, ketten közülük alig ülnek meg a nyeregben. Sebesültek vagy betegek lehetnek. A csapat a szállás közepén, Csákán jurtája előtt áll meg, ahol a félkörnek legnagyobb a hajlása. A szállásfő morózus képpel méri végig a jövevényeket. – Apa! – ugrik nyeregből Csépány idősebb fia. – Ezek itt azt beszélik, hogy igen nagy a baj. Hogy el kell innen mennünk hamarost. – Nem azt mondtam! – mordul egy mély, rekedt hang a sötétből. Az egyik idegen vágott közbe, és mérgében pattintott az ostorával. Csákán dühösen rámered: mit képzel ez a senkiházi? Még hogy az ő szállásán ordibálni, ostorhoz nyúlni mer? Ám hang nem jön ki a torkán, mert az idegen rögvest folytatja: – Azt mondtam, te suhanc, hogy mennetek kell, ha nem akartok holnapra holtan feküdni mindahányan! Világos a beszéd? Melyikőtök a szállás feje? Mindenki Csákánra bámul, az idegen meg kínlódva lemászik a nyeregből, és a szállásfő elé lép.



– Tehát te lennél. Remélem, a lovad és a családod... Én Csorna vagyok, Búzád fia, a Keszi törzsből, Ugra nemzetségéből. Most jövök keletről. – Halkabban, te – próbálja Csákán visszanyerni megtépázottnak vélt felsőbbségét. – Mire ez a magas hang, Csorna vitéz? Nem tudod tán, hogy a vendégnek is... – Hagyd el, Csákán! Erre most nincs idő – vág közbe cseppet sem tisztelettudóan Csorna, aki talán negyven esztendős, és láthatóan nem ijed meg az alsó világ összes démonától sem. Mit neki egy ilyen elhízott szállásfő? – Most csak arra van idő, hogy hajnalban bontani kezdjetek, de inkább már most. – Nekem ne mondja meg senki, hogy mikor bontsak szállást! Mit képzelsz, ki vagy te? – kiabálja Csákán, és a legények már a szúróvágó szerszámaikat markolásszák. – Figyelj rám, szállásfő uram! Ezek itt, mögöttem, mind sebesültek. Nekem a karomat verte át a nyíl. De látom, neked még senki nem mondta el, hogy alig egy hete az Itilen túl a besenyő levert minket, mint az érett gyümölcsöt. A szállást meg azért kezdd el bontani, mert tegnap este láttuk magunk mögött a felgyújtott mogyeri szállások füstjét, akik ugyanúgy nyakaskodtak, mint te. Nem is messzire. Ha akarnak, hajnalban lóra ülnek, és mire delelőre érne a nap, a szállásodból csak a hamu marad. Máshol van most a gyepű, és a végekről minden mogyeri szállás költözik nyugatnak. – Széjjelverték a sereget? – hüledezik Csákán, aztán mérgében földhöz vág egy odakint felejtett cserépszilkét. Kumisz fröccsen a jurta nemezfalára. – Ez csak egy csata volt, Csákán. A szerencse forgandó, de te tudod, hogy aki a mogyerit feltüzeli, aki ellene fordul, annak szép jövője nem lészen. Rámegyünk a „besékre”, és belehajtjuk mind az Itilbe. Összeszedjük magunkat, a kagánnal vagy nélküle. A hadvezére disznó módon magunkra hagyott minket, koncnak dobva a kenger elé. De Csákán ezt mintha meg se hallaná. – Széjjelverték az egész hadat? Mert nem hallgattak a jó szóra! Mert most nem kellett volna a besenyőre menni! – Tán te mondod meg, mikor hívja egybe a hadat a kagán?



Csákán dühödt vadkanként jár-kel a jurta előtt, a szállás népe körben tanácstalanul ácsorog. Egymás közt suttognak, mert a győztes ellenség nevét nem célszerű kimondani, már csak babona okából. – Oda a sereg! Azt a jó... Hogy a nyűvek zabálták volna fel még az anyjában azt a mocskot, aki erre a csatára bolondította a mogyerit! Akárki is, remélem, hogy élve rothad el valahol. – Nem akárki, hanem a kazár isad volt a fölbujtó. A birodalom kormányzója. – Akkor dögöljön bele a saját zsírjába az isad! – Intézni kéne, apa, a szállás ügyeit – mondja békülékeny hangot megütve Csorna. – Nekünk tovább kell menni, parancsunk van, hogy értesítsük, akit csak lehet. Szerencse legyen veletek. Azt ajánlom, az első gázlón keljetek át nyugatra. – Mentsd csak a rühes irhádat te is – morogja Csákán félhangosan, de Csorna úgy tesz, mint aki nem hallja. Int a másik háromnak, akik szintúgy fordítják a lovakat, és belevágtatnak az éjszakába, hogy a legközelebbi szállásra hírt vigyenek. Csákán háznépének nem kell a biztatás. A kevés gyerkőcöt kiparancsolják a takarók alól, a férfiak előhúzzák a szekereket, a nők már tekerik is a jurták nemezborítását leszorító pányvát. Egymás után kerülnek szekérre a fedőlapok után a váz és a füstnyílás gyűrűje, a konyhai edények és szerszámok, a koporsóládák, a fegyverek és egyéb eszközök. A kisebb gyerkőcöket, akik nem ülik még meg a lovat, a saroglyába emelik, és a lelkükre kötik, hogy lapuljanak, mint a kisnyulak. – Csépány! Ákus! Vezessétek a szekereket az északi gázlóhoz! A ménest ti terelitek, Kemény! A gulya Apsáéké – rendelkezik Csákán, aki utoljára pillant végig a néhai szálláson. – Te meg, Búna, rohanvást indulsz Bese apa szállására. Váltás lovat kettőt vigyél, estére ott vagy. Addig nem jössz vissza, míg meg nem tudod, mint vélekedik Bese, és meg nem mondja, hol üssünk szállást. Na, lódulj! Jakti hamar összekapkodja a holmiját. A koporsót két legény emeli a telegára, addig ő a ménesnél kiválasztja a két vezetéklovát. Sietni egyetlen lóval nem lehet, ezt minden pusztai tudja.



A sietség oka pedig a puszta túlélés. Jakti emlékszik még arra az időre, amikor ugyanígy látta menekülni a besenyő szállásokat a mogyeri vitézek elől. – Mi lesz most, apó? – húzódik közelebb a riadt szemű Virág. Hová megyünk az éjszaka közepén? Ugye, szerinted sem jön vissza Beke... – Ne beszélj ilyent! Megmondtam, hogy visszajön – korholja az öreg, de azért végigsimít Virág vállán, és magához húzza. – Ülj nyeregbe, és maradj itt mellettem. Öreg vagyok, szükségem lehet rád az úton, leányom. Elkérlek Csákántól, aztán így Karold is békében hagy. – Mi történt, apó? – A haddal? – kérdez vissza Jakti. – Semmi különös. Most így fordult a szerencse. Mióta a nyarakat számlálom, így megy ez a sztyeppén, a hegyvidéken, a tenger mellett és a folyók közében. Egyszer ez, máskor meg amaz kergeti el a szomszédot. Aztán fordul a kocka. – De... Beke... és a többiek... – Virág hangja sírásra hajlik. – Megjönnek, ha Tengri ezt akarja. Ha meg nem, abba is bele köll nyugodni, lányom. Mert az életünk most ilyen. Virág később a lováért szalad, és vezeti az öreg három hátasa mellé. Titkon érzi, hogy a helyzet fordítva áll: neki van az öreg Jaktira szüksége. A Göncöl saroglyája nem fordul még tenyérnyit sem, amikor az egész szállás fáklyafény mellett indul az északi gázlónak. A szekerek lassan beleereszkednek a vízbe, a küllő nélküli, hatalmas kerekek tengelye sem látszik. A túlparton Csákán megálljt vezényel. – Azt mondom, búcsúzzunk el ettől a földtől, ahol nemzetségünk annyi esztendőt megélt jóban-rosszban. És azt mondom, átkozott legyen ez a föld addig, míg egyetlen besenyő is él rajta. Éjszakánként az itt eltemetett őseink szellemei ne hagyjanak nekik nyugodalmat, az Alsó Világ démonai zaklassák, hozzanak rájuk betegségeket, rontást és nyavalyákat. Adja Tengri, hogy egyszer még a mienk legyen ez a föld. – Tengri tudja jól, miért méri ránk ezt a csapást! – visítja Daru, a táltos, aki utolsónak érkezik a túlsó partra. – Azt parancsolja Tengri,



hogy az új szálláson áldozzatok neki, mert a szellemek haragszanak! Ezért a vesztes csata. Követelik már annak a lelkét, aki a csatát elveszítette. Fejedelemhalált akarnak! Fejedelemhalált! Nem mer szót emelni senki, mert Darunak nagy a hatalma. A szekérkerék kitapogatja a keskeny csapást, ami nyugatnak vezet, a kazár sztyeppe határvidékére. A hirtelen leereszkedett köd felszáll, és balra fent ott ragyog az eget tartó oszlop csúcsa: az egyetlen csillag, ami éjszaka nem vándorol végig a többivel az égbolt sötét palástján. Ő minden éjjeli vándor hű társa és útmutatója, a biztos északi irány kitűzője.
A szekér elé fogott, lassú mozgású ökrök csak kínnal-keservvel vonszolták át a nehéz tákolmányt a felázott úton. Hónapok óta először esett ezen az éjszakán, és a port marasztaló sárrá dagasztotta a dombokról ömlő esővíz. A tocsogók hajnalra megteltek, mindenféle vízimadarak köröztek felettük, partfutók szurkálták az iszapot hosszú csőrükkel. Beke minden zökkenőnél csillagokat látott fájdalmában. Darabokra tört, s lándzsanyelek helyett immár hosszú kéregdarabok közé szorított lábai kegyetlenül fájtak, s ahol a csont átszúrta a bőrét, a seb gyulladásba jött. Beke belázasodott: hol a hideg rázta, hol meg verítékben úszott. Időnként – amúgy jó gazda módjára – odaügetett a szekér mellé Bars, a besenyő legény, akinek nem akaródzott agyonütni Bekét a máglyán. Nézte a foglyot, talán számolgatta is, mennyit kaphat érte a piacon. A nyári ég kék brokátjából Beke csak egy félkörívet látott a sátras szekér aljából. Időnként varjú- és hollóhad repült át felette, és az irányból megpróbált rájönni, hogy a csatamezőtől merre távolodnak. A madársereg jól élt az elmúlt napokban, sok volt a bomlásnak indult lótetem. Farkasokkal, rókákkal, sakálokkal osztoztak felettük. A besenyők északnak, északnyugatnak tartottak, és a harmadik napon megállapodtak a nagy folyó, az Itil partján. Két álló napig



csattogott a fejsze, tutajokat építettek a szekereknek, a lovakat meg, ha a víz nem rohant vadul, a tutaj mellett úsztatták. A ménesnek gázlót kerestek feljebb, úgy fél járóföldre, szintúgy a gulyának is, de a nyáj már megfulladt volna ott. A tevéket a folyóvízbe hajtani éppen olyan meddő vállalkozás lett volna, mint lyukat fúrni a levegőégbe. Így hát a juhok és a tevék is tutajon keltek át, utóbbiakat a gazdák letérdepeltették, és zsákot húztak a fejükre. – Túl lassan haladunk. Nem lesz már ott mogyeri szállás, mire átérünk – morogta elégedetlenül Karacsa, Bars barátja. – Még a gulyát is ráérnek elhajtani előlünk. – Nem hinném – rázta a fejét Bars. – A mieink napokkal ezelőtt átkeltek a gázlóknál, csaknem egy teljes tömén. Az Erdim meg a Karabaj törzsek. Szerintem nyakoncsípték a mogyerik lustább szállásait. A ménest és a gulyát, meg a nyájat biztosan megkaparintották. – Zombor azt mondja, nem tudom majd eladni – intett a Bekét szállító szekér felé Bars. – Mivelhogy sánta marad. – Legfeljebb fejbevágod egy arra alkalmas helyen, és bedobod a folyóba, ha nem akarsz vele bajódni – rándít a vállán Karacsa, ám Barsnak nem tetszik az ötlet. Nem olyan fából faragták őt. Azt tartja, hogy ilyesmit a gyávák művelnek, s azoknak majd az égi pusztákon is csak a rosszabb hely jut, valahol az Égi Atya udvara balszárnyának legeslegvégén, ahol nem smaragdzöld fű nő, csak maszlag és kóró. – Még meggyullad nekem, nézd má’! – érintette Csenkü, az eladósorban lévő besenyő lány Beke homlokát, amelyen ismét piros lázrózsák gyúltak. Fogott egy favödröt, megmerítette vízzel a közeli tocsogóban, előkotort egy darab rongyot, és azzal törölgette Beke arcát, nyakát, homlokát és mellkasát. A sebesült fel sem eszmélt a hideg vízre, mert ismét valahol távol járt, ott, ahonnan akár vissza sem kell térni, ha az ember nem akar, mert oly közel már az Égi Atya legelője. De Beke még nem készült fel az ilyesmire. Amikor megjött a kis táltosforma emberke, és vacogó fogai közé erőltetett valami epénél is



keserűbb port, már ismét ezen a világon járt, de aligha értette, amit az emberke Csenkünek mondott: – Vigyázzatok rá, mert ha még sokáig tüzel a teste, nem biztos, hogy megéri a holnap reggelt – figyelmeztette a komoly arcú leányzót, aki végignézte, miként mossa, tisztogatja a kis ember Beke lábán a sebet. A másnap esőfelhőket hajtott, a levegő lehűlt, és Beke úgy érezte, a tüdejébe is több jut a friss levegőből. Csenkü visítva ugrott le a saroglyáról, mert amikor meg akarta nézni, él-e még, a sebesült a két könyökére támaszkodva pontosan a szeme közé bámult. A leány sikítozása Barsból is nevetést csalt. A vitéz bekukkantott a nemezsátor alá, és elégedetten nyugtázta: Beke mégsem akar még az Égi Atya legelőin vágtatni. – Jól van, koma, még a végén megmaradsz. Kérsz-e vizet vagy valamit enni? – mutatta Bars, és Beke inni kért. Csenkü friss tejet hozott, és ő csak ivott, mint aki hónapok óta gyökereken meg falevélen élt. A besenyő lányka kis cseréptálkában kását hozott, amiből apró húsdarabok kandikáltak. – Oslu! Oslu – magyarázta, hogy a kása búzából van, és a benne rejtező húsdarabokra mutatva azt mondta: tege. Beke nem értette, ezért más nyelven is próbálkozott: – Közi! Közi, madzsgari. A bárány húsát persze felismerte a sebesült. A búzakása pár falás után máris betöltötte öklömnyire sorvadt gyomrát. Úgy érezte, még egy nyelet, és az egész visszajön. Egy korty tejjel öblítette le, aztán megköszönte Csenkünek, aki vidám kacagással ugrott le a saroglyáról. Valakinek lelkendezve mesélhetett, de Beke ebből csak a „madzsgari” szót értette. Másnap már jóval erősebbnek érezte magát. Felült a szekérben, és a kocsideréknek támasztotta a hátát. A táltosforma emberke este érkezett. – Ettél-e? Muszáj, mert különben érted jönnek a túlvilágról. Korai lenne még. Fáj-e? – Már hogyne fájna – Beke kínlódva próbálta mozdítani a lábait, de azok a kötés és a fakérgek kalodájában merevek voltak, mint egy



husáng. – A sebem is fáj, úgy belehasít néha, hogy majd’ kiugrom a szekérből. – Kiugrani? Az még odébb van, fiam – somolygott a kis ember gyér, az álla alá lelógó bajusza alatt. – Bár azt hiszem, valamit segíthetek, ha megfogadod, hogy nem üvöltözöl nagyon... Beke jobb lába a térd fölött nem tört el, csak zúzódott a csont. Felette zöldeslila volt a bőr. Az öreg a vászoncsíkokat térdig letekerte, aztán előszedett a tarisznyájából valamilyen fura, késhez hasonló alkalmatosságot, és bevagdalta a kéregdarabokat. Mikor eléggé elvékonyodott, egyszerűen letörte. Beke minden mozdulatnál csillagokat látott, de végül a jobb lábát már térdben behajlíthatta. – Ettől a kedved is jobb lesz – veregette meg a vállát az emberke. – Egyél minél többet, fiam. Nem rossz emberek ezek, jó szívvel adnak a rászorulónak. Ismerik a pusztai törvényt – morogta még, mielőtt lemászott volna a saroglyán. A vonuló besenyők a hátuk mögött hagyták a nagy folyót, majd egy keskenyebbet is, és a mocsarakat, zsombékokat, holtágakat kerülgetve egyre csak nyugatnak vonultak. Lassan, akár az idő, úgy fordultak a súlyos és hatalmas szekérkerekek, nyikordulva zökkentek, s bőgtek az elébük fogott ökrök. A tevék időnként egészen közel kerültek Beke szekeréhez, oldalukon lógott a család málhája, és a nagyobbacska kosarakból gyermekarcok kandikáltak ki. A besenyők népe azt tette, mint századokkal előtte a Nagy Kőöv oldalában: vándorolt új legelők, új szállások felé. Ezt a csatát most megnyerték, de a nyugati vándorlást mégis kényszer szülte: a keleti gyepűn mások, erős és harcedzett népek szorították őket. Bars időnként a szekérhez lovagolt, mondott valamit besenyőül Bekének, aztán továbbment. Minden nap többet töltött a szekér mellett. Aztán egyszer Bars – ki tudja, próbaképpen-e –, mintha csak feledékenységből tette volna, a saroglya felálló szarvára akasztva hagyott egy görbe kést. Beke először nem is vette észre, csak mikor



kínlódva elvonszolta magát a szekér végéig, tűnt szemébe a vékony bőrszíjon lógó, tok nélküli, csinos tárgy. A szekér mellett éppen senki nem gyalogolt, vagy lovagolt, aki pedig az ökröket vezette, mással foglalta el magát. Bars kőhajításra kocogott, és Beke észrevette, hogy a szeme sarkából folytonosan őt figyeli. Kezébe vette a kést, megszemlélte a rovátkákat, a szépen vésett keleti mintákat, a nyelet alaposan megmarkolva, hogy lássa, milyen fogás esik rajta, aztán visszaakasztotta a rúdra. Amikor Bars újra mellé ért, megfogta, és a pengéjénél tartva felé nyújtotta. A besenyő legény összehúzott szemmel figyelte a mozdulatot, készen arra, hogy Beke kezét csuklóból metszi le a szablyával, ha esetleg más terveket forgat, de azért az arcán őszinte meglepetés ült. Övébe tűzte a kést, és kérdezett valamit besenyő nyelven, amit Beke félreértett. Úgy vélte, talán azt kérdezi Bars, miért nem élt a lehetőséggel, miért nem rejtette el a kést, hogy egy alkalmasabb időben használhassa. Ezért aztán kézzel-lábbal elmutogatta, miként húzta ki őt Bars a máglyából, s hogy ezt köszöni. Bars értette már, elvigyorodott, s legyintett, a közelben ácsorgók meg nevettek. Aztán Bars fordította a lovát, és elügetett a tevék irányába. – Holnap hajnalban mogyeri szállásokhoz érünk – újságolta a kis ember –, illetve a hűlt helyükhöz. Csak azért mondom, hogy okosan viselkedj, és ne tégy olyasmit, amivel a fejedre bajt hozhatsz. Szökni nem tudsz, de ha jó lenne a lábad, még akkor sem lenne értelme. Mindenütt csak besenyők vannak, előttünk vonul az Erdim törzs. Az egész területet megszállták már. Mellettünk, délről a Talmács jó messzire, attól balra pedig a Külbej egy töredéke. A többi, vagy négy teljes törzs, még a folyón túl maradt. – Honnan veszed, hogy nincs mogyeri vagy kazár azon a környéken? Tán jártál ott? – Előrementünk tegnap egy különítménnyel. Engem tolmácsnak vittek, de nem nagyon kellettem. Élő mogyeri már sehol nem volt, mind elhagyták a szállásokat. Néhány gulyát, pár kisebb ménest és nyájat elkaptak a fiúk... De mire én kellettem volna, hogy



lefordítsam, mit akarnak, addigra azok a csökött eszűek agyonütötték a csikósokat, gulyásokat. De a többi elment, csak a nyomukat találtuk. No, ezt csak azért mondom, hogy ne forgass a fejedben semmi oktalanságot. Becsüld meg mostani sorsodat, mert még mindig jobb ez, mint füstként kóvályogni a levegőben – célzott a halotti máglyára, és távozni készült. A lova hátáról még visszakiabált: – Húsz nap van az újholdig! Akkor szedem le rólad a kötést.
Tíz nap múlva a kényszerűségből vonuló, szállásfoglaló besenyők megállapodtak. A családfők leültek a tűz mellé, és eldöntötték, ki hol üt tanyát, és meddig terjed a szállásváltó útja. E tekintetben sem különböztek Beke népétől. Abban is megegyeztek, hogy a téli szállás az út melyik végpontján lesz, és gondosan elkerülték azokat a helyeket, ahol a mogyerik szent bálványai vagy temetői megbújtak. Senki sem vállalta magára, hogy a mogyeri ősök szellemeivel huzakodjék, és rászabadítsa a szállásra az Alsó Világ rosszakaratú démonait. Meggyőződéssel hitték, hogy a mogyeri szellemősök még lesben állnak valahol, hogy leszámoljanak azokkal, akik az övéiket elűzték. Beke számára Bars a szekéren adott szállást. Mutatta, hol alhat, fekhet, gyógyulhat. Le is mászhat, ha tud, és rönkökből grádicsot állított a szekér mögé, amelyen Beke lassan leeresztette magát, hogy két villás végű ágat mankónak használva megtegyen pár lépést. A világ egyszeriben kitágult, és Beke nekifogott, hogy megszervezze a mindennapjait. A nyár elfáradt már, és a hajnali ködök egyre sűrűbb fátyolba burkolták a szállás környékét. Egy hűvös napon Beke az erdőszegélyben száraz ágakat gyűjtött, már amennyit a mankó mellett elbírt, majd az egyik fiatalasszonytól acélt és száraz taplót kért, hogy azzal gyújtson tüzet a szekér mellett, a szélárnyékban. Tüzet gyújtani a besenyőknél is férfidolog, nő ilyesmit nem tehet. Bár az asszony kíváncsian végignézte a műveletet, a végén visszakérte a tűzszerszámokat.



Beke szívébe pedig meleg költözött, amiért újra a saját tüze mellett üldögélhet, gondolkodhat. Elmondta magában a szokásos imákat, az ősi mondatokat, melyekkel a tűzben otthonra talált szellemeket köszöntötte, kérve őket, hogy adjanak támaszt nyomorúságában, járjanak közben Tengrinél. A száraz ágak vidáman pattogtak, szállt a szikra, és az aprócska csillagok táncát Beke úgy értette, ahogy azt minden pusztalakó: az ősapák szellemei táncot járnak jókedvükben. Bars, mint a villám, ott termett, és egy vödör vizet zúdított az éppen, hogy fellobbant lángokra, aztán a csizmája talpával széttaposta még a parazsat is. Besenyőül sziszegett a foga között: – Tüzet gyújtasz, mi? Tüzet! A mi földünkön, a mi szállásunkon! Nem elég, hogy a szellemeitek még itt kószálnak valahol, nincs nyugtunk miattuk, még a többit is idecsalod? Beke mutatta, hogy fázik, de Bars dühében úgy belerúgott a mankója szárába, hogy Beke bezuhant a szekér alá, estében jól bevágva fejét az oldaldeszkába. Gyilkos indulatok feszültek benne. Ha egy mogyeri tüzét valaki széttapossa, vízzel oltja ki, azért a legenyhébb megtorlás a halál. Értette ugyan, miért tette ezt Bars amiért maga is tette volna fordított esetben de a tehetetlensége egyre jobban korbácsolta indulatait. Félbetört mankóját dühében a szekér oldalához vágta, majd újra felemelte, és összeszedve minden erejét, a pusztába hajította. A mozdulattól valami pattant a lábában, s kisvártatva érezte, hogy meleg vér csorog a bokája felé, és meztelen talpa alatt apró tócsába gyűlt. Felszakadt a sebe, amit a táltosforma kis emberke annyit ápolgatott, kötözgetett. Felhúzta a máglyán megpörkölődött, többszörösen hasadt, buggyos nadrágja szárát, s megpróbálta ujjaival összeszorítani a sebet. Mély volt, és egyenetlen szélű, bőségesen csörgött belőle a vér. Kínlódva támaszkodott a hatalmas fakeréknek, és az inge aljából próbált csíkot hasítani, amivel elkötheti. A fájdalom a csontjaiba nyilallt, az éppen csak összeforrt szélek erélyesen tiltakoztak a durva mozdulatok ellen.



Talán a semmiből érkezett, vagy csak Beke nem figyelt, egyszerre Csenkü húga termett mellette, és halk szavakkal mondogatta, hogy dőljön hátra, majd ő segít. Piros arcú, mosolygós leányka volt, alig lehetett tizenhárom. Ahogy kötözte a sebet, folytonosan beszélt és beszélt, de nagyon halkan, mintha attól félne, hogy meghallják. Beke nem sokat értett belőle, de sejtette, hogy a lányka szavai nem rejtenek rosszindulatot. Valahogy felmászott a szekérbe, és magára húzta a koszlott farkasbőrt. A táljában maradt még egy falásnyi búzakása, azt ízlelgette, míg lázas gondolatai között a szökést fontolgatta. Elhatározta, hogy bárhogyan is, de az első adandó alkalommal elköt egy lovat, és búcsút mond a besenyő szállásnak. Ilyen gondolatok cikáztak a fejében, amikor lépéseket hallott a szekér oldala mellől. Füst szagát hozta a szél, a fuvallat bekeverte a sátor alá. Valaki matatott odalent, aztán pár pillanat múlva a tűz félreismerhetetlen pattogását hallotta. Mozdult a szekér, és Bars feje jelent meg a saroglyánál. A besenyő vitéz azt magyarázta, hogy odalent ég a tűz. Ő maga hozta a jurtából, s táplálta fel a parazsat száraz ágakkal. Beke feltápászkodott, és lemászott a grádicson. Koromsötét volt már, a szállás felől kutyaugatás hangzott. Mögötte a gulya, alig nyíllövésre, attól balra meg a nyáj. A tűz vidáman pattogott, Bars meg Beke lábára mutatott. Hangsúlyában volt valami, ami talán a szánalomra emlékeztetett, egyfajta burkolt bocsánatkérésre. Beke nem értette, de bólintott, mire Bars átadott egy apró cseréptálkát borsozott ürühússal. De előtte kivett egy falatot, a tűzbe dobta, és elmondta a szokásos áldozati mondatot, majd visszaindult a szállására. Napok múlva közeledett csak Bekéhez felnőtt ember a szállásról: a kis táltosféle. – Bars szégyelli magát – mondta csibészes mosollyal a szája szegletében. – Azt mondja, feleslegesen vert meg, és csaknem újra eltörte a lábad.



– Nem vert meg, csak kirúgta a kezemből a mankót. Én magam voltam, aki felszakította a sebet – legyintett Beke, és megtapogatta a lábán a kötést. – No, ülj le elém, leszedem a kötést, meg ezt a kalodát – bökött a fakéregből összerótt alkalmatosságra az emberke. – Most majd elválik, mennyire gyógyult. Amilyen óvatosan csak tudta, egyenként lazította meg a hurkokat, és kihúzta a kéregdarabokat. Beke dörzsölgette a lábszárát, a bal combját. A sípcsontján több göbösödést is kitapintott, és fájt az érintésük. – Én ezt már be nem kötöm – határozott amaz. – Majd te ügyelsz rá, fiam. Vigyázz, hamar törhet még, és az nagyobb kín lesz, mint az első. – Még azt sem tudom, hogyan szólítsalak – jutott eszébe Bekének, hiszen mindig csak táltosnak mondta az öreget. – Teljesen mindegy, minek hívsz. A mogyerik egyszer Alupnak hívnak, a hegyi kumánoknál – mert ott is jártam – Kartnak szólítottak, ami annyit tesz: öreg. A türköknél valaki kitalálta rám, hogy Tiván vagyok, így mondják a sólymot, mert biztosra vették, hogy repülgetek a szállások között. A szaracénoknál is jártam, ott Abunak hívtak, ami annyit tesz, hogy apa. Válaszd ki, amelyik tetszik. – Táltos vagy te, öreg, tudom én azt... – Ahogy gondolod. Igyekszem mindig ott lenni, ahol szükséges. Sebet orvosolni mindig kell. Lékeltem én már koponyát is, mint a szaracénok. Életben is maradt a gazdája. Tudom, mit kell tenni a lázzal, a töréssel meg a nyavalyákkal. De láttam délen, a tenger túloldalán olyan betegséget is, amivel magam sem tudok mit kezdeni. Lepotyognak tőle az emberek ujjai, az orruk, irtózatosan eltorzult az arcuk. Élve rothadtak el. Ehhez képest a töréseid, fiam, karcolások. Meg van olyan kórság, ami egy egész sereget lever a lábáról. Az ellen a füstölés meg a ráolvasás semmit sem ér. – Miben hiszel akkor, ha nem vagy táltos? Milyen istent szolgálsz? Netán a judahitű kazárral tartasz? – Én ugyan nem! Abban hiszek, amiben te is, és még másban. Valaki van felettünk, és ezt jó tudni. Ki így, ki amúgy hívja, de én azt



hiszem, ugyanarról beszélnek. A nap is egyformán süt mindenkire, és nemcsak a mogyeri törzsek meg a besenyők hívják Égi Atyának. No, most már mennék, de alighanem egy ideig nem jövök. Vigyázz a lábadra, ne erőltesd. Lóháton könnyebb lenne, bár ki tudja... Beke kisvártatva már csak a távolodó lódobogást hallotta. Eszébe jutott, amit az öreg még az elején mondott: a nomád besenyőnek nem kell a rabszolga, inkább eladja jóféle ezüstdirhemért a bizánciaknak. Várta minden nap, hogy elindulnak vele a nagy kereskedőút felé, de a falevelek lehulltak, s a besenyők a téli szállásra készülődtek. Az ő sorsáról pedig nem döntött senki.
Csákán szállásnépének Bese apa azt üzente, hogy meg se álljanak három vízen túlig. Úgy vélték, a besenyő törzsektől ez lesz a biztonságos távolság, bár nem tudta senki, mi várható a télen. Ha a folyókra jégpáncél feszül, azon átjön a besenyő csakúgy, mint a mogyeri, mert nemezpapucsot húz a ló patájára, és áthajtja még a gulyát is. A befagyott mocsár, a lápvidék sem akadály már, csak az alattomos kútfőkkel kell vigyázni, ahol vékony a kéreg, s úgy nyeli el a vigyázatlant lovastól, mintha sosem járt volna arra. A mogyeri élte a megszokott mindennapjait. Vagy két hónapja már, hogy berendezkedtek az új téli szálláson. A szállásváltó utak felosztása még nem dőlt el, mert ahhoz a törzsfők beleegyezése kellett. Néhány nemzetség feje is torzsalkodott, hol ez, hol meg amaz nem tetszett, mert mindenki a legjobbat akarta magának. Az öreg Jakti a folyón túli gyepűt vizslatta. Keletről jöhet támadás, ha egyáltalán, mert a besenyők is a szállásolással vannak elfoglalva. Az idei győztesnek is elegendő volt egy évben egyetlen háború, utána ő is rendezgette a sorokat. Aki a mogyeri nemzetségek közül erősebb volt, s nagyobb szóval rendelkezett, annak a jobb föld, a tágasabb legelő, a forgalmasabb kereskedőút jutott, és ott jelölhette ki szállásváltó útjait. Az alatta lévők még morgolódtak, kapaszkodtak egy ideig, egymás elől halászva el, amit még lehetett, aztán egy idő múlva megnyugodott minden.



Amint a tél betakarta a sztyeppét, úgy takaróztak ki az újabb tervek háborúról, hódításról, földszerzésről. A türelmetlenebbje még télen, a faggyal nekiindult sarcolni, foglalni, vagy legalább portyákat küldött annak kipuhatolására, hogy a szomszéd népek mennyire védik magukat. De az öreg Jakti előtt most csendes volt a gyepű. A nagy folyón kívül, amelynek partján oly szívesen nézgelődött, a szállásvidéken át két kisebb kacskaringózott még, és közöttük nem volt más, csak a legelő és a vadak. Vajon ki lesz az első a besenyő és a mogyeri közül, aki portyát küld a másikra? Egy fagyos napon, amikor már a lápvidéken is biztos járás esett, a Tarján törzsből tíz lovas érkezett Csákán szállására. Pihenőt tartottak csupán, és másnap készültek is tovább északnak, ahol a Nyék törzs a Kürttel csaknem egy földön szállásolt. Fáradtak voltak és leharcoltnak tűntek, a lovak nemkülönben. Csákán – szokásától eltérően – most nem öltötte magára a mogorva arcát, és a jurtájába hívta a vitézeket. Korábban mindig csak a vezetővel volt hajlandó tárgyalni, de akkor is éreztette, hogy ezen a szálláson az úr egyes-egyedül ő, mindenki más csak vendég. – Most semmi nincs nyugalomban, Csákán apa – mondta a százados, aki a tíz lovas élén érkezett. Halk beszédű, értelmes ember volt, nemhiába őt választották ki a küldetésre. – A „sasok” – ezzel a szóval illette a besenyőket – már megültek a fészkükön, de kiszámíthatatlanok. Meglehet, támadnak a télen, és jó lesz, ha minden törzs készül rá. Egyelőre úgy tűnik, hogy a régi szállásvidékünk egy időre megfelel nekik. Ha alkalmas lesz az idő, összeszedjük az erőnket, és visszazavarjuk őket az Itilen túlra. – Beszélj valamit arról is, mi van most Itilben – utalt a kazár fővárosra Csákán, miközben szorgosan kínálgatta a vitézeket. – Azt beszélik, hogy a kagán udvarában nincs egyenesben valami. – Te is tudod, hogy a kazároknál a vesztes hadvezértől megvonják a tisztséget – mondta a százados. – Én úgy tudom, hogy ez megtörtént, de nem kellett a nép szeme láttára megölni, mert önkezével vetett véget az életének. Beszélik, hogy átvágta a nyakát a



saját szablyájával, miután kiosztott mindent, ami az övé volt, a tisztjei között. – Megérdemli a sorsát, mert magára hagyta a mogyerit. És Levedi urunk? Mit döntött, mit tegyünk eztán? A szállásokat rendezni kell, így nem maradhatnak. Túl sok az elégedetlen, a torzsalkodó szállás. Még a végén egymásnak esik a mogyeri, a „sasok” meg a markukba röhögnek. – A nagyfejedelem tudja, mit akar. Mi megint a kazárokkal, és értük verekedtünk, és nem rajtunk múlt, hogy megvertek minket. Becsülettel kiszolgáltuk a kagánt, ahogy a szerződésben állt, de az isad, az alkirály, aki mindenki fölött teljes hatalmat gyakorol, már nem volt ennyire a helyzet magaslatán. Rosszul tervezett, rosszul időzítette a csatát. A „sasokat” most nem kellett volna piszkálni. – Igazam volt. No lám... – De most már újfent ott tartunk, apa, hogy a „sasok” egyszer csak megelégelik a szűk szállásokat, és ránk zúdulnak. Levedi urunk azt akarja, hogy a mogyeri ne vérezzen többet egy olyan birodalomért, amelyik csak kihasználja. A mogyeri vér is ér annyit, mint a kazár, a türk, vagy bármelyik. Azt akarja, hogy tavasszal a szállások olyan területeket foglaljanak, amelyik a szláv vjaticsok és a poljánok gyepűje mentén húzódik. – Az jó lesz. Portyázhat a mogyeri kedvére, az utóbbi időben amúgy is békén hagytuk a szlávot – emelte Csákán a kumiszos tömlőt, s átnyújtotta a Tarján törzsbéli tisztnek. – Nem ez a fontos, apa, csak ez is. Az egész arra van, hogy a vjatics és a polján adókat, amiket eddig a kazárnak fizettek, megfogjuk magunknak. A kalmárutak vámja is jól jön. Ha tavasszal képesek leszünk elfoglalni ezeket a területeket, akkor a tengerig szabad utat nyerünk. Ott aztán adhattok el rabszolgának vjaticsot, poljánt, ruszt, meg akit csak akartok. A tiszt megint jót húzott a tömlőből, a szájába tömött egy marék köleskását, tört a vendégek tiszteletére kövön sütött, lapos árpakenyérből, aztán jelentőségteljesen hozzáfűzte: – Végső soron, Csákán apa, nagy terveket forgat a mi nagyfejedelmünk. Meglásd, a kazárról egyszer csak leválik a mogyeri. Ehhez az kell, hogy ne hét, hanem csak egyetlen akarat



érvényesüljön. Egyesülnie kell a mogyeri törzseknek. Szövetségbe kell lépnünk, apa. – Nohát, az nem lesz éppen egyszerű. Mióta a Világfa áll, a mogyeri törzsfők fejedelmeik voltak a saját alattvalóiknak. Minden törzs külön világ, még ha egyazon nyelvet beszélünk is, majdhogynem. Mi ugyan elismerjük Levedi urunkat magunk fölött, de mi lesz a többivel? És ki tudja, mit vélnek majd erről a kazárok? – Ötven esztendővel előtte majdnem megtörtént, apa, amit most Levedi úr tervez – mondta a százados megfontoltan. – Én ugyan nem éltem még akkor ebben a testemben, és nem emlékezhetem erre, de azt tudom a táltostól, hogy akkoriban csaknem leváltunk a kazárról. Aztán néhány emberöltőn át, az apám idejében megpróbáltunk egymás mellett lakni, szomszédként, bár inkább kevesebb, mint több sikerrel. De ez még nem az önálló mogyeri élet, apa. Nekünk ennél több kell. – Ez már színigaz – mondta Csákán. – De a kazár nem béketűrő fajta. Nem zúdít-e sereget a nyakunkra, mielőtt még bármit is tennénk? Tudom, hogy most meggyengült, de neki semmit se jelent szövetkezni egy másik néppel. Példának okáért a „sasokkal”. – Igazad van, apa. Mielőtt a paranccsal elindultunk, kazár küldöttség érkezett Levedi urunkhoz. A kagán állítólag azt akarja, hogy menjen el hozzá Itilbe, és fogadja el tőle az egyik legmagasabb címet. – Ha Levedi úrnak kell a kagán helyébe menni, az jót nem jelenthet – csóválta a fejét Csákán. – Ládd-e, a kazár csak nem akar lemondani az alávetettségünkről. Ő szívesebben néz minket szolgájának, mint szomszédjának. – Viszont tárgyalni szeretne, apa – figyelmeztette a százados az öreget. – Megbeszélni a történéseket, magas kazár címet adni Levedi urunknak. Gondolod, nincs meg rá az oka? Csákán a térdére csapott, és fennhangon mondta: – Hogyne vón’! Hát persze! Mézesmadzag! Felébredt a kagán! Rájött, hogy jobb a tépett magyarral, mint nélküle, és azt lesni, mikor sarcolja meg a kazár városokat, mikor szedi le az adót a szlávoktól helyettük, mikor szervezkedik másokkal a birodalma ellen. De ha a mi urunk csak túsznak kell, a bevált gyakorlat szerint? Virág! Gyere



be! Hozz még húst meg kumiszt, de íziben ám! – hadarta nagy hangon Csákán, és a tiszt figyelmesen szemlélte az egyre kapatosabb szállásfőt. Rajta meg sem látszott a kumisz hatása, de Csákánnak egyre veresebb színt öltött a képe. – Azt beszélik, hogy Levedi urat a kagán az összes mogyeri törzs általa is elismert urának akarja, és ha elfogadja, nagyon szívesen megajándékozná a kündü kagáni címmel, ami pedig náluk a harmadik legmagasabb rang. Ámde Levedi úr állítólag nem akarja ezt elfogadni. Mondják, hogy a Megyer törzs fejét, Álmos urat és a fiát, Árpádot ajánlaná maga helyett. – Ilyen nincs! – bődült Csákán részegen. – A mogyeri törvények szerint minden az elsőszülöttet illeti! Hogyan ajánlhatja maga helyett egy másik törzs első emberét? S főleg annak a fiát? De bánom is én, mit akarnak. Igyunk a mogyerik egészségére, a vitézségre! Arra, hogy a vjaticsokat meg a szeverjánokat úgy megzargatjuk, hogy a gatyájukat is nekünk adják, és a kedvünkért az összes mókust, rókát meg hölgymenyétet kihajtják az erdeikből, hogy nekünk megfizethessék az adót! Virág! Már megint üres a korsó! Végigvágok rajtad, te lusta asszonyállat! Nem értetted, mit parancsoltam? A tiszt eztán már csak hallgatott. Nem azért küldték, hogy egy részeg szállásfővel sorsdöntő kérdésekről vitázzon. De tudta, amit tudott: azt, hogy a mogyeri korántsem egységes, és ez baj. Sem a főfejedelem, sem a kazároktól való függés tekintetében nem az. Pedig kell az egység minden nagy tetthez. Vajon elég erős lesz-e Levedi, hogy megteremtse? Vagy tán éppen Álmos lesz, aki egyszer majd rendet vág? Úgy látta, hogy a régi békétlenkedés és fellengzős elkülönülés, ami a hajdanán északról jött mogyerik és a velük vándorolt kéthárom törzs, meg az akkor még a Meotisz és a tenger mellékén élő türk eredetű törzsek közé minduntalan éket vert, még most is fölhorgad. Akkor is, ha azóta közös néven mogyerinek említik ezt a különös, vegyes ajkú pusztai népet.



A nagyhangú Fekete sátrából Jakti még a nyár derekán kiköltözött. Volt ott annyi ember meg asszony, akinek hely kellett, úgy gondolta, minek szorongjon. Már vagy húsz esztendeje, hogy épített magának egy jurtát, sokkal kisebbet, mint a kiscsaládoké. Akkor volt, amikor elveszítette a fiait, és csak a felesége maradt. Aztán az asszonya is elment az ősök birodalmába egy hideg téli hajnalon, Jakti pedig a nyakába szedte a nagyvilágot. Olyan volt ez a kis jurta, mint bármelyik másik, csak fele akkora talán, de barátságos belvilág fogadta azt, aki belépett, s olyan rend, mintha legalább öt asszony szorgoskodott volna benne. Az öreg a lóbőrökkel takart, kicsit megemelt, nemezlapokból rakott ágyán tűnődött éppen, és ujjaival a takaróként használt medvebőr szőrméjében babrált, amikor valaki bebocsátást kért. – Gondoltam, talán nem alszol, apó – hallotta Virág suttogó hangját. Az asszony kétrét görnyedve bebújt a nyíláson, s leeresztette maga mögött a szőnyeget. – Nem zavarlak-e? – Gyere csak, Virág, nem zavarsz te sosem. Ülj oda a tűz mellé, leányom. Beszéded volna velem? – Volna éppen, csak nem tudom, hol kezdjem. Most jövök Csákán jurtájából. Ettek-ittak a vendég vitézek, a parancsnok kivételével mindegyik részeg már. Akarod tudni, miről beszéltek? – A férfibeszéd nem asszonyok dolga, te Virág... – Nem is, tudom én azt, apó. De mégis... Igen furcsa dolgokat beszélt ám az a tiszt Csákánnak. – Nem értem, mi dolgod neked ezzel. Hiszen nem is értesz te ehhez. – Csákán arca olyan fura volt. Mintha félne attól, amit a tiszt elmondott. Nem is tudom... – A férfiak mindig kitalálják, mit kell tenni, azért férfiak – mondta az öregember. – Te meg asszony vagy, ne ártsd magad férfidolgokba. – De hát, ha egyszer érdekel, apó! Vagy nekünk, asszonyoknak nem kell-e harcolni a szállásért, a gyermekekért, ha a nyakunkon az



ellenség? Egy férfi ezt elvárja tőlünk. Én is megtanultam lovagolni, íjjal meg kelevézzel bánni... – Nocsak, micsoda harcias teremtés vagy te, lányom! – hökkent meg Jakti, és maga alá húzva karika lábait, felült az ágyán. – Csak nem jönnek a „sasok”? Vagy netán a kagán sértődött meg, amiért nem segítettük győzelemre a seregét? A nyári csata emléke fájdalmas érzéseket ébresztett Virágban, de azért töviről hegyire elmondta, amit a jurtában hallott. Jakti időnként a fejét csóválta. – Nem asszonyok dolga az ilyesmit hallgatni, főleg pediglen beszélni róla. Úgy nézem, változik a világ körülöttünk, leányom. Már semmi sem lesz olyan, mint eddig volt... – Mindig azt hittem, hogy a mi Levedi urunk a kagán oltalmában van, aki szereti őt, hiszen még feleséget is kapott tőle – mondta Virág, és az öreg csendes megértéssel hallgatta az asszonyi bölcsességet. – Most meg elpártolna? Azt mondta ez a tiszt, hogy még a kagán udvarában is villongnak a testőrök a vesztes csata miatt. – Ez már nem való neked, Virág. Valóban azt mondom, hagyd az ilyent a férfiemberekre. – De ha egyszer szeretném megérteni! – Ejh, az áldóját neki! Hát idefigyelj, te nagyszájú! Vesztes csata miatt mindig is villongtak a világ összes seregében. Levedi urunk a hódolat értelmében köteles szolgálni a kagánt. Neki ezért és a két nép közti fegyverbarátságért kazár hercegnőt adott. Régi szokás, arra való, hogy megváltsák a békét. Ne hidd, hogy a kazárok nem féltek a mogyeritől. Szerintem még most is tartanak tőlünk. Látják ők, miként harcolunk, ha egyszer nekilódulunk. Amikor mi a kazárok gyepűjére értünk, a kagán éppen kemény harcban állt a szaracénokkal. Nem hiányzott volna neki egy újabb fenyegetés. Nem hiába köttetett a békéjük a rúmi görögökkel. De ennek ellenére a kagán meg a rúmi császár kölcsönösen tart egymástól, még akkor is, ha kezet nyújtottak. A rúmiaktól elmenekült zsidókat befogadta a kagán, és ennyi Dávid meg Ezékiel még nem futkosott a kazár urak között, mint manapság.



– De a kazár hercegnő nem szült fiút Levedi urunknak – mondta Virág, és alig érezhetően megborzongott, mert tán eszébe jutott, hogy az ő méhét is meddőnek tartják. – Lehet, hogy csak leányt szült – találgatott Jakti. – Ki tudhatja ezt? Egy leányt nem jegyeznek fel a táltosok. Nem örökölhet hatalmat. Arra lesz csak jó, mint az anyja: megválthatja a békét egyszer valami idegen, erejét a mogyeri felé mutogató király oldalán. Azt hallottad, hogy Levedi urunknak most méltóságot kínáltak? Hát az csak egy lehet, Virág. Ha a kazárok feje azt akarja, hogy biztos lehessen a mogyerik felől, akkor Levedi urunkból bizony kündü kagánt kell neki faragni. Szent fejedelmet, akire majd minden törzs felnéz, és akit fenntartás nélkül elismer urának. Haladunk a kazár szokások felé, úgy vélem. Szerintem nem jól tesszük. Még a végén... Jakti elharapta a szót, és a homlokán felhő szaladt át. Látott ő már harcos mogyerit, aki a tűzbe is belement volna, hogy a törzse függetlensége érintetlen maradjon. Most pedig egy számos törzsből álló pusztai népet akarja a kazár mindenféle fondorlattal, egyszer s mindenkorra maga mellé hajlítani? – Mi nem vagyunk kazárok, sohasem is leszünk, Virág lelkem, s a nagyfejedelem nem hadvezér. Ott sem volt a tavalyi csatában. Hiszed, vagy sem, de a törzseink nagyobb része, főleg, akikben nem türk vér folyik, gyűlöli a kazárt. Főleg a szokásaikat. Hanem azért igazad lehet. Tán éppen ezért nem akar kündü kagán lenni Levedi úr. Az ő élete is megér annyit... – De apó! Hátha nem is akar többet kazár alattvaló lenni a mi urunk? Akkor a mogyeri törzsek saját kezükbe vehetik a sorsukat... – Asszony létedre igen éles az elméd, Virág – ismerte el Jakti. Azt hiszem, leányom, hogy sem a mi urunk, sem az előkelőink nem hajbókolnának többé a kagán meg az isad előtt, ha megtehetnék. Ez mindig idegen volt a mogyeritől. Ennél sokkal nagyobb bennünk a szabadság vágya. A mogyeri lélek olyan, akár a sólyom. Elhinném, hogy Levedi úr nem akarja tovább cipelni a nyakán a kazár jármot, ízleltük már, milyen alávetettként élni. Súlyos döntés lenne az elszakadásunk, mert a mogyeri törzsek élete és halála függ ezen. Képzeld csak el, Virág: innen a „sasok”, onnan a kazárok. Közöttünk



meg olyan törzsek, akikben több a türk vér, mint a mogyeri. Vajon ők mit szeretnének, ha csak egyetlen választásuk lenne? – Ez a tiszt azt mondta, hogy Levedi urunk már elhatározta, mit fog mondani a kagánnak – újságolja Virág. – Azt, hogy már öreg és gyenge, meg, hogy nincs neki fia, aki az örökébe lépjen. – Hogy fiúgyermeke nincs, azért az mégsem akkora akadály. Erre nem hivatkozhat nyugodt szívvel. Mert akkor az unokatestvéri ágra szállhat az örökösödés, ezt mondja a törvény. Azt mondom inkább, hogy Levedi urunk nem akar a mogyerik között belháborút a döntése miatt. Ezért hárítja az elsőbbség kérdését Álmos úrra és a fiára, hiszen a Megyer törzs a legerősebb mind közül. Majd elválik, mit dönt. Sok körülötte a táltos, és közöttük – ebben bízom – több az egyenes, mint a számító. Egyelőre most nyakunkon a tél. Lesz elég idő a tűz mellett eldönteni, mi a legjobb a mogyerinek. Hagyd ezt, leányom, mondom, hogy nem a te dolgod. Virág a hamvadó parázsba bámult, aztán tett egy keveset a tűzre, és fázósan összehúzta magán a ködmönt. A válla görnyedt volt, és Jakti észrevette, hogy nyomasztja valami. Szóvá is tette rögvest. – Igazad van, apó, nem azért jöttem, hogy erről kérdezzelek. Mi dolga ezzel egy asszonynak? Az a magunkfajtától függetlenül úgyis eldől. Nem is értünk mi ehhez. Másról van szó. – Ki vele, leányom, bátran. Beke jár a fejedben, miatta szomorkodsz? – Valahogy úgy. Apó, lehet, hogy sok magot ettem... Talán az segített, mert már a harmadik hold óta...– dadogta Virág, s az öregnek felszaladt a szemöldöke a feje búbjára, bajusza alatt pedig zavart mosolyra húzódott a szájszéle. – Három hold óta... hm... nem jártál az asszonyházban? – Nem jártam, apa, mert nem volt miért menjek. Nem tisztultam... – Csak nem azt akarod mondani, hogy várandós vagy? – suttogta az öreg félelemmel vegyült szigorral a hangjában. – Mert akkor nagy a baj, leányom. Magok, meg ilyesmi... Ejh! – legyintett mérgesen. Komolyan beszélsz? Virág szemében ott csillogott a félelem.



– Neked soha nem hazudnék, apó. Igazából rád sem szabadna néznem, mert ha igaz, amit sejtek, akkor már a nézésem rontást hozhat. – Három hold óta? Te Virág! Ehhez semmi köze nincs a magoknak. Három holddal ezelőtt még... – Tudom, apó. Akkor még idehaza volt a Beke... – Virág! Ha most azt mondod, hogy... Én nem ítéllek el. Beke jó gyerek, az Égi Atya szándékait meg senki nem ismerheti. Hátha éppen ez volt az elképzelése – csóválta a fejét az öreg. – Még hogy a magok... Tudod, a szaracénoknak igen jó orvosaik vannak. Ők azt mondják, nem a magokon múlik. Engem kinevettek, amikor ilyent mondtam. De azt is mondták, hogy nem minden férfinak van meg a képessége arra, hogy nemzeni tudjon, érted? – Csak nem azt mondanád, apó, hogy Györknek... esetleg... – Éppen, hogy azt. Azt állítom, a tudós szaracén doktoroktól kapott tudományomra hivatkozva, hogy te sosem voltál meddő. Csak Györk magva nem tudott talajt fogni. És most pontosan ez a baj. Amikor fordul majd a nap a tél közepén, már látszik is rajtad. Biztos vagy-e, hogy a Beke... – De apó! – méltatlankodott Virág, mert úgy vélte, a kérdés az ő tisztességét kérdőjelezi meg. – Jól van, ne légy ennyire érzékeny a becsületedre, mert azért mégis csak... Hm... Majd kitalálunk valamit, megígérem. Még nem veszett el semmi. Beke is megjöhet, bár az inkább csak fejtörést okozna ebben a helyzetben. Ha a szállás megtudja, miként állsz, csak a Világügyelő a megmondhatója, mit tesznek veled, leányom.
A besenyő szálláson a gyorsan lábadozó Beke arra bóklászhatott, amerre csak akart. Bars nem fogolyként kezelte, de éreztette vele, hogy ha itt az ideje, eladják, mint egy lovat vagy tevét. Még mindig botra támaszkodva járt, de a lába, ha lassan is, javulgatott. Mire az első hó leesett, tűrhetően ment a járás, bár azt már tudta, hogy örök életében bicegni fog a bal lábára. Hogy melyik



törést nem sikerült úgy a helyére tenni, mint a többit, már nem tudhatta meg, de a bal lába hüvelyknyivel lett rövidebb. A besenyő leányok csakis egészséges férfit kerestek férjnek, így aztán a szálláson senki nem törődött azzal, mikor és kivel áll szóba a bicebóca nyomorék mogyeri. Bekét ez zavarta. Szilárdan eltökélte, hogy szökni fog, csak hát ennek gátat szabott a tél. A legjobb idő a tárkánynál volt, a füstös szín alatt, ahonnan élénk kalapálás, üllőcsengés hangzott reggeltől napestig. Balcsar, a tárkány a maga minőségében a szállás leginkább elismert tagja volt, személyét és munkáját feltétlen tisztelet övezte. Éppen úgy, mint a mogyeri törzsek tárkányait, akiket az istenek valamely múltba veszett családjából származtattak, mert az izzó vas megmunkálására nem alkalmas mindenki. Nem csoda, ha főleg csak a vezéri szállásokon volt tárkányműhely. Beke egy tuskón üldögélt a kemence mellett, amit kövekből építettek fel úgy, hogy egy résen ügyes kezek által készített bőrfújtatóval időnként friss levegőt lehessen juttatni az izzó vasra, hevítve azt egészen addig, míg csaknem a saját súlyától hajlik meg. Ha Balcsar a kalapácsával alakított valamit, néha Bekére villant a szeme, aki erre levegőt fújtatott a tűzbe, így hasznosítva magát. Legalább nem fázott, mert más jurtákban nem szívesen látták. Magának nem volt jurtája, és a besenyők nem is szándékoztak a szekéren kívül fedett helyet biztosítani a számára. Ha hidegebb volt, a Barstól kapott tűzben köveket hevített magának, és egy törött vasdarabbal kikapart gödörbe hengerítve azokat vékonyka földréteget szórt rájuk. Arra aztán bőrt terített, és azon aludt. A gödör a szekér alatt volt, így az felülről védte a hótól, esőtől. A tűz maga jó tízlépésnyire égett, Beke ágakból szélfogót eszkábált mellé, fölé pedig elnyűtt, kidobott nemezből lenge tetőt, amit néha letépett a hirtelen kerekedő, metsző pusztai szél. Ennivalót mindig kapott Barstól és a családjától, de a jurtát nem közelíthette meg. Főleg, hogy a családban újszülött látta meg a napvilágot. A gyermek apja nem Bars, hanem annak bátyja volt, Bata, akinek a neve annyit tett: Tevecsikó.



Beke látta a terhes asszonyt, amint a jurta körül sertepertélt fejére borított vastag kelmével, hogy a pillantása meg ne rontson senkit. Mikor Beke felé fordult, a vitéz észrevette, hogy felemeli a kelmét, nyilván azzal a szándékkal, hogy inkább az idegenre szálljon a rontás. Látta Beke azt is, hogy az asszony a szülést megelőző napokban gyakorta a jurta küszöbén üldögélt, egyik lába bent, a másik kint, hogy a szülés könnyebb legyen. Aztán, amikor megtörtént, a gyermeket körbehordozták a jurta körül, a tűzbe pedig rontás elleni szert szórtak, amitől finom illatok terjengtek. Csenkü is elszaladt Bekéhez, beledobta a tűzbe a fűszerszámot, majd futott vissza. Ruhát is kapott tőlük, persze, nem éppen a legjobbakat. Bars a saját koszlott holmija közül válogatott a számára, hogy meg ne fagyjon. Figyelték lábadozását, lesték, mikor költözik vissza a testébe annyi erő, hogy már veszélyt jelenthet a szállásra. Mert akkor aztán meg kell kötözni, ahogy a rabszolgát szokás. Ám ez a szállás nem nagyon szokott hozzá, miként kell a rabszolgákkal bánni, így nem is tudták igazán. Tavaszra Beke sok mindent tudott már, amit a besenyőktől el lehetett tanulni. Egészen jól megérttette magát, megtanulta, hogy a temir annyit jelent: vas, a szacsa meg, hogy veréb. Tonuz volt a hatalmas, vöröses szőrű, félig vad disznó, a kos teke, a tojan meg sólyom. Tudta, ha a szó, ala-bula valahol elhangzik, a tarka lovú törzsből várható látogató, ha pedig azt hallja: boro, akkor a barna lovakon járóktól. Hamar megszokta, hogy a besenyők a lovak színéről is megkülönböztették a törzseket. Harcban nem is volt ostoba dolog. A lófarkas zászlók is ezeket a színeket mutatták. Egy verőfényes, kora tavaszi délelőttön Beke arra lett figyelmes, hogy a Bars jurtája körül férfiak gyülekeznek. Ketten kiváltak közülük, lóra kaptak, és Bekéhez ügettek. Se szó, se beszéd megragadták, előre kötözték a kezeit, és lóra ültették. Bars komor képpel közeledett, majd Beke kezébe adta a szárat, és elmagyarázta: elvágják a torkát, ha szökni próbál.



Beke biztosra vette, hogy szállásbéli élete itt véget ért, és bekövetkezik az, amitől egész télen rettegett: piacra kerül, mint egy ökör, alkusznak rá és eladják, ha akarja, ha nem. A kis csapat felmálházott, s ebből ő arra következtetett, hogy több napra készülnek. A csapat közepén lovagolt, s később csatlakozott hozzájuk néhány idegen besenyő. Egy megkötözött férfit és egy nőt hoztak magukkal. Beke próbált szóba elegyedni velük, de nem értették a mogyerit. Szlávok voltak, az északi gyepű környékéről. Egy hete poroszkáltak már délnek, a kazár és a mogyeri gyepű szomszédságában, és az ételből kevés jutott a foglyoknak. Bars kedvetlen volt, és Beke úgy vélte, azt latolgatja, érdemes-e egyáltalán három hetet lovagolni az ellenséges gyepük között azért, hogy egyetlen rabszolgát eladjon. A torkolatvidékig el nem mehettek, mert ott a kazár parancsolt, de az ügyes bizánciak jó pénzért felbéreltek néhány kereskedőt, akik hajlandóak voltak egészen a Meotisz mocsárvidékén túlra fellovagolni, hogy a nomádoktól átvegyék az árut. A Meotisz, e jókora tengeröböl ugyan messze volt még, de pénzért a kalmárok segítői – kiszolgált bizánci zsoldosok és egyéb, szedett-vedett, bűnöző népség – mindent elvállaltak. Bars és társai egy alkalommal összekülönböztek. Beke értett már annyit besenyőül, hogy rájöjjön: a kazároktól tartanak, akik a gyepűhöz közel portyázgattak akkortájt. A besenyők azon veszekedtek, merre kerüljenek. Barsnak igaza volt abban, hogy ha meglepik őket valahol, menekülésre aligha gondolhatnak az idegen vidéken, a rabszolgának való „árut” pedig éppúgy eladják a kazárok is, mint más népek. Végül abban egyeztek meg, hogy kitérőt tesznek a folyó felé, nyugatnak. Két besenyő vitéz előre lovagolt az utat szimatolni, a többiek a jeleket figyelve követték őket. Így ment ez egészen estig, amikor megint összekülönböztek: folytassák-e éjjel az utat, kihasználva, hogy a kazárok esetleg alszanak, vagy pihenjenek meg. A foglyok száma közben tíz fölé emelkedett, s maguk a besenyő vitézek is lehettek már huszonöten,



mert mindig a menethez csapódott valaki. Végül úgy döntöttek, hogy megalszanak egy nyírfaligetben. Baljós hely volt. Bars és néhány társa nem is érezte jól magát, fegyverrel a kézben virrasztottak egész éjjel. Hajnalban Bars felrángatta Bekét, megvizsgálta a kezén a szíjakat, majd utasította, hogy szálljon lóra. Rossz előérzete volt, jobbnak látta minél hamarabb odébbállni. Nyolc másik követte, és Bekén kívül még négy fogoly is ügetett a megfogyatkozott csapatban. Bars hirtelen megálljt intett, s mozdulatlanná dermedt. Ember és állat egyaránt hegyezte a fülét. Egy erdősáv felől lovak prüszkölése hallatszott. A nyolc besenyő egyszerre vonalba állt, kézbe vették az íjakat, és vártak. Csak a pusztai madarak hangja hallatszott, és egy pacsirtáé fenn, a magasban, amint trilláit világgá kürtölte, aztán kavicsként zuhant alá. A Beke mellett figyelő fiatal besenyő legény megbabonázva bámulta a madárka művészetét. Egyszerre szisszenés és halk puffanás hallatszott, s a legény átlőtt torokkal hanyatt bukott ágaskodó lováról a szikkadt, tavalyi fűbe. – Jobbra! – ordítja Bars, és a besenyők meglódulnak. Beke lova ösztönösen követi a többit, néhányat meg is előz. Mögöttük éles fütty sivít, és az erdősáv takarásából másfél tized kazár zsoldos rúgtat elő. – Szétválunk! – kiáltja Bars, s a besenyő vitézek a szélrózsa minden irányába szóródva már tudják, hogy mi lesz a következő lépés. Amint a sor megbomlik, azonmód szembefordulnak a kazárral. Beke dühében legszívesebben sírva fakadna, mint egy gyerkőc, mert a ló ugyanarra ragadja, mint amerre a társai vágtáznak, de neki semmije nincs, amivel támadhat vagy védekezhet, csak az összekötözött kezei, azokkal pedig a szárat is alig bírja tartani. Próbálja az öreg heréltet más irányba fordítani, de a harci alakzathoz szokott állat csak a fejét hányja-veti és nyerít. A kazárok röpítik ki elsőnek a nyilakat, és le is terítenek egy besenyő lovat. Gazdája hatalmasat bukik a fűben, s Beke látja az állat kapálózó lábait. De lőnek már a besenyők is, mint a veszekedettek.



Éles kazár parancsszavak csattannak, és Beke látja, amint a katonák szétosztják maguk között kettesével, hogy kire támadjanak. A lovak nyakára bukva meglódulnak a besenyők felé. Egészen mélyről röpítik ki a nyilakat, kockáztatva, hogy esetleg elakad a fűszálakban, de most már féltik az életüket is. Beke megpróbálja a fogával kibontani a szíjakat a csuklóin, de majd belétörnek. Bars valahol jobbra üvöltözik, elég messze tőle, de legalább még életben van. Bekét részleges nyugalommal tölti el a tudat, mert addigra felmérte, hogy inkább a besenyő, mint a kazár, aki a tavalyi fiaskó után igencsak meggyűlölte a mogyerit. Mellette lezuhan egy fogoly fiú, melléből szürke tollú nyílvessző csonkja meredezik. Beke nem foglalkozhat vele. Lebukik a ló bal oldalára, félig a hasa alatt lógva igyekszik minél hátrább kerülni. Jobb lába ijesztően belesajdul, amint a térdhajlatával a kápában kapaszkodik. A fájdalom annyira elviselhetetlen, hogy újra fel kell húznia magát a nyeregbe. A kazár lovas, aki a legközelebb rúgtat hozzá, egy villanásra megtorpan, látja, hogy fegyvertelen, megkötözött fogoly ül a ló hátán. A pányvájához kap. Beke összekötözött kezeivel abban a minutumban elkapja a kazár csuklóját, és sarkával belevág a heréltje véknyába. A kazár káromkodva, zsákként fordul a fűbe, hátasa pedig megugorva maga után vonszolja, a kengyelbe akadt lábánál fogva. Beke Barst keresi, de sehol nem látja. Lát viszont két kazár lovast, amint kétfelől rontanak egy fiatal besenyő harcosra, akinek az első nyílvesszője célt tévesztett, másodikra pedig nem adódott lehetősége. Harminc lépésre, ha lehetnek. Az egyik kazár lándzsája felnyársalja a besenyőt, és Beke rémülten tapasztalja, hogy a lova egyenesen a kazároknak tart. Azok túlságosan is elfoglalják magukat a leszúrt besenyő legénnyel. Az egyik hirtelen megfeszíti az íjat, és Beke az irányt követve Barst pillantja meg, amint gyalogszerrel épp kifelé kapaszkodik egy mélyedésből. A lova sehol. Az íjat feszítő zsoldos már csak pár lépésre van Bekétől, lándzsája bőrszíjon átvetve a hátán.



Beke keményen megmarkolja a lándzsanyelet, és jókorát ránt rajta. A nyílvessző kiröppen ugyan, de célját tévesztve a csalitba vág. A lándzsa szíja elszakad, a kazár megbillen, de jó lovas őkelme, s nyeregben marad. Beke a nyéllel csapja arcon, majd a lendülettől tehetetlenül zuhan a kazárra, s vele együtt a toporzékoló paták közé. A zsoldos szemvillanás alatt felméri, hogy Beke összekötözött kézzel huzakodik vele, és rögvest fölébe kerül. A mozdulat, amint a tőrét felemeli, félbemarad, és Beke nyilallást érez a mellében, amikor a kazár teljes súlyával rázuhan. Kapálózva kibújik alóla, s látja, hogy a szegycsontja tájékán vérzik. A kazár melléből félhúvelyknyi, véres nyílhegy meredezik. Bars véres arca jelenik meg Beke fölött, liheg és besenyőül káromkodik. Valamit kérdez, amit Beke nem ért, aztán váratlanul előkapja kését, és átmetszi a mogyeri vitéz csuklóján a szíjat. – Gyere! – kiáltja Bars, és elkapja a még mindig ott toporgó kazár ló sörényét. – Nyeregbe már, no! Beke felkepeszt, de az ingének eleje csurom vér. Bars fordítja a lovát, s ő követi. A magas fűben ide-oda rohangásznak a kazárok és a besenyők, mindegyik a kedvező helyet keresi, ahonnan nyilat röpíthet a másikba. Beke elvágtat egy még vonagló, lándzsától talált ló mellett. Az állat hátának lapulva a fogoly szláv nő vacog a félelemtől. Bars megfeszíti íját, de a vessző egy kazár ló nyakát veri át. Az állat megtorpan, és a zsoldosnak jut még annyi idő, hogy célba vehesse Barst. A vessző szisszen, és átveri a besenyő vitéz bal karját, nem sokkal a válla alatt. Bars meginog a nyeregben, a vesszőhöz kap, lova elfordul. Most a hátát mutatja a kazár felé, aki már leugrott a haldokló lóról, és a fűben térdelve megfeszített íjával célzott. Beke vágtában emeli a lándzsát, a kazár oldalvást villantja a szemét, és a repülő lándzsa elől a fűbe vágódik. Mikor újra feltérdel, Beke már csak pár lépésre van. Az igazi harci ló a földön heverő ellenséget is megtapossa, de aki ott térdel, az kazár, vagyis egy a gazdái közül. Az állat megtorpan, nyerítve ágaskodik, patái a levegőt kapálják.



Beke jobbra rántja a szárat, és a ló a bal oldalára zuhan. A ló alól tompa reccsenést hall, mintha valaki szövetbe csavart botot törne ketté, ő maga pedig háttal bucskázik a magas kápájú kazár nyeregből. Estében még látja, amint a ló előbb a hátára fordul, majd újra lábra áll, s alatta tört gerinccel hever a kazár. – Ide! Ideee! – hallja Bars rikoltását, és sajgó lábát húzva feléje igyekszik. Bars egy bokor takarásában kínlódva próbálja meg a karjából kitörni a vesszőt. – Majd én – mondja Beke önkéntelenül is mogyeri nyelven, de a besenyő érti. Összeszorítja fogát, míg amaz késével bevágja és letöri a vessző hegyét, aztán eltöri még, közvetlenül a kimeneti seb felett. Csontot nem ért, nemes szervet sem, gondolja Beke, majd egy erőteljes rántással hátrafelé kihúzza a vessző maradékát. Bars felordít, aztán egy kazár lovas elől mindketten a bokor mögé lapulnak. Ám amaz észreveszi őket, és vigyorogva nyilat helyez az idegre. Bars a saját íjára bök, ott hever pár lépésre a fűben. Beke felkapja, Bars pedig az oldalán függő tegezből három vesszőt ránt ki. A besenyő íj a megszólalásig hasonlatos a mogyerihez, és egyesül benne a többféle rugalmas fába és csontlemezekbe rejtett, hatalmas erő. Beke megfeszíti, majd hirtelen felegyenesedik, és a kazár mellének közepére céloz. Hangtalanul bukik hanyatt a katona, de még mindig tartja vaskos íját. Beke Barst a bozót alá húzza, s mutatja: meg ne szólaljon. Fektében elköti a besenyő karsebét. Vérzik bőségesen, de most többre nem futja. – Hozok lovat – mondja Beke, majd megismétli Bars nyelvén. A besenyő fájdalmas képpel vigyorog. Két besenyő ló ácsorog nem messze, a bokrok takarásában megközelíti őket. Az állatok idegesek, remeg az orrcimpájuk, a fülüket forgatják: keresik a biztonságot jelentő gazdát. Beke halkan füttyent, ahogy a besenyőktől tanulta, és az állatok hagyják, hogy megérintse őket. Közébük lép, hogy takarják, és visszatér Barshoz.



A csata már elült. Négy vagy öt kazár a túloldali dombokon vágtázott keletnek. Jó munkát végeztek: a besenyők közül Barson kívül csak három élte túl a csetepatét, a sebesülésük sem volt komoly. A foglyok mind meghaltak, vagy haláltusájukat vívták. – Ez az egy maradt? – kérdezi egy Koncs nevű, sötét tekintetű besenyő, karjánál megragadva Bekét. Bars ráüvölt: – Engeded el? Az enyém! Koncs megvető tekintettel kiköp. – Akár vissza is indulhatunk – mondja a harmadik besenyő vitéz, véres homlokát törölgetve az inge szélébe. – Én ugyan nem – vág vissza Koncs. – Nem ezért jöttünk. Zsákmány nélkül én haza nem megyek – csap a lova tomporára, és indul, hogy a kazár halottakat átvizsgálja. Társa vele tart. Bars és a negyedik besenyő elindul visszafelé. Beke kissé lemaradva poroszkál mögöttük. Bars időnként hátrapillant, de nem szól semmit. Sajgó, égő karját bénultan lógatja. Beváltanak az ártéri erdőbe, és megállnak. Beke látja, hogy valamit latolgatnak, de nem megy közelebb. Szegycsontja tájékáról még most is szivárog a vér, a tenyerével törölgeti. Aztán Bars rákiált: – Madzsgeri! Gyere ide! Lépésre fogja a lovat, és megáll Bars előtt. A besenyő legény végigméri, aztán a fák mögött lustán folydogáló víz felé int a fejével: – Madzsgeri. Arra – mondja rekedten, majd besenyő nyelven, nagy hangon folytatja: – Most meg mit nem értesz? A Csúz vitte el azt a kevés eszedet, te mogyeri? Azt mondtam, ott, a folyón túl mogyerik laknak. Madzsgeri! Érted már? Lódulj, az apád keservit, mert odavágok! Az utolsó mondatban sincs düh. Beke egyenesen az arcába néz, de Bars az íját bámulja. Aztán az imént a földről felszedett kazár íjat és tegezt leakasztja a nyeregkápáról, s Beke elé dobja a felázott földre. – Nesze. Jól jöhet. Na, mire vársz? Mondom, ott van a mogyeri, a vízen túl... Bars ellovagol Beke mellett, s hátra sem fordul. Talán a kölcsönt látja kiegyenlítettnek. Társa némán követi.



Beke egy darabig nézi a távolodó besenyőket, és agyában fura gondolatok cikkannak. Aztán keserűen elmosolyodik, megcsóválja a fejét, lehajol a kazár íjért és a tegezért, majd a hátassal óvatosan beleereszkedik a jéghideg vízbe.
V.
Jakti a fatörzsnek támaszkodva vizsgálta a völgyben meghúzódó szállást. A jurták takaros félkörben álltak, és középen, ahol a legtöbb szekér ácsorgott szép rendben, ott lehetett a szállásfőé. Jobbra és balra a családok jurtái sötét gombaként emelkedtek. Az előző volt már a negyedik szállásterület, amit el kellett hagynia. Nem, mintha küldték volna, mert volt hely elegendő, de egy öregember, aki már nem veszi ki a részét a közösség munkájából, ráadásul nem is tartozik egyetlen családba sem, mert másik szállásról való, az ilyen vészterhes időkben csak gondot jelent. Még akkor is, ha gyógyítani képes. No és a várandós fiatalasszony, akit az unokájának hív, s aki gyermekét várva ráadásul tisztátalan... Ha tehát menni akarnak, senki nem áll elébük. Jakti sokat tapasztalt, öreg fejével csak a legjobbat akarta Virágnak, de arra még álmában sem gondolt, hogy egyszer majd úgy kell a várandós fiatalasszonyt – aki nem is a törvényes férje gyermekét hordja – kilopnia Csákán szállásáról. Sokszor eltöprengett, hogy jót cselekedett-e. Ősz volt akkor, és Virág már nehezen tudta rejteni Csákán háznépe előtt az állapotát. Az asszonyok már korábban is a szájukra vették, amiért nem jelent meg havonta pár napra az asszonyházban tisztulás idején. Olyankor nem szabadott nekik főzni, vagy a saját ételükön kívül általában ilyesmivel foglalkozni.



Karold asszony, Csákán felesége ugyan már túl volt azon a koron, hogy rendszeresen be kelljen járnia az asszonyházba, de éles szeme és rosszindulatú gondolatai nem kerülték el Virágot. – Én mondom neked, Apsa, hogy ez a Virág állapotos – súgtabúgta a rangban utána következő asszonynak. Apsa volt felelős általában a sütés-főzésért Csákán jurtájában, meg azért, hogy a konyhai edények tiszták legyenek. – Megétették ezt mindenféle magokkal, meg a javas adhatott neki szert. Attól lehet... – Mondani akartam már, hogy a Virágot a málnásban láttam a minap. Két marokkal tömte magába, veres volt a tenyere. Meg vöröshagymát is evett, láttam. Attól meg csakis fiú születhet, mindenki tudja. Mondta nekem Csenge, hogy mikor a disznóveremnél járt etetni a malacozó emsét, a Virág szamócát szedett, de mire a szállásra ért vele, nem maradt semmi a kosárban. – Nem hát, mert megkívánta és felzabálta az undok kígyója! sziszegte gyűlölettel Karold. – Nem akarja, hogy a kölykén majd eper meg málnafoltok legyenek... – Azt is hallottam – súgta az álnok Apsa –, hogy a minap éjjel, holdtöltekor kinn járt az erdőn. Biztos azt a követ kereste, amit a hét kígyó fúj. Én mondom, varázslat van a dolog mögött. Nem tetszett nekem ez a Virág sosem... – Össze kellene hívni a tanácsot, és elébe állítani azt a kis patkányt – javasolta Szőke, aki, ha csak tehette, Karold és az idősebb asszonyok nótáját fújta Virág és mások ellenében. Akkor érkezett a fejésből, amit rendesen ő végzett, bár a kancáktól félt. – Hozzám is odajött tegnap, hogy adjak neki tejet. Azt mondta, hogy eleped egy kortyért. – Úgy-e! Látjátok! – pillantott végig diadalmasan Karold a hozzá dörgölőzőkön. – így csak az beszél, aki kívánós, mert gyermeket vár. Megbeszélem én ezt az urammal, és a végére járunk, az biztos dörzsölgette elégedetten a tenyerét, és a jurtaajtón kilesve várta, talán megpillantja valahol gyűlölete tárgyát. Mert akkor legalább küldhet felé néhány jól irányzott átkot, s azok bizonnyal megfogannak majd. Virág minderről nem sokat tudott, mert kerülte Karoldot és társait, s bizonyosan örökre rejtve maradt volna előtte, ha a mindig mellőzött és sokszor megalázott, félkarú leány, Alta félre nem vonja.



– Ezt beszélik? – Virág szívébe félelem költözött. Most már tudta, amit csak sejtett, és először nem is jutott eszébe semmi okos. Elhatározta, hogy titkát megosztja az öreg Jaktival. Alta nagyon félt, hogy Karold asszony és a többiek megtudják, miről beszélt Virágnak. Évekkel ezelőtt, hat-hétesztendős kisleányként menekült Csákán szállására apjával és anyjával, és a családja nem is volt mogyeri vérből való, inkább türk-féle. Csak a mogyerik hívták Altának, valódi neve Altin volt, ami egyes türk nyelveken aranyat jelent. Senki nem kérdezte, mi adta okát a menekülésüknek, miért bóklászik a család magában a széles és ellenséges sztyeppén. Csákán befogadta őket, de esztendő múltán a kislány szülei is megtértek az ősök birodalmába. Alta egymaga maradt. Igazából azért nem kellett senkinek, mert a bal karja könyökétől lefelé hiányzott. Csecsemő korában a bölcsőjéből rángatta ki télidőn egy éhező farkasfalka legbátrabbja. A fenevadat fejszével verte agyon a szállás férfilakossága, hogy a leánygyermeket kiszedhessék az agyarai közül. De Alta keze odalett, s majd’ az élete is, ám a fiatal szervezet sok mindent elvisel. Mint minden kisgyermeknek, neki sem volt még valódi neve, nehogy a rossz szellemek háborgassák. Jakti adta neki a mostanit, mert mindig hozott neki valami finomságot Karold konyhájáról. – Aranyból van a szíved, kisleány – mondogatta ilyenkor, s a tízesztendősen is még aprócska lánykát eztán mindenki Altának szólította. Szokásos esetben nagy evés-ivással ünnepelte volna a szállás a névadást, de ő csak egy kis árva nyomorék volt. Az öreg Jakti, türelmes ember lévén, nem siette volna el a dolgot, ha Csákán meg nem áll előtte egy napon, és a ló nyergéből, felsőbbsége biztos tudatában meg nem említi: – Veled bizalmas ez a Virág, Csögle. Azt mondja a feleségem, hogy állapotos lehet. Ha tudnád, ki áll a háttérben, elmondd nekem is, mert a tanácsnak össze kell ülni. Ha valóban hűtlenség a vétke Györk ellenében, most kifacsarjuk belőle az életet, megmondom.



Csákán tovább poroszkált, Jakti meg vakarhatta a fejét, mitévő legyen. Tudta már pár hete, éppen Virágtól, de arra nem gondolt, hogy ennyire gyorsan történik minden. Az új szálláson a férfiak főleg a gyepű vigyázásával foglalták el magukat akkortájt, mert Bese nemzetségfő ezt a legfontosabb feladatul szabta. A szállás ménesének csaknem a harmada maradt a régi földeken martalékul a besenyőnek, a gulya pedig csak nagy vargabetűvel érkezhetett meg a következő holdtölte előtt. A legények inkább elhajtották őket északnak, semmint a besenyők hajtsák el tőlük az egész szállás vagyonát jelentő állatokat. Tán ennek volt köszönhető, hogy se lovász, se pediglen gulyás nem hagyta ott a fogát. Jakti apó sok mindent látott már hosszú élete folyamán. Harcolt évekig, portyázott, és zsákmány után futott, s ölt is, ha kellett, hogy ne őt öljék. Izmai, inai ugyan már főként csak pihenni vágytak, jobban esett az üldögélés, mint a gyaloglás, de lovon még akármeddig elügetett, ha kellett. – No, Virág, azt hiszem, itt az ideje, hogy komolyan beszéljek a fejeddel – hívta be a riadt szemű asszonykát aprócska jurtájába. Kitudódott, hogy gyermeket vársz. Csákán most arra készül, hogy összehívja a tanácsot a szálláson, hogy döntsenek felőled. Az asszony elfehéredett, s érezte, hogy tagjaiból kiszállni készül a maradék erő. – Engem ezek ízekre szednek, apó – sírta, és arcát a tenyerébe rejtette. – Ízekre-e? Az egyszer biztos. Éppen ezért kell innen elmenned, leányom. Még ma. Este vihar készül, érzem a térdeimben. Azt megvárod, aztán búcsút intesz a szállásnak. – Ma éjjel, viharban? Hát hová mennék? – Mégis ez az egyetlen maradt neked, Virág. Lehet, hogy a férfiak talán még kedvelnek is, de sokan szeretik itt Györköt. Ha ők nem is, de az asszonyok agyonütnének, és bedobnának a folyóba, ha bűnösnek talál a tanács. Ne rémüldözz, én majd segítek. Amit fontosnak találsz, hozd át ide hozzám estig. Csak óvatosan ám, és ne sokat.



Virág kisírt szemmel eloldalgott, Jakti pedig lóra ült, és mintha csak szétnézni indulna, elporoszkált. Ha nem sérül meg senki a munkában, őt többnyire nem keresik a szálláson. Nem dolgozott már, tehát nem hiányzott. Azt meg maga is tudta, hogy a húsosfazéknál se övé az első hely. Az öreg által estére jósolt vihar már késő délután megrázta a fák koronáját. Szokatlan volt a dörgés és a villámlás ilyentájt, az ősz vége felé. A szállás apraja-nagyja a jurtákba szaladt, hogy a füstnyílásra ráhúzzák a nemezlapot, eltorlaszolják az ajtókat. A csikósok, gulyások hagyták, hadd tegyen a ménes és a gulya, amit akar, majd visszaterelik őket a csődörök, a vezérkancák és a hatalmas, szürke bikák, ha az égiháborúnak vége. Egy régóta a szálláson élő rusz fogoly rémülten és kétségbeesetten imádkozott istenéhez, Thorhoz, mert a dörgésről úgy vélte, az ő hatalmas kalapácsa sújtott le az egekben. Erősen sötétedett már, amikor Jakti kézenfogta Virágot, és a jeges esőben farkasbőrt terítve a fejük fölé, az erdőn át a folyópartra vezette. Virág minden holmija, amit vinni akart, egyetlen bőriszákban elfért. A víz partján az öreg biztos léptekkel vezette Virágot. A rekettyés mellett a szállás halászainak fatörzsből vájt csónakjai ringatóztak pányvavégen. A part meredek volt, iszamos, és hamar mélyült a víz. – Csak óvatosan, leányom – intette az öreg. – Nagy a sodrás, nem tudnánk kikapaszkodni. Add ide azt a zsákot – nyúlt Virág bőriszákja felé. – Hadd lám, mi kell belőle... – Mit csinálunk, apó? – kérdezte súgva Virág, és lopva körülnézett, nem látja-e őket valaki, de ítéletidőben a mogyeri ember nem bújik elő a jurtából. Semmi szükségét nem érzi, hogy lássa, miként harcolnak egymással odafönt a szellemek. – Hogy mit teszünk? Eltűnünk ebből az életből, leányom – felelte Jakti, azzal kiszedett Virág iszákjából néhány holmit, a többit meg a part szélére hajigálta, s a kötelénél fogva közelebb húzott egy halászbodonyt. – Segítsd felfordítani, Virág!



A jobb sorsra érdemes lélekvesztő hamar megtelt vízzel, és a pereméig süllyedt. Jakti lecsúszott az agyagos, felázott partoldalon, sarkatlan csizmáit belevágva a sárba, hogy mély nyomokat hagyjon. Aztán derékig a vízben a sekély öbölbe gázolt, és bottal tapogatva a meder alját a túlsó part irányába botorkált. Eltűnt egy időre Virág szeme elől, aki csak a tocsogó hangokat hallotta, s amikor visszaérkezett, maga mögött húzott egy korhadt bodonyt. – Megtartom, amíg belemászol, de ne mászkáld össze a partot súgta az öreg. – Minél kevesebb nyomot hagyunk, annál jobb. Virág belépett a folyóba, és ügyesen elhelyezkedett az ingatag, egyetlen törzsből vájt-égetett csónakban. Jakti a sekélyesbe húzta, majd ő is beült, és lapos evezőt emelt fel az aljából. A csónak hangtalanul siklott a nyílt vízre, és rögtön elkapta a sodrás. A szállás partvonala gyorsan homályba veszett, és az eső vigasztalanul kopogott a bodony oldalán. – Elloptuk, apó – szólalt meg Virág lelkiismerete, de az öreg a fejét rázta: – Semmit nem loptunk el. Ezt a bodonyt napokkal ezelőtt találtam feljebb, valaki eldugta a rekettyésben, és betakarta ágakkal. Szerintem elköltözött innen, még a nyáron. A csónakot meg azért süllyesztettük el, hogy azt higgyék, megfulladtunk a folyóban. – De most nincs semmink, apó! – sírta Virág. – Miért ne lenne? Az életed neked semmi?
Az idő elballagott, és mindez már vagy fél esztendeje történt. Jakti fogadott unokájával, Virággal – mert mindenhol ezt mondta – három szállást is kipróbált. Lehet, hogy vészterhes időben nem volt annyi türelme a mogyerinek, mint általában, amikor a szállás békében gyarapodhatott, s meglehet, hogy más volt az oka, de maradásuk sehol nem volt. Itt a szállásfő, ott az asszonynép, megint máshol a táltos hozakodott elő valamivel, ami rossz érzelmeket szült, pedig csak egy öregemberről és várandós unokájáról volt szó.



Ám, ha az emberek miatt menniük kellett, a tél se szabhatott ennek gátat. Az utolsó hónapokban vándoroltak ingatag bodonnyal a folyón, gyalogszerrel, telegára kéredzkedve, és az utolsó előtti szálláson Jakti ezüstdirhemet adott két rossz lóért, mert Virág bármelyik napon megszülhette gyermekét. Virág kisfia az erdőben látta meg a világot, a harmadik és a negyedik szállás között, félúton. Jakti takaros hajlékot készített ágakból, fenyőgallyakból meg mindenféle bőrdarabból egy üreg fölé. Itt húzták meg magukat. Tavaszra vártak, bár még foga volt a télnek. A hó sem olvadt el mindenütt, de az erdei vadak éledeztek már. Az öregember vadászott, íjjal, parittyával és hurokkal. A hajlék közepére kövekkel körülrakott tűzhelyt épített, és buzgón kérte a szellemeket, hozzanak szerencsét, vegyék oltalmukba mindhármukat. Ha újszülött jön a világra, ott férfiember nem lehet jelen. Asszony meg nem volt. Jakti őzet lőtt nem messze, s mire hazacipelte, már ketten várták a gödörházban. Virág erőtlen volt, de boldog. Rongyokba bugyolálta a kisfiút, akinek még neve sem volt. Nem is lehetett, a rossz lelkek miatt, akik folytonos bolyongásuk közben csak arra vártak, mikor költözhetnek egy új testbe. Egymás között csak úgy hívták a kisfiút: Kabuk, ami türk nyelven annyit tett: fakéreg. Mert hogy Jakti kéregből készített az újszülöttnek bölcsőfélét, amiben Virág ringathatta, de vihette is, ha úgy hozta. Az erdőből a negyedik szállásra újholdkor kértek bebocsátást, de alig telt el egy hét, a táltos akkora zenebonát csapott miattuk, hogy ismét jobbnak látták odább költözni. Virág már mindent elviselt, s mindenre felkészült, vagyis semmi nem érte váratlanul. Ha Jakti azt mondta, menni kell, összeszedte a cókmókját és a kis Kabukot a kéregbölcsőben, s indult, vissza se nézett. Valami a lelkében is megváltozott. Jakti azt gondolta, megpattanhatott Virágban egy olyan húr, ami az élet zenéjében, ha nem is a legszebb, de a legfontosabb dallamot adja.



Négy nap újabb bolyongást követően ismét mogyeri szállásra leltek. Az öreg a domboldalból figyelmesen szemlélte a lapályon fekvő új, ismeretlen szállást. Ez lenne hát az ötödik, gondolta, és a jövés-menést figyelve maga mellé intette Virágot. Az asszony nyeregben ült, karjában tartva Kabukot, és megszoptatni készült éppen, de most térdeinek finom szorításával Jakti mellé kormányozta a kezes, öreg jószágot. – Már látom, hogy majd innen is menni kell tovább – mondta halkan az öreg, résnyire húzott szemmel a szállásnép mozgását figyelve. – Merthogy ez itt nyári szállás, Virág. Itt csak jurtákat látok, nemrég állíthatták fel. Most érkezhettek. Az öreg leszállt a lóról, és egy kőre telepedett. Vakarta a feje búbját, megigazgatta prémes süvegét, s a gondolatai csapongtak. – Nem lenne itt senki, aki befogadna minket a jurtájába. Lehet, akadna eladó is, de megvenni nem tudnám. Másképpen meg nem megy. El kell mennünk, Virág, a téli szállásukra. Arra még lenne erőm, hogy építsek magunknak egy gödörházat. Úgy hiszem, arra, délnyugatra kell lenni egy folyónak. Az erdők között folyik, azért nem látjuk. Arra lehet, pár napi járásra, a téli szállás. Megyünk-e? Virág némán bólintott, és elindult az öreg lovának nyomán.
A folyó sodra nem túl erős, és alig ér a ló hasáig, Beke mégis igyekszik, mert a víz dermesztően hideg. Szinte égeti a bőrét, ha a mélyedésekben itt-ott feljebb csap. A besenyő ló némileg megnyugodva tapogatja patáival a kavicsos meder alját, és ösztönösen a legközelebbi partszegély felé veszi az irányt. Noha tudja, hogy Bars nem játékból eresztette szélnek, azért csak hátrapislog, nem gondolta-e meg magát, s nem veszi-e éppen célba a partoldalból. Barsnak azonban nyoma veszett, s Bekének jó időbe telik megemészteni a történteket. A hirtelen nyakába szakadt szabadság s vele a bizonytalanság nyomasztja még, de egyben megmagyarázhatatlan örömmel is eltölti.



Mikor a ló kikapaszkodik a meredek, alámosott partra, úgy határoz, hogy nem is megy tovább. Előtte sűrű, ártéri erdő, azon túl a ligetes sztyeppe. Élelme nincs, így a partszegélyen megpróbál halat fogni. A folyón egy jó íjász akár át is lőhetne, de a túlpart csendes. Nem messze egy vidra ereszkedik nagy óvatosan a gyökerek alá, a parton s az erdőben vaddisznók és szarvasok taposta, szűk ösvények keresztezik egymást. Íjjal halászik, bár a vesszők, amiket a kazárok emberre használnak, halakra nem éppen a legalkalmasabbak. A zavaros mellett, ahol a limány visszatereli a vízi élőlényeket, kövér domolykók úszkálnak. Beke talál a besenyő ló nyeregkápájára akasztott tarsolyban tűzszerszámot, és megkönnyebbülten veszi tudomásul, hogy a tapló csontszáraz. Az acélról pattanó szikra másodjára lobot vet, s az aprócska tűz vígan pattog a nyársra tűzött haltetem alatt. Aztán napokig újra a nyeregben ül. Átkel egy tucat kisebbnagyobb folyón és patakon, mire szálláshely közelébe érkezik. Öröme azonban hamar alábbhagy, mert ez a hely legfeljebb már csak a baglyoknak és a rókáknak adhat menedéket. Üszkös romok mindenütt. Félig égett gerendák, deszkadarabok, egy néhai jurta csaknem elhamvadt váza. A földön mindenféle cserépdarab, egy konyhai edény, hegyével felfelé a földbe tűzött, rozsdás hegyű lándzsa... Tán boszorkányt űzött valaki az utolsó napon. Mindent belepett a gyom, a tavalyi, lehullt levelek betakarják az egykoron talán gazdag szállás bús maradványait. Tovább kell indulnia. Szállásváltó vagy kalmárutat követ délnyugatnak, gyomrát az éhség szakadatlan markolássza. A hal utolsó maradványai is eltűntek az iszákból, s az erdő még nem termett ehető gyümölcsöket. Nyomasztja a némaság, ami a környező erdőkből, a sztyeppéről árad, mígnem ráébred, hogy ahol poroszkál, az a terület nem más, mint tudattal tágra hagyott gyepűvidék. Szent helyek, néhai szállások temetői mellett üget el a gizgazzal benőtt úton. Ki tudja, mikor használták utoljára. Akik itt éltek tavaly



ilyenkor, most több napi járóföldre költöztek, csak a Világügyelő tudja, merre és hova. Egyszerre lónyerítést hall, és megindul a hang irányába. A besenyő ló is gyorsabban szedi a lábát, vágyik már társaság után. Ideges, a legkisebb neszre fordítja a füleit, és egy fácánkakas zajos felröppenésére képes lenne kifutni a világból. Beke, amint az erdőből kiér, egyszeriben beleütközik egy ménesbe. Bozontos kis lovát megpillantva a mogyeri lovászok azonnal lóra kapnak, s kapják elő az íjakat, a vesszőket s a fokost. Beke nyeregből száll, és felemelt karokkal int a felé vágtató legényeknek: nem rossz szándékkal jött, s nincs a keze ügyében fegyver. – Honnan tudjuk, hogy a többi nem lapul-e meg az erdőben? vitázik a legidősebb, mert óvatos a gyepű népe szerfelett. Besenyőre mindig számítani kell, bár feléjük nem járt még portya. Beke egy fél napot pihen a ménesnél. Megtudja, hogy a lovászok Kér törzsbéliek, ami már egyáltalában nem olyan „óriás”, mint ahogy a neve mutatja. Megfogyatkozott alaposan a besenyő háborúban csakúgy, mint a Keszi meg a Megyer. Azt mondja a lovászok feje, hogy a Kürtöt és a Gyarmatot lassan említeni sem lesz érdemes, úgy megcsappant a számuk. – Tudjátok-e, merre szállásol a Nyék? – érdeklődik Beke. – Van ott egy nemzetség, a Bese apáé. Őt keresném, oda megyek haza. – Besét nem ismerem, de azt tudom, hogy a Nyék valahol északnyugaton szállásol. Őket alaposan elkapták a „sasok” tavaly nyár végén, ezért nem nyíllövésnyire költöztek. Ha elindulsz, és mindig csak a gulyák és ménesek nyomát követed, előbb-utóbb rátalálsz a szállásváltó útjukra. Lehet, hogy öt nap, lehet, hogy tíz. Most bajos a sztyeppén járni, olvadás után sok a mocsár. Vigyázz a medvékkel, mert éhesek az idén. A múlt héten egymás után három ökröt téptek szét az orrunk előtt. Ráadásul meg sem ijedtek tőlünk, úgy megkergették a lovakat, hogy majd’ a nyakunkat szegtük. Az öreg Bőr bátyót meglepte egy a karám mellett, s ő holtnak mutatta magát, mert hogy a medve dögöt nem eszik. De azért az öreget bevonszolta egy bokor alá, és otthagyta. Azóta mintha nem lenne egészen a helyén az esze.



Beke ezekkel a jó tanácsokkal indul útnak a ligetes sztyeppén, és lovagol, amíg csak bírja, mert gondolataiban ott Virág. Senki más, csak Virág. Az asszony, akinek gazdagságot ígért, vagyont, a zsákmányból szép részt, s akinek most mégsem hozhat önmagán kívül semmit, s azt is csak nagy áldozat árán. Más nem is forog a fejében, s csak az álom idején kap néha nyugalmat. – Állj meg, te, mert beléd lövök! – csattan a figyelmeztetés, egészen közelről. A hang egy fa mögül jön, s Beke lát egy kart és a hozzá tartozó, felajzott íj szarvát. Felemeli a kezét. – Mogyeri vagyok, testvér! – kiáltja, és lekászálódik a nyeregből. – Egyedül vagy-e? – Látsz még valakit mellettem? – csattan most már mérgesen Beke. – Mostanában így fogadják a mogyeri szálláson a másik mogyerit? – Mostanság így – válaszol a hang, és gazdája, egy fiatal süvölvény kilép a fa mögül. – Tavaly nyár óta. Megszaporodtak errefelé a „sasok”, meg a mindenféle kém. Te mit keresel? – A Nyék törzset, öcskös. Azt mondták errefelé lesz, de nekem a Bese apa szállása kellene. – Mi vagyunk a Nyék. Tőlünk keletebbre, a gyepű felé már más nincs, csak a portyázók meg a tolvajok. Ezek is megszaporodtak tavaly óta, hogy a nyüvek essenek beléjük. Hogy hívnak? – Én Beke vagyok, a Csákán apa szállásáról. Azt is megmutathatod, merre van. Először oda mennék – mondja, mert azonnal Virág jut eszébe. Biztosan nem is várja már... – Csákán apa szállása alig fél nap nyeregben – mutatja a siheder az irányt. – De nem ő a szállás feje, mert a télen eltemettük. Most a fivére, Kurul apa parancsol. – Ismerem Kurult – bólint Beke, és indulni készül. – Megfogyotte a szállás? – Hát, ha Csákán apát nem számítom, akkor alig néhánnyal vannak kevesebben. – Más halál esett-e?



– Nem tudok róla. Hárman mentek el a haddal, eddig nem jött meg egyik se. Már nem is jönnek – legyint a fiú. – Györk vitézről tudsz valamit? Ő még korábban ment el... – Györk már odaföntről ügyel a szállásra, bátyám – mondja némileg tisztelettudóbb hangsúllyal a másik. – Nem jön az már meg, vagy öt esztendeje, hogy várják. Beke sietősen búcsút mond. Fiatal még ez a gyerek, gondolja, úgysem tudna érdemeset mondani. Kocogásra fogja a hátast, és a megadott irányba indul. A gyomra tájékán furcsa nyomást érez, olyasmit, mint ütközet előtt, de tudja, hogy ez most más. Egy dombhátról megpillantja a szállásváltó utat, a távoli legelőkön bóklászó ménest és gulyát. A patanyomokat vizsgálja. Több mutat balra, ezért a nyári szállás arrafelé lesz, így okoskodik, és fordítja a kócos kis besenyő lovat. Lustán ereszkedik alá a nap a nyugati égbolton, amikor a szállás határába ér. Gondolja, jobb lesz még világosban belovagolni, már csak a kutyák miatt. Az apró besenyő lovacskáról még le is szednék. A ló is érzi a lakott helyet, hallja hangjait, még az emberi fül számára nem észlelhető, gyenge zajokat is, és lelkesen trappol a várva várt pihenő felé. Balról és jobbról is kuvaszok rontanak rá, de a pusztai ló megszokta már az efféléket, nem sokat hederít rájuk. Beke lábszára után kapkodnak, és le is szednék bizonnyal, ha a legközelebbi jurtából ki nem rikkant egy öreg: – Hej má’! Csiba, te! – dörren a kutyákra, mire azok meghunyászkodva tágítanak a körön, ám nem hagyják ott Bekét. Hozzánk jöttél-e, fiam? – Ez a Kurul apa szállása? Mert akkor hozzátok, Kemény bátyó. – No! Hát te meg ki lennél? – vizslatja Kemény a hályogos szemével Bekét, és előbbre lép. – Beke vagyok, bátyó. Tavaly a haddal mentem el. Most meg visszajöttem – ugrik le a nyeregből, és megfeledkezve bicegéséről, a vissza-visszatérő fájdalmakról az öreghez siet. Átöleli örömében, bár ez nem nagyon szokásos a pusztai népek között. – Ni, te vagy, Beke, csakugyan – tapogatja az öreg. – Sebesültél talán? Sántítasz...



– Ez már így marad, apó, a „sasok” gondoskodtak róla – vonja meg a vállát Beke. – Te jól vagy-e? És a lovaid? – Én még csak meglennék, de lovam az nem sok maradt, merthogy azokat is elrendezték a „sasok”. – Kurul apa megvan-e? – Ott, az övé az a jurta. Beke megígéri az öreg Keménynek, hogy visszajön még, és felkap a mokány lovacskára. Félúton jut csak eszébe, hogy a hazaérkezés felett érzett nagy örömében elfelejtette megkérdezni, hol találja Virágot és az öreg Jaktit. Kurul a saját jurtájában lakott továbbra is, mert nem tartott igényt a néhai szállásfőére, ahogy a feleségére, Karoldra sem. Azt beszélték, túlságosan is retteg Csákán szellemétől, mert életében nem nagyon kedvelték egymást. Mivel Csákánt álmában érte a halál, nem állt módjában az utódlásról rendelkezni, így a szállásfő címe a törvény szerint Kurulra szállt. A régi jurtában csak Csákán özvegye és a család nőtagjai közül a néhány meghittje lakott a téli szálláson. Most már nem vette őket komolyan senki. Aki szükségét érezte, az új szállásfő holdudvarába húzódott. – Azt kérded, hol van az öreg Jakti? Ő már odaföntről nézeget minket, Beke fiam – feszeng földre szegezett tekintettel Kurul. Tavaly ősszel, amikor már az új téli szálláson voltunk, ide egynapi járásra, egyik éjjel elmentek Virággal. Azt beszélték az asszonyok, hogy a vízparton valami varázslást űzött az asszony, kicsalta az öreget, és belefojtotta a folyóba. Ő maga meg elrepült kánya képében északnak, ahol a buszurgánok laknak. Mert állítólag az volt, bár én nem gondolnám. Találtunk nyomokat a parton, ezért aztán sokkal inkább hiszem, hogy belecsúsztak a vízbe, és elvitte őket a sodrás. A vér dobol Beke agyában. Képek ezrei tolulnak elő, s mindegyiknek a közepén ott mosolyog Virág. Úgy érzi, felfordul vele a világ. Bár maradt volna ott azon a máglyán! Egész éjszaka álmatlanul kószál. Másnap hajnalban lóra ül, és meg sem áll a téli szállásig, ott azonban alig áll vele szóba valaki.



Végre Alta, a nyomorék lányka csendben melléje lép, és megérinti a kezét: – El ne hidd, hogy boszorkány volt a Virág, te Beke. Nem volt nála tisztességesebb és becsületesebb asszony ezen a szálláson. Tudod, én azt hiszem, hogy az öreg Jakti bátyóval valójában el akartak szökni. Belefulladtak a folyóba mind a ketten. Nagy vihar volt akkor, és másnap megtaláltuk a felfordult bodonyt... Meg Virág iszákját. Messze elsodorhatta a víz, meg se lettek sosem. – De miért? Hiszen Virág a család tagja volt, még ha nem is szerették... – Virág állapotos volt. Nem akarta, hogy megtudják, de valamit mégis észrevettek. Azért kellett szökni, mert Csákán apa tanácsot akart tartani. Félt, hogy bűnösnek találják... De a te neved nem került szóba sosem – fűzi hozzá sietve Alta, lesütött szemmel. – Hogy érted ezt, te lány? Miért került volna elő a nevem? – Hát... csak úgy. – Mondd már, mert nyakon váglak! Honnan került volna elő a nevem? – Láttalak benneteket, még a nyáron. Tudod, nálunk odahaza, ahol születtem, nem nagyon hisznek a magok csodálatos hatásában... így hát azt gondoltam, hogy te meg Virág... esetleg... Én sosem árultalak volna be. Beke már mindent ért, s a lovához botorkál. – Megmutatod nekem azt a helyet? – fordul Altához, de aztán meggondolja magát. – Nem. Mégsem kell. Ne mondd meg senkinek, hogy elmentem. – Beke! – kiált utána Alta, s ő visszafogja a lovat. – Vigyél el magaddal. A vitéz visszafogja a kis besenyő lovat, és meglepett arccal néz a leányra. – Vigyelek el? Mihez kezdenék veled? Megvan a magam baja... – Vigyél el, szépen kérlek – könyörög Alta, és belekapaszkodik a kengyelvasba. – Vigyél el, mert én biztosan meghalok itt. – Bolondot beszélsz...



– Nem beszélek! El akarok menni. Akárhova, ahol befogadnak. Vigyél el, Beke. Aztán majd valahol... otthagysz, ha terhedre vagyok. – Hány esztendős vagy? – Tizenhárom elmúltam. Szépen kérlek, Beke, vigyél el... Itt senkinek sem kellek. – Eredj az útból, Alta! Eszem ágában sincs! Még, hogy pont... –... pont egy ilyen nyomorékot, ugye? Ezt akartad mondani? Beke agyába vér szökik. Virág meghalt. Nem várta meg őt. Az öregember, egyetlen jótevője sincs már ezen a világon. Más szállások nem fogadnák be, mert manapság mindenki bizalmatlan. És akkor ez a semmire való kis gyereklány még a türelmét próbálgatja? Belevágja sarkát a kis pusztai ló oldalába, és Alta megtántorodik. Beke vissza sem nézve, kieresztett szárral vágtat a szállás vége felé. A lélek rejtélyes zugaiba azonban senki sem láthat. Egyszer csak szólal valami benső hang, az akaratunk sem érdekli, csak kondul egyet, és cselekvésre késztet. Mintha láthatatlan fal emelkedne Beke előtt, úgy fékezi le a kis besenyő lovacskát. Hátrafordulva látja, hogy Alta még ott áll, ahol hagyta, végtelen magányában. Fordítja a lovat, visszavágtat, és se szó, se beszéd, felkapja a nyereg elé a légiesen könnyű kis testet.
A Nyékkel határos Kér törzs egyik nagycsaládjának téli szállásán csak néhány asszony kóricált, meg egy láb nélküli öregember. Úgy üldögélt egy nádkévén ráncos, megvénült arccal, mint a faragott bálványok a csalitosban. – Tán csak nem ennyien laktok itt? – hajolt hozzá Jakti, és az öreg megrázta a fejét. – Nem hát. A többi temetésen van. Csak ezek az asszonyok meg én... Tisztátalanok lehetnek, azért nem mentek el... – vakkantott kurtán, és egy termetes jurtára mutatott. – Az a szállásfőé. Búzád a neve. Várd meg, amíg megjön.



A szállásról egy fiatal nő költözött az égiek birodalmába. Gyermekágyas volt, s hiába tett meg mindent a táltos a rossz lelkek elűzése végett, hiába rejtett szent köveket az ágyába, füstölt és ráolvasott, az asszony tisztátalan vére csak patakzott, semmi el nem állíthatta. Szemmelverés és rontás ellen függönyökkel óvott fekhelyén úgy vérzett el, hogy magához sem tért. Előtte napokig bóklászott szerencsétlen az élet és halál mezsgyéjén, de a babvető nézőasszony sem tehetett semmit. Harmadnapra már a kutya is kaparni kezdte a jurta oldalát, és éjjelente több ízben elrepült felette a halálmadár. Mindenki hallotta a hangját. Mikor aztán látták, hogy visszaút nincs, magára hagyták a haldokló asszonyt, s a jurta elé kitűzték a színes zászlós kopját. Nem kellett már sokat várni, és a lélek kiröppent. Gazdag asszony volt, alig egy éve vette feleségül Búzád szállásfő idősebb fia. Ő most késsel hasogatott, véres arccal, borotvált fővel állt a sírgödör mellett, keményen, ahogy mogyeri férfihoz illendő, noha nem volt még tizenhét. Feleségére adatta a menyasszonyi ruháját, kedves lovát a sír mellett maga ölte le, megnyúzta és bőrét a máj, a vese és a szív egy darabkájával, s a bőrben hagyott lófejjel meg a lábakkal az asszony mellé fektette. Maradjon halála után is az ő tulajdona. Hiába is hagynák élve, rá már senki nem ülhetne, mert azonmód magára vonná a halott lelkének bosszúját. Most hát mindörökre vele alhat immár haszontalan evilági teste, feje alatt a díszes nyereggel, s a lélek a smaragdszín égi legelőn együtt vágtázik az egykori jószággal. A visszaérkező rokonság Virág és Jakti mellett botorkált el. Az összevagdalt arcú férfiak, levágott hajfonatú leányok és asszonyok nyomasztó látványába Virág beleremegett. Az emberek arcára szürke csíkokat rajzolt a fejükre szórt hamu. Búzád jött elöl, mellette özvegyen maradt fia. Az asszony lelkének elkészült már az új test: a kis bálvány az ősök ligetében. Most már rátalálhat és beléköltözhet.



Jakti jobbnak látta, ha ezen a napon nem háborgatja a szállás fejét és családját. Virág és az öreg nádkévékből tákolt, kunyhónak alig nevezhető alkalmatosságban húzta meg magát. A szomszéd jurta jószívű asszonya meleg kását hozott, és arca azonnal felderült, mikor a kéregbölcsőben meglátta a kis Kabukot. Futott is rögtön, hozott Virágnak friss tejet, egy vesszőkosárban kölest, amiből főzhet, és jó adag kissé avas birkafaggyút. Túláradó öröme még fokozódott, amint Kabuk önfeledten szopni kezdett, aztán izgatottan elrohant, hogy kisvártatva egy idősebb nővel érkezzen vissza. Az asszony is gyászolt: hiányzott az egyik varkocsa, s tiszta fehérbe öltözött. Búzád szállásfő asszonya volt. – Kérni jöttem, leányom – kezdte barátságos, ámde végtelenül szomorú hangon. – Látod, tegnap temettük el a család szemefényét, fiam feleségét. Apró gyermekcséje itt maradt ránk. Alig hat napos a lelkem... Az anyja nem tudta megszoptatni egyszer sem, félek, meghal ő is, de sok benne az erő... Élni akar az a csöppség. Tegnapig volt egy asszony, aki néhányszor szoptatta, de neki sem volt sok teje, ráadásul ma reggelre elapadt. Látom, neked van bőven. Azt kérném, hogy... – Holnap továbbmegyünk – szólt közbe Jakti, és Búzád asszonya keserves jajveszékelésbe fogott. – Ha itt maradhatnánk a szálláson, ha béfogadnátok minket... akkor talán – folytatta a ravasz öreg, s a szállásfő felesége megígért mindent. Nem kérhetnének olyasmit, amit nem teljesítene a kétségbeesett, gazdag asszony. Így történt, hogy másnap reggel Jakti és az „unokája”, meg a kis Kabuk egy tágas, félig földbe ásott, meleg és barátságos kunyhóban rendezték be elkövetkező napjaikat. Virág ügyesen megosztotta magát Kabuk meg a félárva kisfiú között, és a következő hónapokban nem szűkölködtek semmiben. A szállásnép úgy fogadta be Jaktit és Virágot, mint velük vérségi kötelékben álló, ősi mogyeri család sarjadékait. – Látod, leányom – mondogatta az öreg – csak van valami szép is ebben az életben. Kár, hogy az ember gyereke csak ritkán találja.



– Gondolod-e, apó, hogy valóban új családra leltünk? A nyelvüket néha nehezen értem... – Jobb, ha úgy érezzük, ez a mi családunk is – mondta az öregember. – A szavuk meg... Sokféle a mogyeri, de a lelke egy. Ha a lelküket érted, a többi már semmiség. Az öreg a középen izzó parázs felé fordult, és bámulta szótlanul, amint a saját tűzből lassan kanyargott a füstkígyó, át a gödörház tetején a szabadba. Neki is, Virágnak is hiányzott még ide valaki.
Beke mindig éberen aludt, és most is felriadt az apró neszre. Egy kezet látott a magasban, ami lesújtott rá, s amitől csendült a füle, és ő belehullt az öntudatlanság sötét vermébe. Amikor a nehéz ébredés elengedte a delíriumból, egy fatörzs tövében ült, és nehezen lélegzett. A fejében ezernyi méh döngicsélt, a mellén keresztben vastag szőrpányva feszült, s a tüdejét szorította. Eleinte mindenből kettőt látott, és ettől jobban megrettent, mint a fogságtól. Pusztai ember számára a jó látás adománya maga az élet. Akitől ezt elveszik, továbbra már csak, mint hasznavehetetlen, a szállásnép vagy a nagycsalád jóindulatára számíthatott. Amikor némileg kitisztult a feje, egy kazár módra felszerszámozott lovat látott békésen legelni, majd még vagy hatot a ligetben. Nem messze idegenek beszélgettek egy számára ismerős, de érthetetlen nyelven. Mozgolódására felfigyeltek, és az egyikük feltápászkodott ültéből. Kazár gúnyát viselt, nem is akármilyet. Csizmája szárát gondos kezek gazdagon hímezték, kaftánszerű felső ruháját elcsatolva hordta, és fegyverövén annyi volt a veret, hogy Beke egyszeriben méltóságot gyanított. A kazár fölébe magasodott, szemlélte egy darabig Bekét, majd kiáltott a társának, aki egy tömlőből vizet csorgatott a vitéz fejére. Ahogy a hűs patak a mellére folyt, Beke látta, hogy a víz rózsaszín árnyalatot öltött.



A kazár meg is itatta. Díszes süveget viselt, és a szablyája hüvelyén ékes szaracén írás kacskaringózott ezüstösen csillogó veretben. Mindezzel éles ellentétben állt az átható bűz, ami a harcost körüllengte, s Beke arra gondolt, jó ideje sietős lehet a dolguk, ha a mosdásra nem futotta. Az első valamit kérdezett tőle, de Beke ebből semmit nem értett. A kazár megpróbálkozott egy újabb, sőt harmadik nyelven is, de mindhiába. Ám amikor elhangzott a „madzsar” szó, Beke buzgón bólogatott, és maga is megismételte. A két kazár rövid időre magára hagyta, hogy kis idő múltán egy harmadik társukkal térjenek vissza, aki félig türk, félig magyar nyelven próbálkozott: – Te, madzsar! Hol neked... szállás? Szállásbasi melyik? Messze van szállásbasi? Beke megértette, hogy a szállása fejéről érdeklődnek, és kézzellábbal magyarázni kezdte, hogy neki jelenleg éppen semmiféle szállása nincs. Ekkor arról kérdezték, egyedül van-e, hova megy, merről érkezett, és miféle törzsek élnek ott. Nem voltak barátságtalanok, de nem is komáztak vele. Ha mást nem is, annyit megtudott, hogy kínozni nem fogják a kazárok. Legfeljebb leszúrják majd gyorsan és fájdalommentesen, ha nem tartanak rá igényt. Így hát megpróbált minél többet elmondani, és a két úrféle maga alá húzott lábbal, a fűben ülve, komoly arccal hallgatta. Elmondta, mikor és miért indult el a Megyer törzsből, beszélt a tavalyi besenyő háborúról, és arról, hogy vele mi történt. Hogy családja a Megyerben maradt, de haza nem mehet, s jelenleg nincs senkije. A kazár váratlanul azt kérdezte, melyik az a törzs, amelyiknek Levedi az ura, s Beke elmondott mindent a Tarjánról. A kazárok nem örültek, hogy nem tudja, merre szállásolnak most. Levedivel mondták – találkoztak ők már elégszer Itilben, a birodalom fővárosában, ahol a nagy folyó a tengerbe ömlik. Megismernék, ha látnák. Délutánra Bekéről lekerültek a kötelek, de a fegyvereit elvették. A kazár íjon és tegezen már nem csodálkoztak, hiszen a mogyeri



mégiscsak csatlakozott birodalmi népnek számít Kazáriában, bár Beke azt azért elhallgatta, hogyan verekedett Bars és társai mellett, s küldte az alvilágba tán épp ennek az íjnak néhai gazdáját. A kazárok csak akkor indultak útnak, amikor az est leszállt. Beke ebből világosan megértette, hogy nem tartozhatnak a birodalom hivatalos küldetésben utazó követei közé. Meglepte, hogy őt hívták előre, két kazár vitéz mellé, akik az utat fürkészték elővédként, és minduntalan kikérték a tanácsát. Fegyvereit azért mégsem adták vissza, tán bizalmatlanság okából, viszont megetették, megitatták tisztességgel. Négy napig lovagolt velük. Nappalra általában megálltak, valamely erdő vagy liget fedezékéből kitűzték a következő irányt, és napszállta után – a csillagokra bízva magukat – útnak indultak. Azzal a kazárral lovagolt elöl, aki az első napon megpróbált vele keveréknyelven szót érteni. Napok múltán már egész jól elvoltak, s Beke megtudta tőle, hogy voltaképpen alán, a távoli Perzsia hegyeiből való, bár a kagán szolgálatában áll. A két, díszesebb öltözetű harcos pedig valóban úr, akik bejáratosak a kagán udvarába. Nemzetségüket tekintve kálizok. Hallott már a kagán káliz testőrségéről, és találkozott a sztyeppén nem egy alkalommal káliz adószedőkkel. Tudta, hogy ez a törzs a kagán előtt különösen nagy becsben van, s fúrni kezdte az oldalát a kíváncsiság, hogy miben sántikálhatnak. Főleg akkor lepődött meg, amikor egy hajnalon a kazárok azért vágtattak lóhalálában egy bozótosba, mert úgy látták, hogy előttük a domboldalban kazár csoport szállásol. Óvatosságuk ellenére mégiscsak belefutottak egy különös csapatba. Korábban indultak a szokottnál, és Beke éppen az alánnal lovagolt előre. A nap még csak akkor kezdett lenyugodni a fák mögött. Gondolták, hamar leszáll a homály, az út is biztonságos. A jobbra eső domboldalról, akár a földből nőttek volna ki, egyszeriben a nyakukon termett vagy húsz vitéz. Mogyerik mind, a javából, jó fegyverekkel, jól táplált, izmos, tetszetős lovakkal, és magabiztosan körbekerítették a kazárokat. – Ki a vezető? – lovagolt elő egy idősebb vitéz, és Beke önkéntelenül is hátrafordult. – Kihez tartoztok?



– Kálizok ezek, meg kazárok, bátyám – felelte Beke, és tisztelete jeléül levette a fövegét. Ismerős volt számára a vitéz nagyon. – Szabad ember fegyverrel jár, öcsém – mérte végig amaz kunkori orrú csizmájától a feje búbjáig. Beke feszengett. Ha most megmondja, hogy a fegyvereit úgy vették el tőle erőszakkal, talán meg is verik, amiért hagyta. – Mogyeri szállásra igyekeznek – felelte kitérően. – Azt hiszik rólam, hogy afféle pusztai tolvaj vagyok, s a szálláson akarnak bizonyságot. Nem volt abban fenyegetés, hogy a mogyeri vitézek a kazárok kis csoportját körbefogták, csak a szokásos elővigyázat, amit a sztyeppe törvénye mindig megkövetelt. – Ha mogyeri szállásra igyekeznek, akkor még legalább három napig lovagolniuk kell, mondd meg nekik, öcsém. Ma meg már sötét van, ideje megpihenni. Arra meg mi lehetne jobb, mint a kellemes társaság. Kérdezzétek meg tőlük, hogy nincs-e ellenükre, ha velünk éjszakáznak. A pusztában jobb, ha többedmagával van az ember... Az alán buzgón fordított, a kálizok pedig – nem csekély alkalmazkodó készségről téve tanúbizonyságot – beletörődve bólintottak. A mogyeri vitéz eltörölt a bajusza alatt egy mosolyfélét, és halk parancsot adott néhány másiknak, akik kicsit messzebbre lovagolva végigszimatolták a tágas völgyet. A csapat parancsnoka mindenkinek megszabta a feladatát. Sorra gyúltak a tüzek, az őrök elfoglalták a helyüket, hogy éjszaka majd le is váltsák egymást. Sátrat nem állított senki. Elébb a lovakat látták el, átvizsgálták őket a patájuktól a fejük búbjáig. Az egyiknek felmarjult a háta a nyereg alatt, ezért nyers húst kapott rá gyógyírként. A szarvast, ami a szelet húst adta, az úton lőhették. Beke még élénken emlékezett egy bizáncira, aki olyan papféle lehetett, és őszintén elcsodálkozott, hogy a mogyeri népek húst tesznek a nyereg alá. Szentül vette, hogy ott puhítják, s majd meg is eszik. Az egész szállás zengett a hahotától, amikor a vitéz nyárson megpirította a színehagyott, undorító húscafatot, és a papnak adta, kóstolja csak meg. A tűz mellett aztán előkerült a napi ennivaló a bőriszákból. Egy kevés köles, szárított, porrá tört, vérrel kevert hús, néhány napja



sütött árpakenyér, kumisz a tömlőből, amit egész nap ráztakzötyköltek a lovak, s így méginkább élvezhetővé érett. A mogyerik úgy viselkedtek a kazárokkal, ahogy a pusztai illemszabályok megkövetelték. Kínálták őket ételből, italból, de azért az éles szem mégis észrevette, hogy úgy helyezkedtek el körben, mint a figyelő pásztorkutyák a szilaj csorda mellett: mozgás nem kerülhette el figyelmüket. A két káliz úr időnként egymásra villantotta a tekintetét, néhány jelentéktelennek tűnő, érthetetlen szót is váltottak, de nyugodtnak tűntek. Mi egyebet tehettek volna? A mogyerik nem voltak bőbeszédűek, nem kérdezgették azt, aki magától nem akart semmit elmondani. Nem is illett. Beke közelebb húzódott a mogyerikhez, s ez nem kerülte el a kazárok éber tekintetét. Hogy, hogy nem, visszakerültek hozzá a fegyverei, méghozzá hiánytalanul. A nyerget a feje alá rakta, a nyeregtakaróba burkolózva, hanyatt fekve szemlélgette a kora nyári csillagos eget. Az éjszaka hűvösnek ígérkezett, a csillagok megannyi gyémántként ragyogtak az égbolt mélyfekete vásznán. – Honnan való vagy, vitéz? – kérdezte egy hang, és Beke egy harmincöt körüli harcost pillantott meg maga fölött. A pusztaiak egyszerű ruháját hordta, de a csizmája nem nemezből, hanem a szarvas puha bőréből készült. Buggyos nadrágja felett balra elcsatolva viselte kaftánszerű felsőkabátját, és fegyverövéről díszes bőrrel bevont hüvelyű könnyű szablya lógott. – A Nyék törzsnél éltem egy darabig, onnan mentem el a háborúba keletre – felelte készségesen Beke, és hellyel kínálta maga mellett az idősebb vitézt. Kumisza nem lévén egyebet nem ajánlhatott fel, de amaz kisebb tömlőt húzott elő a kaftánja alól, és átnyújtotta. – Haza igyekszel? A Nyék törzs nem erre van. Sokkal lejjebb szállásolnak. Ők az utolsók a gyepű előtt, tőlük keletebbre már a „sasok” laknak. Elkísért-e a hadiszerencse? – Fogságban voltam, de elengedtek. Eladni vittek volna... – Elengedtek? Nem szokása az a „sasoknak”, pajtás.



– Most sem volt. Csak így alakult. Verekedtek a kazárral, aztán úgy hozta, hogy azt védtem, aki éppenséggel eladni vitt a rúmiaknak. A vitéz hang nélkül nevetett. – Kazárt öltél-e? Mennyit? És a „sasok” oldalán? – Öltem, mert ha nem, akkor ők öltek volna engem. A rohamnál levertek a lóról, azt hitték kiszállt belőlem a lélek. Az egyik besenyő kihozott engem a máglyáról. Javasemberrel gyógyított, mert a lábam apróra törött. Ennyivel tartoztam neki, ő meg eleresztett, most aztán egyikünk sem követelhet a másiktól. – Fura, hogy így esett – csóválta a fejét a vitéz. – De hát pusztai népek ők is. A nap is ugyanúgy süt mindegyikőnkre. Bekének ismerősnek tűntek ezek a szavak: a kis táltosforma emberkétől hallotta. – Átjöttél a Nyéken, vitéz – folytatta amaz –, és észre sem vetted? – Dehogynem. De úgy alakult, hogy már nem sok keresnivalóm volt közöttük. Akihez mentem volna, már Tengri jobbján legelteti a nyájat, hajtja az égi ménest, szövi a vásznat. Arra gondoltam, hogy talán más törzsbe... – Melyikben születtél, vitéz? – A Megyerben. De nem szép a történet, halál esett benne. Nem beszélnék róla, ha nem baj. – Ha gondolod... Semmit sem muszáj – vonta meg a vállát a másik. – Te tudod, meg Tengri, hogy s mint esett. Ha a becsületed tiszta... – Miért ne volna az? – vágott közbe Beke. – Csak harcban öltem. Ami ott megtörtént, baleset volt. Senki nem hibás. – Értem. Vérbosszú, mi? És tart még? – Nem. Meglőttek, lehet, hogy meg is haltam, mit tudom én... De több halál nem esett. – Így is van ez jól, barátom – bólogatott amaz. – Mogyeri vér folyik másutt elég, másokért, ha kell, ha nem. Most aztán hová? – Még nem tudom. Ha ezek itt... – Ezek már elengednek, ne félj! Reggel fogod magad, és ellovagolsz. Mindig csak északnak, arra találod mostanság a Megyer szállásait.



Beke ránézett, és látta, hogy a másik komolyan gondolja. Aztán mégis megrázta a fejét: – Nem megy. Azt ígértem ezeknek a kálizoknak, hogy elkísérem őket az első mogyeri szállásokig. Azt hiszem, hogy valami okból a mi Levedi urunkkal akarnak szót váltani. Vagy tán Álmos úrral... – Láttad már Álmos urat? – Nem én. Az én szállásomról alig látta valaki, mert a nemzetségünk a széleken élt. Meg aztán katonáskodtam, portyákra jártam, zargattuk a szeverjánokat, a poljánokat. Soha nem láttam, de a társaim se, úgy hiszem. – Én láttam már – bólogatott csendben a vitéz. – Ő is csak olyan két lábon járó, mint mindenki más. Talán az élete nehezebb, mint a többinek, ebben a zavaros időben. – Beszélik, hogy Levedi nagyfejedelem Itilben őt ajánlotta maga helyett nagyfejedelemnek. És ha a kagán bólint, Álmos úrból kündü kagán lesz, mintha csak kazár lenne – vonta meg a vállát Beke. – Szeretnéd-e, hogy a mogyeri szokások kazárrá váljanak? Beke oldalvást pillant a vitézre: – Hallod, de furát kérdezel. Már hogy gondolhatná egy született mogyeri, hogy más szokásaira kényszerüljön, ráadásul a maga szántából? A vitéz a fejét csóválva mondja: – Pedig beszélik, hogy a kagán ezt szeretné. De ez nem olyan egyszerű. Ha ismernéd Álmos urat, tudnád, hogy miért nem. Beke úgy érezte, ez a beszélgetés már meghaladja az ő tudását. Álmos vezérre, Ügyek fiára úgy tekintett minden egyszerű mogyeri, mint egy félistenre. Hiszen akinek az apja egy égből leszállt szellem, s aki togrulmadár képében a jurta tüzének lángjaiból kipattanva az éjszaka közepén szent álomban egyesült Emesével, a csodaszép asszonnyal... – Levedi urunk már leélte evilági élete javát – kísérletezett a folytatással Beke –, talán nem is kívánna tovább uralkodni. – Igazad van, vitéz, meg még sincs igazad – magyarázta a komoly arcú mogyeri. – Mi és mindenki más, akik kényszerűségből a kazárhoz csapódtunk ezen a hosszú és kínlódásokkal teli úton, nem szeretjük az olyan fejedelmet magunkon, mint a kagán. A mi



népünknek szüksége van arra, hogy a fejedelmét láthassa, hogy beszéljen vele. Mert a kagán ki sem mozdul a palotájából, egyszerű halandó számára nem is látható. Ha mégis kimozdul, egy mérfölddel a sereg előtt lovagol a kíséretével, és előtte hosszú póznán hordozzák a jelvényét. – Tudom, mert egy ízben láttam – vetette közbe Beke. – A napkorong a jelvénye, s mindenkinek arcra kell borulni előtte, hogy senki se láthassa meg az arcát. Ez valóban nem sajátja a mogyerinek. Mit gondolsz, átvenné-e Álmos úr, ha kellene, a mogyeri főfejedelem címet? – Ha szükséges lenne, biztosan. Főleg, ha nem a kagántól kapná. Meg aztán ő nem is egészen úgy képzeli, mint a kagán. – Jól ismered te Álmos urat, hallod-e, ha ilyeneket tudsz... – Elég jól. Álmos úr szereti, ha a mogyerik szabadok. Ha a gondolatok is szabadon szárnyalnak, mint a pusztai szél. Ő, azt hiszem, úgy gondolná, hogy az akarat, az legyen közös a mogyeri törzsek vezéreinek lelkében. Mint ahogy a megszerzett zsákmány, föld, ország is legyen az. Nem hinném, hogy ő korlátlan ura akarna lenni a mogyerinek. Ő bizonnyal kormányzótanácsot állítana a törzsek fejeiből, hogy a törvényeket közösen hozzák meg, és eldöntsék, akar-e a mogyeri hadat viselni bárki ellen, vagy ki legyen a főfejedelem, és kivel kell békét kötni. – Ezt nem lehet alávetettségben. Ehhez önállóság kell, bátyám szúrta közbe Beke, és a másik helyeselt: – Ahogy mondod, öcsém. Mert önállóság most nincs. A kagán továbbra is azt akarja, hogy a mogyeri az ő alávetettje maradjon. Talán Levedi úrral is tervei vannak, de az bizonyos: akit a kagán akar, az nem lesz más, csak egy bábu, akit kényre-kedvre rángathat. Felállt, és lassan elsétált. Aztán elgondolkodva visszafordult Bekéhez: – A magunkfajta közvitéznek nem ildomos a nagy dolgokba avatkozni. Azért mondtam neked mindezt, mert sok földet bejártál, és harcos vagy. Azt mondom, igazad van, Beke vitéz. Ne is szegd meg az adott szavadat, és vezesd el ezeket a kálizokat a Megyer törzshöz. Nincs kétnapi járásra – mondta még, és kilépett a tűz fényköréből.



Hajnalban a mogyerik még a kazárok előtt elhagyták az éjszakai tábort. Beke pedig anélkül, hogy tudatában lett volna a dolog fontosságának és miértjének, két nap múlva belovagolt a Megyer törzs első szállására. A torka összeszorult ugyan, mert nem tudhatta, mikor fut össze ismerőssel, aki még emlékszik a két esztendővel ezelőtti vérbosszú történetére. Ha felismerik, gondolta, véget ért evilági útja. Ám a szálláson nem ismerte senki. Az ő nemzetsége pedig innen a harmadik volt, és a szállásváltó utakon legalább tíz napig lovagolhatott volna, míg odaér. A kazárokat bevezette a szállás fejéhez, egy csaknem vak öregemberhez, akit úgy tisztelt mindenki, mintha szent ember lenne, aztán szálláshely után nézett maga is. A rákövetkező napon Bekét név szerint kereste egy vitéz. Látszott, hogy nem egyszerű közember, hanem ahhoz a csapathoz tartozik, amelyet sokan irigyeltek. A vitéz fejedelmi jobbágy volt – rangot jelent e cím –, a csapat pedig nem volt más, mint a törzs fejének, Álmos úrnak a saját serege. Ők fegyveres kíséretnek mondták magukat, akik hivataluk szerint a fejedelmet óvják, a hatalmát biztosítják. Fegyvereik a lehető legjobbak, soha nem járnak szakadt gúnyában, és a lovaikat is a legszebbek közül válogathatták. – Te vagy-e Beke vitéz, aki besenyő fogságból szökött? Rögvest gyere velem a századosunkhoz – parancsolta ellentmondást nem tűrő hangon, és Beke lova felé sandítva jelezte, hogy a „rögvest” biz’ olyan szó, ami halasztást nem tűr. Beke a felnyergelt hátasra pattant, és a vitéz után ügetett a szürke nemezlapokkal borított jurták, kipányvázott, nyergelt lovak között. Most látta csak, milyen sok fegyveres vitéz téblábol a szálláson. Rendezgették a fegyvereiket, holmijukat, és olyan is akadt, aki a jurta előtt apró csontokkal szerencsejátékot játszott a bajtársaival. A százados mokány, izmos vitéz, figyelmesen fürkészi Bekét, aki visszafogja lovát, és illendőn köszön. Ő maga is nyeregben ül, mint szokás szerint minden mogyeri, ha fontos dolgot kellett megbeszélni a jurtán kívül.



– Azt mondják, megszöktél a „sasoktól”. Így van-e? – Félig-meddig – felelte Beke. – Sebesültem, fogságban voltam, de elengedtek – kezdte lassan, s röviden elsorolta az elmúlt csaknem egy esztendő történetét. Amaz szó nélkül hallgatta, s közben szigorú arccal mérlegelte a Beke által mondottakat, igyekezvén a legény veséjébe látni. – Elengedni kémeket szoktak – mondta bizalmatlan tekintettel. – Ha kém lennél, azt már tudnánk. Nem a „sasok” küldtek puhatolózni, ez biztos. Megvan azoknak a maguk baja mostanság. Megkeresed-e a családodat? Beke ismét elmondta, miért lépett erre az útra, mi űzte el a családi jurtából, és a százados hitt neki. – A lábad ugyan sánta, de lovas embernél ez nem sokat jelent mondta. – Ha földön kell hadakozni, az már régen rossz. Tisztességes embernek nézlek, ezért felajánlom, hogy itt maradj nálunk. A seregben. A lóhoz értesz, a fegyverekhez is, és szagoltál már vért. Tudod-e, kinek a kísérete a mienk? – A fejedelemé, gondolom. – Jól gondolod. Másfél tömént tudunk kiállítani, ha a szükség úgy hozza. Mi, az ő legfontosabb kísérete, most háromezren vagyunk, és én parancsnoklok az őrségnek. Maradsz-e nálunk? Ha nem, elköszönünk egymástól, s mehetsz, amerre az orrod vezet. De a helyedben meggondolnám. Bekének nincs sok ideje meghányni-vetni az ajánlatot. Elgondolkodik: nincs senkije, haza se mehet, kerülnie kell a régi szállásnak még a környékét is. Virág és az ő öreg jótevője, Jakti már... Hej, csak annyi rossz ne történt volna! Legalább Tengri megóvta volna neki Virágot! Vagyona nincs, ha jól megszámolja, még a ló, amin ül, az sem egészen az övé. Íját, tegezét harcban szerezte, mástól kapta, az igaz, de többel nem büszkélkedhet az egy széttört és megrövidült lábán kívül. Majd mesélhet róla öregemberként a tűz mellett, ahol a tapasztalatlan sihederek tátott szájjal hallgathatják Beke bátya történeteit. Tán nem is hiszik.



Igent mondott a századosnak, és elhatározása egyet jelentett a biztos szállással, a mindennapi kiadós élelemmel, a saját lovakkal és a lehetőséggel, hogy portyán, harcban, rajtaütésben zsákmánnyal gyarapíthatja maroknyi vagyonát. Gazdagodhat, vagy éppenséggel ki is múlhat ebből a világból, ahogy a hadiszerencse hozza. Nem fogja siratni senki, és a csataterek halottégető máglyái ölelő karokkal várják a magányosan elhullt harcost. A minap szemlélgette magát egy pocsolya türkében. Az arca megnyúlt, bajusza megerősödött, szeme beesett, karikás lett. Így tán meg sem ismeri az, akitől úgyis jobb volna, ha nem figyelne rá. Annyit tudott, hogy döntése a biztonságot jelentette, a fejedelem kíséretében lovagolni megtiszteltetés. Ez a fegyveres csapat biztosította Álmos úr és családja számára a kiharcolt hatalmat a törzs élén, mint ahogy a többi törzs feje is tartott maga mellett hasonló okból olyan fegyveres kísérőket, akik csakis és kizárólag az ő érdekeiket voltak hivatottak védeni. Beke tudta, hogy egy törzs feje – s általa a törzs maga – csak olyan erős, amennyire az a fegyveres kísérete. Álmos úré pedig a legerősebb a törzsek között, ha Levedi nagyfejedelmet leszámítja. Ez a tudat megnyugvással töltötte el. A szálláson Álmos kísérete csak átmenetileg állomásozott. Maga a fejedelem egy kisebb csapattal távozott, s úgy hírlett, fontos okból. A sztyeppe zavarossá lett az utóbbi hetekben, nyugtalanító hírek érkeztek Itilből, ráadásul egymásnak ellentmondók. Beke nem törte magát, hogy megértsen belőlük valamit, mert egy közvitéznek ez nem dolga. A százados – Bogátnak hívták – csakhamar újra hívatta. – Azt mondtad, eleget beszélgettél azokkal a kálizokkal az úton idejövet – kezdte Bogát. – Most továbbmennek a fejedelem szállására. Ide két napra van, a legforgalmasabb karavánút mellett, ott, ahol réven is átjárható a folyó. Huszadmagaddal elkíséritek őket, de a fejetekkel feleltek, hogy épségben odaérjenek. Az úton nem álltok meg sehol, nem alhattok meg egyik szálláson sem. Ha kérdeznék, mi járatban és hova mentek, azt mondjátok, hogy a kálizok kereskedni akarnak a fejedelemmel. Ehhez legalább értenek – sandít megvetően az idegenek szállása felé Bogát. – Ha odaértek,



átadjátok a kálizokat az őrség parancsnokának, és megvárjátok, amíg a fejedelem elbocsátja őket. Akkor majd elválik, mi lesz a további teendőtök. Neked azt szabom meg, hogy az egész úton figyeld minden szavukat, mozdulatukat. Az őrség parancsnokának be kell számolnod arról, nincs-e hátsó szándékuk, s mit akarhatnak valójában. Beke megértette a parancsot. Az úton a kazárok – beleértve a két kálizt is – egy szót sem váltottak egymással. Mintha a nyelvüket harapták volna le. Beke frissen kapott hivatalának teljesítése miatt – megpróbálkozott az alán nemzetiségű harcossal szót váltani, de kevés sikerrel járt. A mogyeri különítmény parancsnoka kénytelen volt úgy átadni a kazárokat a fejedelmi szállás őrparancsnokának, Kál vitéznek, hogy Beke semmit nem tudhatott meg jövetelük tényleges céljáról. Ebből viszont rájött, hogy komoly lehet a dolog. Az egyik tizeddel Bogát parancsa értelmében beszállásolta magát egy erre a célra felállított jurtába, és várta a következő utasítást. A következő napokban bármikor parancs érkezhetett az indulásra. A kazárok már negyedik napja tárgyaltak Álmos fejedelemmel és a Jenő törzs vezérével, akinek első számú bizalmasa a minap hagyta ott többedmagával a kazár kagán kormányát, ahol egyfajta miniszteri posztot töltött be. Nem volt egészen mogyeri. A törzse még mindig csak így hívta: Jeneh úr, ami a türkök nyelvén a minisztert jelöli. A táltosok a tárgyalást megelőzően megkérdezték az ősök szellemeit. Révületükben felhágtak az Életfára, és az egyre emelkedő fokokról világgá kürtölték, mit vélnek az Égben Lakozók a kazárok és Álmos fejedelem megbeszélésének tárgyáról. Ám ez utóbbi a közemberek előtt rejtve maradt. Mivel Beke a szállást nem hagyhatta el csak úgy kényre-kedvre, de viszketett már a talpa a rostokolás miatt, szerét ejtette, hogy a folyóparti nádas mentén vadkacsára cserkésszen. Térdig lábolt a posványba, s félhold alakra kovácsolt hegyű, kacsára való nyílvesszőt helyezett az idegre. Egy zsombék mögül lopva cserkelte be az óvatos madarakat, amelyek a sást és a hínárt csipkedték éppen, égnek meredő



farktollakkal. A vesszőt laposan lőtte ki, egészen a víz színe felett, s az még meg is pattant, mint a lapos kő, mielőtt célba talált. A parton üldögélve, fájós, törött lábát dörzsölgetve, pihentetve elmélkedett az elmúlt esztendőkről, s gondolatai minduntalan Virág és az öreg Jakti körül kalandoztak. Égető, sosem gyógyuló seb volt ez, mélyen a lelkében. Gyerekjátéknak tűnt mellette a háborús sebesülése, s rémületes eszmélése a halotti máglyán. Aztán meg eszébe jutott a mindig szomorú kisleány, aki napokig ült mögötte a ló hátán, miután elszöktette a szállásról, ahol csak megvetés és kínzatás jutott számára. Altát egy szálláson hagyta, ahol csak azért fogadták be, hogy egy csecsemőre vigyázzon, akinek meghalt az anyja. Beke ugyan be nem ment a szállásra, nem kockáztatta, hogy bárki felismerje, csak a határától szemlélte a jurták félkörét. Vajon mi lehet a kis Altával? Remélhette csak, hogy jól bánnak vele, szabad emberhez méltón teheti a dolgát a közösségért, a nagycsaládért. Mögötte tompán dobbant a föld, a hangok elkergették a gondolatot. Lovasok közeledtek, lépésben. A szeme sarkából látta, hogy a nyolc-tíz vitéz ráérősen zötykölődik, tán itatni hozzák a lovakat. Nem törődött velük. Lopva a maga lovára pillantott, de a herélt nyugodtan tépdeste a lédús füvet. A túlparton szárnyra kapott egy szürkegém pár, és néhány öllel a víz felett lusta, megfontolt csapásokkal tovavitorláztak. A folyóból időnként halak ugrottak a friss levegőre. „Fürdik a hal” mondogatták ilyenkor a halászok, akik éles szemmel figyelték a haljárást. A víz hátán néha érkezett egy-egy bárka, s a kereskedők kikötöttek, adtak-vettek, cseréltek. Távolabb volt a rév, amelynek forgalma igazán tekintélyesnek mutatkozott. Nemhiába volt ez Álmos fejedelem központi szállása: igen előnyös helynek számított a kereskedők szemében. Ez egyben a gazdagságot is meghozta a törzs fejedelmének, s ezen senki nem is csodálkozott: ősidőktől kijár az ilyen.



Az érkező lovasok közül néhány megállt az erdő szélén. Beke éles és efféle hangokhoz szokott füle megsúgta, hogy két vitéz közeledik felé. – Látom, ma nem sok vadászszerencse kísért, te „sasok” foglya hallotta a háta mögül. A hangot is megismerte, nemrég a pusztában beszélgettek, mikor a kazárok élén kereste az utat Beke, s végül közösen szállásoltak arra az egy éjszakára. – Szép az a kacsa. Nekem adod-e? Felpillantott. A kérdező nyeregben ült, pár lépéssel mögötte, és a nap sugarai elvakították Bekét. Csak a lovas körvonalait látta jól. – Üdvözöllek. Magamnak lőttem a kacsát, de ha kérsz, szívesen meglövök egyet neked is. Jók ezek a nyilak, a mester beleadott mindent, amikor megfaragta-kalapálta. Kipróbálod magad? – Nem. De ha nem adod a kacsát, akkor majd megveszem hangzott a felelet a magasból, túlontúl magabiztosan. – Szabad ember vagy, mondd az árát, mert én tőled ugyan el nem bitorlom. Nem kétséges, ugyanaz a vitéz – futott át Beke agyán, és tenyeréből ellenzőt tartva a lovas szeme közé nézett. A másik tán a fia lehetett, úgy tizenötön túli legény. – Azt mondtad, nem találkoztál még Álmos fejedelemmel, ugye? – folytatta az egykori beszélgetőtárs. – Neki eladnád-e a kacsát? – Nem, mert a fejedelemnek oda kell adni... – Semmit nem kell adni abból, amit egy szabad ember maga szerzett, és az nem jár a fejedelemnek a törvény szerint – oktatta ki amaz csendes, szelíd, de határozott hangon. – Nesze, vitéz! Itt ez a négy dirhem. Egy lovad van csak, láttam. Vegyél még kettőt. Komoly vitéz nem jár egyetlen lóval – jelentette ki, azzal Beke tenyerébe csapta a szaracén ezüstpénzeket, majd a nyeregből földig hajolva felkapta a meglőtt kacsát, és elkocogott az erdő szélén várakozó vitézek felé. A fiatalabb szó nélkül követte. – Hej, te! Nem úgy van az! Nem adtam el azt a kacsát! – kezdte volna Beke, de a torkára forrt a szó, mert egy díszes ruhájú vitéz nyomban eléje vágtatott. – Fogod be! – rivallt rá. – Nem láttalak még itt, de aki így beszél az úrral, azt megcsapatom! Megértetted?



– Engem ugyan nem, hallod-e! Mert én Álmos fejedelem urunk kíséretéhez tartozom! Szabad ember vagyok! – tört elő Bekéből a sértett önérzet, és már nyúlt a fokosához. – Aki velem ilyent megpróbálna... – Lassabban! Nohát... A kíséretben vagy? Akkor meg mi lelt, hogy így viselkedsz? Csak nem azt mondod, hogy egy nyomorult, döglött kacsáért keveselled a négy dirhemet a tulajdon fejedelmedtől? Vagy tán nincs szemed, hogy felismerd? – vetett rá lesújtó pillantást a katona, aztán sebesen elvágtatott a többi után. Beke meg csak állt ott megkövültén, mert sem a szemének, sem a fülének nem akart hinni.
VI.
Még két napot maradtak a kazárok a szálláson. Ellátták, megvendégelték őket, és még egy alkalommal beszéltek Álmos fejedelemmel, mielőtt felmálháztak és visszaindultak. A kísérő különítmény parancsnoka akkor ugrasztotta Bekét és társait, amikor még nem is pitymallott. Pusztai harcos a legszebb álmából felzavarva félálomban is nyergel, és egy villanás alatt a lova hátán ül. Évszázadok beidegződése mozgatja izmait, gondolkodnia sem kell arról, hogy mit és hogyan. Mire egy ujjnyit fordult volna a Göncöl rúdja, a kíséret védelmi alakzatot formálva kikocogott a szállásról. A kazárok a különítmény parancsnokával külön kis csoportban lovagoltak. Egy mogyeri tized látótávolságra előrevágtatott, hogy vigyázzák a csapatot minden meglepetéstől, kettő pedig lemaradt utóvédnek. Jobbra és balra időnként kiügetett néhány, és közelebbről megszemléltek egy-egy ligetecskét vagy bokrost, s ha tiszta volt a vidék, szépen visszasorjáztak.



A kazárok éppúgy nem szóltak egy szót sem, mint idefelé jövet. Még az egyetlen alán harcos sem kívánt Bekével beszélgetést, csak hallgatag zötykölődött a nyeregben. Időnként megállt a kíséret, az elöl haladók kézjelekkel intették óvatosságra a többit. Ilyenkor messze a távolban idegen csapat mozgott, vagy tán kereskedők karavánja, akik az idén már kimerészkedtek erre a területre is. A háború után nem mertek mozgolódni, mert jókora volt a felfordulás a törzsek között. Nem tették kockára sem az árujukat, sem az életüket. Nem nagyon mozogtak a kazár kagán adószedői sem. Északra, északkeletre és északnyugatra, túl a gyepűn poljánok, vjaticsok és szeverjánok szállásoltak, akik a béke fejében régtől fizettek a kazárnak. Most minden kereskedő azt híresztelte, hogy a mogyeri törzsek, meg akik melléjük csapódtak, elszedik a szlávok adóját a kazár orra elől, így az nem jut el Itilbe. Ebben kétségtelenül volt valami, bár a mogyeri még arra várt, hogy tisztuljanak a hatalmi viszonyok. A szállásváltó utak vonatkozásában is volt még némi elégedetlenség, a törzsfők és nemzetségfők néha keményen közbe kellett vágjanak, mire elcsitultak a helyi torzsalkodások. Titkon mindenki azt várta, hogy ez az esztendő lesz majd az utolsó, hogy nem látszik jól a valós helyzet, s jövőre már kezdődhet a mogyerik szívének, lelkének oly kedves portyázás a szlávok felé, vagy amerre csak lehet. Mert zsákmányra újfent nagy szükség van, és a törzsi fennhatóságot is célszerű minél messzebbre kiterjeszteni. Álmos nem egyszer járt Kijevben, hogy kitapasztalja a viszonyokat. Kísérete elrettentette a szlávokat, bár a vitézek nem bántottak senkit. Csupán árgus tekintettel figyelték, mi történik a város körül, mekkora a szlávok és a ruszok ereje, mert fel kell készülni arra is, ha egyszer netán egymás ellen huzakodnak. Ám a többi látogatás célja legtöbbször kimerült a kereskedésben, a vezérek közti megállapodásokban, időnként a bizánci kereskedők abajgatásában, akik félve merészkedtek erre a környékre, ha neszét vették mogyeri törzs mozgásának.



Beke tette a dolgát a kíséretben, és azon igyekezett, hogy minél hasznosabb taggá váljék. A kazár és a mogyeri különítmény átkelt egy sereg kisebb-nagyobb folyón, patakon, erdőn és mezőn, és messze elkerültek minden lakott területet, mert erre parancs szólt. Három hét szakadatlan lovaglást követően a különítmény vezetője egy kora délelőttön megálljt intett. A kazárok a vezetőnek adtak száz dirhemet ajándékba, ő pedig egyet-egyet az elő- és utóvéd szerepét betöltő vitézeknek csúsztatott. A többit elrakta. Senki nem berzenkedett, mert megérdemelte. Ő pedig arra gondolt, mit vásárol majd, ha legközelebb kalmárokkal hozza össze a jószerencse. Amint a csapat visszaindult a Megyer törzs szállásai felé, és jobbról elhagyták az igencsak megfogyatkozott Keszi töredékeit, a hátukat vigyázó harcosok éles füttyel jeleztek a vezetőnek megállást. A Keszi szállás felől lóhalálában vágtatott feléjük egy alak, köznapi, szakadozott kaftánja ott lobogott a nyaka körül, mert elcsatolni sem maradt ideje. Tört mogyeri-türk keveréknyelven hadarva, lihegve adta elő, hogy baj történt. A vitézek tanácstalanul meredtek egymásra, alig értették, mit beszél a jövevény. A Keszi törzsben a legtöbben nem beszélték jól a mogyerit, maguk között a türköt használták. Lassan valamit mégiscsak kivettek a riadt tekintetű vitéz handabandázásából: – Arról próbál hírt adni, hogy a folyón túl, ahol a gyepű kezdődik, kazár lovasok valakikkel összecsaptak – mondta a különítmény vezetője. – Nem tudja, kik voltak, de nemrég keltek át erről az oldalról. Lehet, hogy azokról beszél, akiket kísértünk? – A parancs az volt, hogy eddig kísérjük őket – mondta a helyettese, egy fiatal, szíjas izmú legény. – Mit mond, mi lett velük? – Azt magyarázza, hogy levágták a kazárok mind – dörzsölgeti az állát a vezető. – Mit beszél? Kazár a kálizt? Ezt nem is értem... – Még én sem egészen – mondta a parancsnok. – Arról beszél ez itt, hogy a kazárok átszemtelenkedtek a gyepűn. Talán már várták is őket, nem tudom. Áruló lehet a dologban. Állítólag pillanatok alatt lezajlott minden, utána a kazárok vágtattak is vissza. Ha így áll,



átmegyünk a gázlón, és megkeressük azokat a szerencsétlen kálizokat. Kijelölte a vitézeket, a csapatot pedig a helyettesére bízta. Beke végignézte, ahogy a lovak beleereszkednek a gyors sodrású vízbe, nyakig merülnek, aztán úsznak is, mert a gázló túl mélynek bizonyult. A túlparton a felázott, agyagos oldalban meg-megcsúsztak a paták, majd a csuromvíz lovak és lovasok a folyóból kikapaszkodván eltűntek a galériaerdőben. Beke a szánalmas hírhozó mellé baktatott, és kumiszos tömlőjéből kihúzva a fából faragott dugót megkínálta a csapzott legényt, aki alacsonyabb volt nála, sötétebb képű, de korban hozzá hasonlatos. A besenyőknél tanult szavakkal próbálkozott, és amaz értette is elég jól. Kézzel-lábbal magyarázta, mit látott: – Kétfelől estek rájuk. Nyilat eresztettek a hátukba, aztán aki még élt, abba lándzsát döftek. Igen gyorsan történt. – Hogyan láthattad? Mit kerestél a gyepűn? – kérdezte Beke. Veszélyes környék, mindenkit megtalálhatsz ott, akit a rossz hajt oda. – De ott nő a legszebb gomba. Gyakran bejárunk a gyepűre. Eddig még nem láttunk kazárt ilyen közelre jönni – felelte a másik, és láthatóan kellemetlenül érezte magát szakadt, kiszolgált gúnyájában, Beke és társainak vezéri kísérethez méltó öltözéke árnyékában. Minket nem bántanak, tudják, hogy nincs semmink, de akit egyedül találnak a gyepűn, azt pányvával elkapják, és elrettentésül felkötik. – Gyertek távolabb a gyepűtől – javasolta Beke egyik társa, és a hírhozó élénken bólogatott: – Mennénk, indulnánk mi, akár most, de hova? Szűk az a hely, és minden foglalt. Abban bízunk, hogy a mogyerik befogadják a törzset, hiszen nem vagyunk már sokan. A mi nyelvünkön is azt jelenti a nevünk, hogy töredék, a nagyból egy darabka. Most már csak ennyi a törzs, pedig valaha még... – mondta, s legyintett nagy búsan. A vitézek hamarosan visszaérkeztek a túlpartról. Csatakosan, sárosan, nem találták a valódi gázlót, ezért a ló nyergébe, nyakába, sörényébe kapaszkodva úsztattak át.



– Ott hevernek szétszabdalva – mondta mogorván, keserű dühvel a torkában a parancsnok. – Alapos munka. Most is csak azt mondom, hogy várták őket. Beke! Ezt az iszákot rád bízom – fordult a vitézhez. – A fejeddel felelsz érte, a kezedből ki nem adod, megértetted? Ha beérünk az első szállásra, az őrség parancsnokához viszed. Vágtában indult vissza a csapat, s vitték a Kesziek alázatos kérését is: segítsen rajtuk a Megyer vagy a Tarján, esetleg a Jenő törzs, mielőtt még elvesznének. Tudják, hogy nehéz helyzetben vannak ők is, legalább annyira siralmasban, mint a Gyarmat vagy a Kürt. A szállásra megérkezvén Bogát magához rendelte Bekét. Átvette az iszákot, és húsz életerős vitézzel azonnal továbbküldte Álmos szállására. Bogát jó hangulatban volt, szopogatta a kumiszt bőséggel, s megeredt a nyelve. – A derekad töröm le, ha bárkinek egy szót is szólsz arról, ami történt – figyelmeztette nyomatékkal Bekét. – Tudom, mi végből érkeztek tárgyalni a kazárok. Azt akarták kipuhatolni, hogy ha a törzseik ellene szegülnek a kagánnak és kiválnak a kazároktól, mi befogadnánk-e őket. Beke hallgatta Bogátot, és lassan helyükre álltak a képek. – A kálizok, meg a másik kettő, amolyan keverék törzsből valók. Kavar-félék, ahogy kazárok mondják. Nem tudom, mennyire ismered a türk nyelvüket, de ezt a szót használják ők a lázadókra, kabar vagy kavar, ahogy esik. Nohát, szerintem Itilben valahogy megneszelték, hogy ezek itt mire készülnek, ezért várták őket a gyepűn. Legalább eltemettétek tisztességgel szegényeket? Beke elmondta, hogy a Keszi törzs szállásáról végezték el ezt a szomorú munkát. – Eredj, keress magadnak egy jó lovat, ha már egyszer pénzed is van rá. Annyiért kettőt is kaphatsz – javasolta Bogát, aztán csak eldőlt, és mély álomba merült a kumisztól.
Az évek úgy szálltak a sztyeppe felett, akár a darvak, és Beke Álmos fejdelem katonai kíséretének megbecsült tagjává lépett elő.



Állandó otthona ugyan soha nem volt, ahogy rangja sem. Arra lovagolt, amerre a parancs szólította, de hát ezt tette annak idején is, mikor még a saját szállásán lakott. Rendeződött régi története is a vérbosszúval. Többé nem kellett attól tartania, hogy bárki felismeri. Balesetben meghalt barátjának bosszúra éhes családja eltűnt valahol a sztyeppe viharaiban. Az apja is meghalt már, s amikor Beke egy szép őszi napon a régi szállásra érkezett, már csak a ligetben felállított kis bálványnak vihetett ételt-italt, két aprócska cseréptálkában. A szállás is megváltozott: újak jöttek, akik mindenüket elveszítették, és jószerivel csak a puszta életük maradt. Új szelek söpörtek a vidéken, minden égtáj felé szabadon száguldozva, a régen várt változás hírét és ígéretét süvöltve. A táltosok révületükben az ősökhöz fordultak, a gajdosok pedig szent dalokat énekeltek a régi dicsőségről, vereségről és pusztulásról, meg a várva várt felemelkedésről. A Kazár Birodalomtól immáron bővizű folyók választották el a mogyeri földet, de nem csak a víz volt, ami mezsgyét vont a kazárok világa és a mogyeri közé. A lelkekből sólyomszárnyon csapott az égnek a szabadság vágya, a függetlenedés égető igénye, mert a harcokban és tűzviharokban megfogyatkozott-edződött nomád közösség nem kívánt mást. Megtapasztalták, mit jelent emberöltőkön át függőségben élni, a katonailag igen erős Kazár Birodalom alattvalójának lenni, parancsainak engedelmeskedni és várni a koncot, amit nagy kegyesen odavet. Álmos jurtapalotájában díszes öltözékben időnként ismeretlen urak jelentek meg. Szaracén jelleget hordozó, vékonylábú, magas paripáik büszkén toporzékoltak a kócos kis pusztai lovacskák mellett. Tárgyaltak és tárgyaltak, véget nem érően. S ugyanígy a Tarján törzsnél, Levedi főfejedelem szállásán. Készülőben volt, éledezett valami, amiről azt remélték, hogy jobbat hoz a mogyeri törzseknek és a hozzájuk csapódott türk s mindenféle más népeknek. Már ők is kezdték magukat mogyerinek nevezni, s büszkén lovagoltak portyára mogyeri testvéreikkel, de arra is hajlamosak voltak, hogy minden kicsinységen hajba kapjanak velük.



Mert portyázni is, verekedni is, a vérségi kötelék becsületét óvni is muszáj volt. A portya nem csak azt jelentette, hogy zsákmány áll a házhoz. A portyázó csapatok lelkében fellángolt az élet önálló irányításának mással össze nem hasonlítható öröme. S a kagán tekintetét ilyenkor végre nem érezték magukon. Beke hiába kereste az egyre bővülő nemzetségi közösségben a szavárdokat, de esztendő múltával, amikor rá bíztak egy tizedet, a vitézei között talált egy halk szavú, szavárd legényt. Rendszerint félrehúzódott, magában üldögélt, fegyvereit tisztogatta, tollazta a nyílvesszeit. A hallgatást Beke törte meg: – Azt látom, hogy ügyes harcos vagy, Berend – ült le a legény mellé –, de azt is, hogy valami nyomja a szíved, öcsém. Tán a családoddal nincs rendben valami? – A családommal? – ismétli lassan, alig hallhatóan Berend. Arról csak Tengri tudja, merre lehet. Amikor égett a sztyeppe a „sasok” miatt, északkeleten, ki tudja, mi hamvadt el. Talán a családom is. A legelső vonalban voltunk, apámmal és a két bátyámmal együtt lovagoltam. Az öreg nem akart volna odahaza maradni semmiért, azt mondta, tud ő verekedni, amíg csak ki nem esik a kezéből a szablya. Már az első rohamban lebukott a lóról, és a többiek átgázoltak felette. Segíteni sem tudtunk rajta, akkora volt a sereg lendülete. – Én is ott sebesültem, látod? – mutatta összetört, megrövidült lábát Beke. – Ló nélkül már nem vagyok senki. Most ez a szürke herélt itt az én lábam. Egy láb helyett kaptam négyet. A véreiddel aztán mi lett? Úgy tudom, szavárd vagy. – Szavárd lennék, és az elmúlt egy esztendőben nem is találkoztam a népemből valókkal – felelte búsan Berend. – Ahonnan elszöktem, egy kazár úrtól a csata után, ott azt hallottam, hogy aki menekülni tudott, az délnek ment. A csausiar, a seregvezető ugyan halált ígért mindenkire, aki a hadból való kiválásról beszélt, de nehéz volt a választás a „sasok” népe és a kazár között. Ráadásként nehezített a dolgon, hogy a kagán harcosai között olyan bolgárok is voltak, akik csuvasul beszéltek, és a szavárdokhoz hasonlóan a néhai hun fejedelmet, Etele urat tartották ősüknek. Ezek árulónak



bélyegeztek minket, és vágtak, ahol értek. De az ugorok is, akik inkább húztak volna hozzátok, Beke tizedes. Egészen megvadultak, mikor veszni látták a csatát. Soha nem gondoltam volna, hogy a tulajdon véreikre zúdulnak... – Fura ez a világ, Berend – csóválta a fejét Beke, akinek ismét eszébe jutott Virág. – Sok mindent és mindenkit elvesztettem magam is, de élni kell, mert az életet csak a Világügyelő vonhatja vissza. Pedig többször is elgondoltam, milyen egyszerű lenne pányvát vetni a nyakamba, a másik végét meg egy magas ágra kötni. De nem szabad, mert akkor soha nem lesz helyünk az égi legelőkön, és megvetnek az ősök szellemei. – Az a háború minket sújtott a legjobban – sóhajtott Berend, s átszaladt a gondolatain, hogy nem okos dolog felidézni vesztes csatákat. Nem szereti a szellemvilág, akik most is mindent hallanak, mert a gyászos beszéd csak erősíti a győztesek hatalmát. – Nem volt más választása a szavárdnak, mint délnek vonulni, és állani a csapásokat, amelyek a kazár seregtől hulltak rá az úton. A mogyerik az Itil folyó mentén, északnak elnyúlva szállásoltak, nekünk ott hely nem maradt. A „sasok” aztán birtokba vették a területüket, de mi azt nem tudhattuk, hogy a mogyeri szállások is nyugatra húzódtak, s velük a baskírok, ugorok, eszkilek és bolgárok. A Kaukázusban sem volt olyan szoros, hágó, ahol a szavárd nyugodtan átkelhetett volna. Menekültünk, eszelős módjára, a sebesültjeink megfagytak vagy éhen pusztultak az úton. A kevéske család, aki velünk jöhetett, egyre fogyatkozott. Végül aztán a Darieli-szoroson jutottunk a szaracénok földjére, de engem még előtte levertek a lóról, és egy kazár csapat visszavitt. Azt mondták, jó leszek tolmácsnak, de mégis eladtak egy úrnak, aki a méhesben dolgoztatott. – Akkor érted a födémesek dolgát – bólint elismeréssel Beke. – Jó pénzt adnak a méhviaszért a rúmi kereskedők... – Én nem akartam födémes lenni, nem szeretek méhekkel bíbelődni, ezért szöktem el – rázza a fejét Berend. – Már csak azt akarom, hogy megéljek, és családom legyen újra. Szavárdokat keresek mindenhol, tán akad még. Jóravaló leány is kellene... Az lenne igazán jó, ha szavárd... Meg hát valami zsákmányrész, hogy



lovaim legyenek, valami csekélyke vagyonom. Ingyen még leányt sem kapok. – Tisztességes vitéz vagy te, Berend, bár a neved nem mutatja, hogy szavárd lennél. Gondolom, levágtál jó néhány ellent. Az ő lelkűk már ott van a másvilág küszöbén, és várja, hogy megérkezz. Szolgálni fognak téged, ez lesz a vitézséged jutalma. De addig is szerét ejtjük, hogy megszerezd, amire szükséged van. Portyák indulnak nemsokára északnak, tán nyugatnak is. Akik már kikémlelték, azt beszélik, hogy a vjatics szállások most északra esnek tőlünk, ott, ahol az Oka beleszalad a nyugati Itilbe. Ezt a folyót a szlávok Donnak mondják. A vjaticstól nyugatra a szeverjánok és Kijevtől délre, a Dnyeper partja mellett a poljánok terjeszkednek. Ott van nekünk keresnivalónk, és nem is kerüljük el őket, meglásd! – Tengri adja, hogy így legyen, tizedes testvérem – bólogat Berend, aztán újra magába fordul, hogy Beke lássa: részéről vége a társalgásnak.
Itilben, a kazár fővárosban, ahol a nagy folyó több ágra szakadva zúdította lustán hömpölygő vízét a Kaukázus láncain túl keletre csillogó, hatalmas, tenger nagyságú tóba, valami erjedésnek indult. A kagán kormányzatából egyre-másra váltak ki a mogyeri urak és velük olyanok, akik a Jenő törzs vezérét – a „minisztert” – követve nyugatra indultak népükkel, mert inkább szándékoztak a szabadságra vágyókkal tartani, mint a kagán alárendeltségében élni. Az életükkel játszottak ugyan, de szabad, pusztai lelkük nem bírta el az idegen pányvát. Ha a gyepűn nem is, a mogyeri világban egyre nőtt a szakadék, melynek egyik oldalán a kagán, a másikon a szabadságra vágyó törzsek sorakoztak. Csak akinek jó volt a szeme, és az esze is a helyén maradt, az láthatta a mélység fölött feszülő selyemszálat, ami vékony ugyan, de egyelőre még mindig elszakíthatatlan. Beke még élénken emlékezett arra az időre, amikor az egyesített kazár-mogyeri seregrészek fennhéjázó kazár parancsnokai a hatalmas, régmúltba veszett agatirsz néptől való eredetükkel



dicsekedtek. Ez talán igaz is lehetett, bár a mogyerik egyszerűen csak „kecskepásztoroknak” titulálták őket, hiszen a „kozár” ezt jelenti. – Nem tudom, mit vélnek maguk felől – morgolódott a régi szálláson Bata apó, aki sokat látott már, és megfordult annyi csatában, aminek számát sem tudta, s a testét ezernyi seb borította. A kazár is csak kavarodott nép, mint a többi. Vad kaukázusiakból, ugorokból meg nyugati türkökből áll Kazária. Azzal dicsekednek, hogy a szkíták hatalmas királyságának töredékei meg még hunok vére is folyik az ereikben. A tölöszök, ezek a nagyképű, altáji türkök meg keletről szakadtak ide, s lássátok, most ők a kazár főemberek. De miben mások, vagy jobbak nálunk? Hunok, avarok vére bennünk is folyik, ahogy szkíta is... Beke a Bata apó szavain mindig komolyan eltöprengett. Új szállása közelebb volt a fejedelmi tűzhöz, így többet is hallott a hatalmasok dolgairól. Így tudta meg, hogy egyre nagyobb az elégedetlenkedők száma a kazár Nagy Palotában, és Itilben komoly lázadás fenyeget. Hogy ennek az-e az oka, hogy a kagán és az előkelők valaha felvették Izráel hitét, vagy más van a háttérben, nem volt Beke előtt világos, de rajta kívül még sokan nem tudhatták. Azt azonban látta, hogy a birodalomba olvasztott-kényszerített népek, köztük a perzsa eredetű kálizok, példát látnak a mogyeri politikában. Megcsapta őket a függetlenné válás lázhozó szele, csak bele ne pusztuljanak – mondogatták a mogyeri törzsfők. A nyugtalanság, ami a Kazár Birodalom kétes helyzete miatt kapott lángra, lassan átragadt mindenre és mindenkire. A vezérek, fejedelmek, s a nemzetségfők is értették, érezték, mi szítja a készülő vihart, de a köznép csak találgatott. Nem is nagyon érdekelte őket más, mint a portyázások megkezdése, mert számukra ez jelentette a függetlenséget, a szabadságot, ami mindennél jobban hiányzott a mogyeri vérnek. Az idő pedig könyörtelenül vágtatott. Beke már néhány esztendeje volt tizedparancsnok, de ugyanolyan életet élt, mint az otthon és legelő nélkül kóborlók. Még mindig nem volt saját jurtája, családja, bár utóbbit nem is nagyon akart. Ha



megtetszett is neki valamelyik eladó leányzó, abban is csak Virág vonásait kereste. Volt már némi vagyonkája, tizenkét lova legelt a közös ménesben, de a koporsóládát, amiben mindenét tartotta, egy öreg, levitézlett harcos jurtájában őriztette. Cserébe, hogy ügyel rá, minden útról hozott valami csekélységet: hol egy szépen kalapált tarsolylemezt, amit az öreg felvarratott vénséges vén bőrtarsolyára, hol egy remekbe szabott bizánci tőrt, hol meg új farkasbőrt vagy cobolyprémeket. Igaz, ész dolgában az öreg vitéz nem érte el Jakti szintjét, de Beke mégis hálás volt, mert valahova tartozhatott. Aztán egy napon az öreg részegségében, magányában valahogy felgyújtotta a jurtát. Rekkenő nyár volt, hetek óta nem esett egyetlen csepp eső, s olyan szikkadt volt minden, mint a tapló. Mire a szomszédok észrevették, már a nyírfák ágait nyaldosta a tűz, átcsapott a bozóton, és a régi, koszlott nemezborítás lapjai egymás után omlottak a parázsba. Mire a szállás apraja-nagyja favödrökkel az oltásnak látott, már csak a jurta megszenesedett váza meredezett, s alatta összerándult, bizarr tartásba merevedett, feketére égett test jelezte: valaha élt itt egy öregember, aki kiszolgálta idejét, verekedett egy életen át a mogyeri nemzetségek jobb sorsáért, de most a lelke elindult az örökkévalóságba. És magával vitte az ég felé emelkedő füstkígyó Beke három esztendőn át keservesen gyűjtögetett vagyonának utolsó maradékát. A koporsóláda üszkös deszkái között kormos szablyák, íjak megégett csontlemezkéi, s egy tőr pengéje maradt csupán. Összes tulajdona a tizenkét lova, egy herélt hátas a mindennapi használatra, s a rajta lévő ruha és fegyver maradt. – Oda se neki, Beke öcsém – vigasztalta Bogát, a század parancsnoka. – Ahogy ezt megszerezted, úgy szerzel majd helyette mást. Jössz-e a szeverján portyára? Mert ha igen, kapd össze magad. Holnapután indulunk. Hozod a tizedet, és rajtad kívül még jön Bicsaké, Somé meg a Várkonyé. Én leszek a negyvenegyedik. Úgy megszedjük magunkat, mint még soha. Prémek, bőrök, gabona... Mind van a szeverjánnak. Most várják a kalmárokat, csak mi előbb érünk, hehe! Rabszolgának valót is fogunk. No, mit válaszolsz?



Ezen nem volt mit töprengeni. Portyára menni olyan természetes, örömteli és izgalmat hozó volt, mint egy új, ismeretlen nap. Az erősebb elvette a gyengébbtől, amit tudott, de az is előfordult, hogy otthagyta a fogát. Fel is készült erre mindenki, aki portyára lovagolt. S ha egy szálláson megfogyatkozott a népség valamely sikertelen háború vagy betegség miatt, a portyáról hazaértek mögött idegen leányzók is érkeztek szekéren, általában nagy sírás-rívás közepette. Pedig a mogyerik szerint nem volt okuk a kétségbeesésre, hiszen magasztos feladat várt rájuk: a mogyeri vitézekkel nemzett gyermekekkel újra felemelni a közösséget, harcosokat adni, akik majd szintúgy a törzsért verekednek egykoron.
Elindul a portya. Északnyugatnak tartva átkelnek vagy fél tucat kisebb-nagyobb folyón, amíg elérik a gyepűt, mely mögött a mogyerinek már nem volt beleszólása az életbe, kivéve a portyát. A gyepűn kettéválik a csapat. Az egyik felével Som és a tapasztalt Várkony vitéz nyugatnak tart, a kalmárok útjának, azzal a feladattal, hogy az adóval, terménnyel délnek tartó poljánokat megsarcolják. Beke, Bicsak és Bogát pedig megcélozzák a legelső szeverján szállásokat. Kutyaugatás veri fel az éjszaka csendjét. Messziről jön, és visszhangot vet a pusztában elszórt kis dombok oldalán. – Alighanem itt az első szállásuk – vakarja a füle tövét Bicsak, és a vitézekhez fordul: – Tarcal meg Mika! Nézzetek körül még pirkadat előtt. Hányan lehetnek, és vannak-e idegenek. A lovaikat kikémlelhetitek. A kutyákkal vigyázzatok, fel ne lármázzák az egész szállást. Aztán gyertek vissza rögvest. Majd világosban látogatjuk meg őket. Harcba nem keveredhettek. Megértettétek? A két vitéz lóra kap és elüget a távoli kutyaugatás irányába. – Mika beszéli a nyelvüket, azért küldtem. Az anyja szláv nő magyarázza Bogát. – Ez a Tarcal meg a legügyesebb felderítőm, a legjobb szeme van mind közül. Nem mogyeri, ha beszélsz hozzá, lassan rakosgasd a szavakat, mert nem ért meg mindent. Most majd



megláthatod, adódik-e szerencse, vagy futni kell – vigyorog a százados egy nyírfa törzsének támaszkodva. Beke szerette a nyírfákat, és babonásan tisztelte is, mint minden mogyeri. Amikor leült valamelyik alá, először mindig az égiekhez szólt magában, s kérte, segítsék meg az úton. A segítség vagy jött, vagy nem, de erről nem a nyírfa tehetett. Világosodik az ég alja, amikor Mika és Tarcal visszatérnek. Mika karja erősen vérzik, a legény sziszeg, és szláv nyelven káromkodik. – A disznóverem mellől ránk húzta az íjat az egyik nyavalyás. Átverte a vessző a könyököm alatt, de csak húst ért – nyögi. – Hiiijj! Csak ne égetne annyira! – Remélem, nem vágtál agyon senkit. Ez van, ha az ember olyan helyre megy, ahol nem várják. Ne hibáztasd a szlávot, nem hívott ő morog Bogát, aztán kiált a seborvosláshoz értőnek. – Szár! Gyere, nézd meg és kötözd be! Szárnak – azaz: Kopasznak – születésétől egyetlen szál haja nem nőtt. Irigykedett is szerfelett a többiek háromágú varkocsára, de a sámán megnyugtatta: valamit akar vele az Egyedülvaló, s ettől talán különb lesz, mint mások. Szó se róla, Szár nagy ügyességre tett szert a sebek gyógyításában, és azt tanulgatta egy világlátott öregtől a szálláson amikor éppen nem verekedett valahol –, hogyan kell a gyakorlásként elővett birkakoponya után az emberét is meglékelni, hogy a rontás eltávozzon belőle. Most Mika sebét látja el rendkívül lelkiismeretesen, s nem felejti el elmondani a kötelező varázsszavakat sem, hogy a szellemek lássák, kinek kell segíteni a gyógyulásban. Amint az első sugarak jótékonyan megmelegítik a földet, Bogát újra előre küldi Tarcalt egy vitézzel, hogy a csapatot a szállás közelébe vezesse. Egy dombhát mögött megálljt vezényel, és a két tized elkülönül. – Beke, ti délről kerülitek, Bicsak tizede meg én északkeletről. A hátuk mögött egy tó meg posványos zsombék van, arra nem menekülnek. Ha szaladnak, csak az erdő jöhet számításba. Ha meghalljátok a sólyom vijjogását, azonmód előrevágtattok a szállásig. Senkit nem kell feleslegesen bántani, mert nem ezért



jöttünk. Elvisszük az adót, amit a kazároknak gyűjtöttek, de ha úgy alakul, hogy fegyverhez kell nyúlni, csak arra húzzátok rá az íjat, akire igen muszáj. Gyújtogatni meg ne merészeljen senki, mert megcsapatom, abban biztos lehet. Nem kételkedik senki Bogát utóbbi ígéretében, mert megtette már néhányszor. Azt is mindenki tudja, hogy a portyára igen gondosan válogatja a vitézeket, és akiről tudja, hogy nem tud parancsolni az ösztöneinek, vagy hajlamos a felesleges kegyetlenkedésre, azt egyszerűen otthon hagyja. Bogátnak elvei vannak: – Portyát oda vezet az ember, amely földről sejti, hogy egyszer az övé lehet. Kikémlelni a vidéket, ez a fontos. Ha a lakókat megölöd, elkergeted, ha meggyűlölnek, mire jutsz? Csak legelőnek lesz jó, ami magában ugyan nem megvetendő, de egy lehetséges alárendelt szövetségest, egy segédcsapatot elveszítesz. Ezért inkább azt mondom, kényszerítsük rájuk az akaratunkat, intézzük úgy, hogy a fensőbbségünket elismerjék, mert uralkodni csak élőkön lehet. Beke vezeti a tizedet, s elégedett az embereivel. Olyan vitézek, akiknek nem kell kétszer elmondani ugyanazt, és mindig végrehajtják a parancsot. Egymásért pedig a tűzbe is bevágtatnának, mert Beke megkövetelte, hogy sebesültet sehol nem szabad a sorsára hagyni. Kimenekítéséért az egész tized egy emberként felelős, beleértve magát is. Dél felől sűrű bozótos óvja a szeverján szállást, mégis azonnal észreveszik őket a vad, bozontos kutyák. Őrjöngve rohannak elő, a harcosok lábai után kapdosnak, csattog is hátukon a korbács, mint a mennykő. A hangzavarban alig hallják meg Bogát jelzését, a sólyom vijjogását. – Íjat, vesszőt! – rikkant Beke, és a harcosok vonalba fejlődve sarkukkal belevágnak a lovak véknyába. Vágtában közelítik a szállást, és a környező fák fedezékében bevárják Bogát ellenkező irányból érkező embereit. A szeverjánok nem jurtában laknak. A félig földben gubbasztó, gerendákból ácsolt, mohával fedett tetejű, füstös kunyhókból férfiak szaladnak ki hatalmas, erdőirtó baltákkal, hamarjában felkapott mezei szerszámokkal. Néhányan egyenes kardot szorongatnak, amelyek rég nem láthattak vért, mert pengéjük vakrozsdától vörös.



Egy izmos szeverján legény bőszen megveti a lábát, és íjával célba veszi Bogátot. Abban a minutumban lecsap előtte vagy féltucatnyi vessző, alig lépésnyire a bocskora orrától. A legény megérti a figyelmeztetést, és leteszi a fegyvert. A túloldalról Mika szláv kiáltása hallik: – Most mondja, hogy ha szépszerivel odaadják a kazárnak gyűjtött adót, nem esik bántódása senkinek – vigyorog a mindig jókedvű Kajdacs, aki Beke mellett ül a nyeregben. – De nem hinném, hogy ilyen egyszerű lesz. Dühösek ezek az atyafiak... A mezei emberek közül most kiválik egy öreg, a szállás feje talán. Egyenesen Bogát elé ballag, és csaknem a földig hajol. Mika megint mond valamit, az öreg meg válaszol. Hangja nyugodt, és hosszasan magyaráz. Bogát türelmesen végighallgatja. – Mika, mondd meg neki, hogy minket nem érdekel, mennyit fizettek már az idén Kijevnek. Mondd, ha nem hozzák elő a prémjeiket, ha nem különítenek el nekünk harminc lovat a ménesből, magunk kutatjuk át az egész szállást, de abban nem lesz köszönet. A szeverjánok között a harminc ló említésére kitör a hangzavar. Beke pillantásával figyelmezteti vitézeit, hogy figyeljenek, de nagyon. Az íjak felemelkednek. – Azt mondják, összesen csak ötvenöt lovuk van, de abból a kagánnak kell adni harmincötöt. Tízet még el akarnak adni a bizánci kereskedőknek, mert az idén aszály volt, rosszul termett a gabona, vásárolniuk kell. Szép, másod- meg harmadfű csikók mind. Úgy vélik, a méhek sem tudtak úgy gyűjteni, mint máskor – tolmácsol Mika, de Bogát nemhiába látott már sok tavaszt, egykönnyen nem lehet őt becsapni: – Mondd meg ennek az öregnek, hogy az egész ménest elhajtjuk, és magunkkal viszünk hat férfit a szállásról. A gyepűtől visszajöhetnek gyalog. Csak, hogy a többiek semmi botorsággal ne próbálkozzanak. Mika szavaira siránkozni kezdenek az asszonyok, a férfiak kiabálnak. Néhányan lassan oldalaznak, mintha keresnék a menekülés útját. Beke íjat is lát, és megakad a szeme egy legényen, aki az inge alatt markolászik valamit. – Kajdacs, Csorna – súgja oldalra –, ügyeljetek arra ott.



A vitézek följebb húzzák az íjat. A szláv kettőt lép Bogát felé, s a türelmetlen Csorna elengedi a vesszőt, ami a legény bocskora előtt vág egy jókora fahasábba. – Mika, ígérd meg neki, hogy a következőt a fejébe kapja – sötétül el Bogát arca. – Most pedig feküdjön a földre! Látom, nehezen értenek a szóból! A szlávok bátran, rezzenéstelenül állnak, láthatja bárki, hogy csak egyetlen szóra várnak, és megrohanják a mogyeriket. Bogát rendelkezik: – Csete, Cakó meg te, Kesző, fogjatok egy zsarátot a tűzből – int a szállás közepén füstölgő, nyitott tűzhely felé. – Beke, ti előre! Íjjat feszíts! A három mogyeri futtában hajol földig a nyeregből, s kap ki egyegy égő husángot. A lángok összeesnek. – Mika, mondd meg nekik, hogy csóvát vetünk a háztetőkre, ha nem hozatja azonnal elő a főnökük a kazárnak szánt adót. Aki csak megmoccan, azonnal nyilat kap. Pontosan fordíts! A szeverjánok tanácstalanul pislognak jobbra-balra, parancsot várnak. Tizenhét harci vessző mered rájuk. Beke találgatja, vajon valóban felgyújtatja-e a szállást Bogát. Nehezen hiszi. Csak facsar egyet ezen a fafejű, értetlen népségen. Aggasztja, hogy a szlávok nem mutatják a félelem jelét. Az öreg szállásfő felemeli a kezét. Csend lesz hirtelen, s ő beszélni kezd. – Ad húsz lovat – tolmácsol Mika –, a legszebbeket, maga választja ki nekünk. Odaadja a prémeket, amelyeket el akart adni a bizánciaknak és a kazár kereskedőknek, ha nem égetjük fel a házait. – Majd mi kiválogatjuk a lovakat, amennyit jónak látunk – így Bogát, s Beke látja, hogy fogytán a türelme. – Az emberei meg álljanak ide középre, egytől egyig – mutat a házak közötti kis térre, s a szállás népe – a férfiak mellett az öregek, a nők és a gyerekek lassacskán megindul a kör közepe felé. Morgolódás, asszonyok szipogása, gyereksírás. – Nőre, gyerekre vigyázni! – sziszegi Bogát Várkonynak, és a parancsszó végighullámzik a vitézeken.



Ebben a pillanatban Bicsak tizedének szélső embere nyilat kap a hátába. Az erdőből röppent a vessző, s a vitéz fájdalmasan jajdul, majd a lova nyakára borulva lecsúszik a földre. – Szedjétek le! – üvölti Bicsak, s a vitézek húznák az íjat, csak nincs kire. – Keressétek meg a nyomorultat! A falu közepére zsúfolt szlávok felbolydulnak. Rendet tartani immár nem lehet. Bogát felé egy szekerce repül, s aki eldobta, a következő pillanatban átlőtt mellel vágódik el. A szlávok az erdő felé menekülnek. Beke tizede a parancsra vár. Az idegek pattanásig feszülnek, a lovak topognak, vágtáznának már. A szállás szélső gerendaházának sarkából, aztán a tetejéből szürke füstkígyó emelkedik a fák fölé. A szlávok már csak azzal törődnek, hogy mielőbb eltűnhessenek a fák között. Gyorsabban mozognak, mint a mogyeri vitézek, akik az utolsók közül szőrpányvával kapdosnak el néhányat. Egy fiatal nő belegabalyodik a kötélbe, és elzuhan. Estében is a karjában tartja a pár hónapos csecsemőt, aki anyja alá szorulva keservesen sivalkodik. A vitéz, aki a pányvát dobta, azt hitte, a nő megsérült. Lehajol a nyeregből, a karjánál próbálja meg felemelni. A nő hirtelen rövid pengéjű kést ránt elő a ruhája redőiből, és a vitéz lábikrájába vágja, a csizma pereme fölött ujjnyira. Felugrik a gyerekkel, de egy gyökérben elbotolva bezuhan a páfrányok közé. – Kötözd meg! – ordít társának a vitéz. – Még kárt tesz valamelyikünkben! Megszúrt ez a némber, hogy a Csúz verje meg! sziszegi, és a sebére szorítja a tenyerét. Bogát az erdőben hajszolja a menekülőket, így Beke a saját szakállára dönt: – Ti négyen, vizsgáljatok át minden kunyhót! De óvatosan ám! Kajdacs, önts vizet arra a tűzre ott, mert leég az egész szállás! Kajdacs felkap egy favödröt, és a lángok közé loccsantja tartalmát. Azonmód mégegyszer megmeríti a fahordóból, s a tűz sisteregve kialszik. – Tizedes! Van itt valaki! – rikkantja Kajdacs, majd leugrik a nyeregből, s egy pillanatra eltűnik a kormos kunyhóban. A hajánál



fogva vonszol ki egy visítozó asszonyt, akibe alig kölyöknyi gyerkőc kapaszkodik. A nőről félig leszakadt a vászonruhája. Kajdacs erős legény, elbír mindkettővel, és hatalmas pofonnal oldja meg a helyzetet: a gyerkőc hanyatt esik a kunyhó földbe vájt bejárata előtt, de felpattan és rohan az erdőbe. – Csinos fehérszemély! Kaphatsz érte szépen Karcsban, tizedes! – csavarja hátra a fiatal nő karjait Kajdacs. – Mert nekem ugyan nem kell, nem veszkődöm vele. Neked adom, Beke! No, te! Ne harapj, mert a fogad verem ki! – emeli lapáttenyerét, mire a nő az arca elé kapja a kezét. – Agyon ne verd má’! Kösd össze a kezét meg a lábát rendelkezik Beke. – Elfogadom tőled ajándékba... – Megtisztelsz, vezérem – vigyorog Kajdacs, boszorkányos ügyességgel tekerve a pányvát, gúzsba köti az asszony kezét s lábát, aztán rohanvást indul a többi után. – Meg ne próbáld kibogozni! – ripakodik a nőre Beke, aki a földön fekve kétségbeesetten siránkozik. A tizedes megcsapja a lovát, és az emberei után vágtat. A környéken nincs már egy lélek sem, az egész szállás szétszaladt az erdőben. – Szedjetek össze minden értéket – rendelkezik Beke –, és hordjátok ide a tűz mellé. Nektek is jut... – Ezektől? Alig van valamijük – morogja Bakos, de teszi, amit a tizedese parancsolt. Bogát és Bicsak visszafelé tartanak. Nyolc szlávot vezetnek pányván, ahogy a barmot szokás. Köztük van az a gyerkőc is, aki annyira védeni próbálta az anyját. – Györke ottmaradt – közli mogorván Bogát. – Rossz helyre kapta a nyilat, a veséjébe. Mire segíteni lehetett volna, már nem lélegzett. A veszteség mélyen megérinti a különítményt. Györke testét vastag vászonba kötözik, és keresztben a lova hátára fektetik. Az állatot száron vezeti Györke legjobb pajtása. Odahaza el kell temetni tisztességgel. Jobbról nagy robajjal tör ki a karámból a ménes. Bicsak négy embere hajtja, tereli a lovakat.



– Hozz ide tízet! – parancsol Bogát. – Ezek a nyavalyások üljenek föl – int a foglyok felé. – Nem kockáztatunk, igyekszünk vissza. Akik megszöktek, még a nyakunkra hozzák a szomszédokat. – Hát a ménes? Mennyit viszünk? – Az egészet – vakkantja kurtán Bogát. – Meghalt a Györke. Ez lesz az ára, még ha a kagán emberei mindnek a fejét veszik is az elmaradt adó miatt. Habár... Nem fejezi be, de sejtik, hogy azt mondta volna: a kagán adószedőinek még át is kell jutniuk a gyepűn a harácsolt javakkal, de ha ez is Bogáton múlik, bizonnyal rajtavesztenek. Kevesen voltak, akik ennyire gyűlölték a kazárt, mint Bogát, akinek apját és nagybátyját valami semmiségért kivégezték a kagán katonái. Azóta szakadatlanul törleszt értük. Gyorsan haladnak. Az úton még elvesztenek egy foglyot, mert a ló, amelyen nyereg nélkül ült, lecsúszott egy szakadás oldaláról. Valaha tán a gölöncsérek bányásztak ott agyagot, de a magas fűben nem láthatták a gödör szélét. A ló átfordult a hátán, s mikor nyerítve kikepesztett, a szeverján fogoly nyakaszegetten feküdt a gödör fenekén összegyűlt, ázott agyagban. – Mondd meg nekik, hogy kaparják el gyorsan – utasítja Mikát a százados. – Annyi időt kapnak, amíg megigazgatjuk a lovak hevederjeit. Még az hiányozna, hogy lázadozzanak nekem, mert miattunk marad a föld felett a halottjuk. Beke egy pillantást vet a fogoly nőre, aki megkötözött kézzel ül az egyik lovon. Mivel még az elején azon mesterkedett két szláv, hogy miként ugorhatnának le alkalmatos helyen a ló hátáról, a foglyokat a nyakuknál fogva hosszú pányvákkal kötötték össze. Estére már elég messzire érnek a szlávok szállásától, másnap pedig találkoznak Várkony és Som tizedével. Amazok vigyorogva mutatnak tíz málházott lovat, azt újságolják, hogy temérdek prémet zsákmányoltak, de van még a málhában bizánci kelme, néhány jóféle, derbenti acélkard, még tőrök is megbújnak a szállítmány alatt. Bogát egy türk sisakot próbálgat, de sehogy nem tetszik neki az orrvédő lemez, meg az, hogy nem lát ki alóla rendesen. Visszadobja a málhába, és parancsba adja, hogy otthon lesz osztozkodás, majd ha a fejedelem és az elöljárók kiválasztották a magukét.



Bár Bogát foga fáj a gyönyörű selyemre, ami vékony botra tekerve búvik meg a málhában, tartja magát vitézi becsületéhez. A foglyok kezét kiszabadítják, ha folyón kell átkelni, így nyakukon a pányvával úszhatnak. Beke az ajándékba kapott fogoly nőt maga mellett tartja ilyenkor, mert segíteni kell az úszásban. Az asszony retteg. Eszelős tekintettel kapaszkodik a ló sörényébe, nagyokat nyel a vízből, s mikor a túlpartra érnek, összegörnyedve, fuldokló köhögés közepette hányni kezd. Aggasztóan rossz bőrben van, s mintha rég beletörődött volna mindenbe. A szlávok egymás között a jövendőt tárgyalják. Tudják, hogy sorsuk a rabszolgapiac, mert a mogyerinek nem kellenek. Többet ér az értük kapott pénz, amiért olyasmit vásárolhatnak, amire valóban szükségük lehet. A sztyeppén egy jó ágasnak néha több a becsülete, mint az emberéletnek.
A portyázók által hozott foglyokat az első megyeri szálláson gyűjtötték össze, és számuk rohamosan gyarapodott. Vagy hatvanan voltak, mire a törzsektől mind megérkeztek. Beke az ő „ajándékát” a többi között helyezte el, egy ütött-kopott, szakadozott jurtában, melyben nem égett tűz, csak koszos bőröket terítettek a földre, hogy azon üldögéljenek naphosszat. Egyszer adtak nekik enni, a dolgukat végezni naponta kétszer mehettek ki erős kísérettel az erdő szélébe. A hatvanból tíz-egynéhány volt a nő, de ők valamennyien egészségesnek tűntek. Beke hamar megfeledkezett a rabszolgájáról. Meg sem szokta a tudatot, hogy rendelkezhet vele. Igaz, nem gyakran jutott eszébe már egykori saját szolgasorsa sem. Ahogy a nyár a végéhez közeledett, elindult a furcsa menet az eladásra váró szlávokkal a tengerparti Karcs városába. Kíséret vigyázta a csapatot, nem is annyira a szökés miatt, de ügyelni kellett a tenger északi partja és a Meotisz mocsarai fölött kialakult, igencsak veszélyes sávra. A bizánci görögöknek ott templomaik, kolostoraik voltak, és a kazárral barátságban éltek.



Abban az időben bárki kedvére garázdálkodhatott azon a területen, és soha nem volt még akkora veszélyben karaván, mint most, amikor a Kazár Birodalom lassan kezdte elveszíteni befolyását, s ezzel párhuzamosan a mogyeri törzsek igyekezték kiterjeszteni hatalmukat. A bizánci kereskedők a karavánok elé jöttek, ha lehetett, és még útközben megkötötték az üzletet. Tán nevettek is a markukba, hogy a kagánnak – aki az ő császáruk által elkergetett zsidókat befogadta mások, így a mogyerik sem fizetik meg az őt megillető vámot. Az úton később meghalt három szláv férfi. Egyet tőrrel terített le egy vitéz, mert a szláv rátámadt a pihenőben. Senki nem tudta, hogy a fegyvert honnan szerezte. Igaz, előtte a mogyeri vitéz erősen ölelgetett egy szláv fogoly asszonyt, mert megtetszett neki, s lehet, hogy éppen azé a férfié volt. A másik kettő belefulladt a folyóba. Messze elhagyták már a Meotisz mocsarait, és nyugatnak tartottak a tenger partja mentén, kerülgetve a forgalmas útvonalakat. Előttük a Dnyeper sietett egy hosszú öbölbe, ahol az édesvíz már keveredett a sóssal. A rabok egykedvűen baktattak, vagy magukba roskadtan ültek a szekereken. Az éjszakai pihenő során csendesen imádkoztak isteneikhez, a nők pedig jobbára sírdogáltak. Beke volt az egyik, aki a karavánért felelt. Két tizedet kapott, és többnyire az elővéd feladatait látták el, de időről időre váltották egymást, hogy az út ne legyen egyhangú. Három hétig is eltart – úgy tervezték. A szekéren ülő rabok között ott gubbasztott az ajándékba kapott asszony. Arca beesett, bőre a hiányos tisztálkodástól, a könnyektől folyton maszatos volt, a haja csatakos, fésületlen, s vékony karjain alig volt már hús. A szeme pedig akkora volt, mint két jókora, szürkéskék szilva. Beke azon kapta magát, hogy sajnálja. Este a saját vacsorájából vitt neki. A nő a szekér kerekének támaszkodva a földön ült, s szánalmas látványt nyújtott rongyaiban. A tálkát, félig rakva megfőtt kölessel, Beke elébe tartotta. – Ez a tied. Egyél.



A nő megértette, és remegő kezekkel átvette az ételt. Ujjaival szedegette ki, de egyszer sem pillantott fel, mintha a szerény kis edény fenekén bámult volna valami fontosat. – Éhes vagy még? Itt van egy darabka száraz birkahús. Vedd el, no! A nő megköszönte, és Beke akkor először hallotta a hangját. Állt előtte, és figyelte, ahogy a húst rágcsálja. Aztán látta, amint a nő egy kis darabkát a ruhájába csúsztat. – Edd meg azt is. Van még elég – mutatta, s amaz ráemelte fáradt tekintetét. Bólogatott, hogy rendben van. Felhúzta térdeit, vékony karjaival átkulcsolta, előre ejtette csontos vállait, s a földet bámulta. Beke otthagyta. Másnap reggel újra felkereste. A nő a szekér kereke mellett, a földön töltötte az éjszakát, s még mindig rettegő állatka módjára, fázósan összekuporodva aludt egy mocskos, szúette birkabőrbe csavarodva. Időnként összerándult, mint a kutyakölyök, amikor vadászatról álmodik. Az ébresztő kürtre alvajáróként kapaszkodott fel a zsúfolt szekérre, s ülve aludt tovább. Délelőtt Beke megfejt egy kancát, és a tejet cserépszilkében adta fel a szekérre. A nő nyúlt érte, de abban a pillanatban vagy tíz kar kapott a szilke felé. A még meleg tej a deszkákra, s a rabok lábára ömlött, de aki megkaparintotta az edényt, győzelemittasan kortyolta belőle a maradékot. Aztán eszelős tekintettel lopva körülnézett, hogy mindenki tudja: pár csepp tejért hajlandó akár embert is ölni. A déli itatás alatt Beke a szekér mellé rúgtatott, és a nőre mutatott: szállj le. A rabok elhallgattak, várták, mi lesz a folytatás. Egy másik asszony sírva kapaszkodott a nő foszlott ruhájába, azt hitte, többet nem látja. A mogyeri kitölti rajta a kedvét, aztán valahol elmetszi a nyakát. Beke intett a nőnek, hogy kövesse. Ő maga lovon poroszkált a kísérő lovakig, a nő mezítláb baktatott mögötte. Beke időnként hátrapillantott, és látta, amint halálosan kimerülten vonszolja magát a porban. A harminc tartalék ló ménesben követte a karavánt. Volt közöttük olyan, amelyik még a csikaját szoptatta.



Az egyiket Beke óvatosan megközelítette, halk szavakkal megnyugtatta, lábaira lassú, finom mozdulatokkal béklyót kötött, aztán szólt a nőnek, hogy fejje meg. Amaz riadt tekintettel rázta a fejét: fél ettől a kancától, látja a szemén, hogy rosszindulatú. Így aztán Beke morogva átadta a lovat a nőnek, tartsa a fejét, majd ő megfeji. – Idd ki, amíg meg nem gondolom magam – nyújtotta a csorba szélű, törött fülű szilkét, és a nő meghajolva köszönte a tejet. Egyetlen hajtásra kiitta, s visszaadta az edényt. Beke újra telefejte, és még kétszer. Az utolsónál a nő nem ivott, a tele szilkével tanácstalanul pislogott a vitézre. – Értelek. El akarod vinni az öcsédnek? Hát csak vidd. Vidd! intett, és a nő megfordult. Óvatosan rakosgatta mezítelen lábait, nehogy egyetlen csepp kárba vesszen. Amikor Beke délután a szekérhez lovagolt, a nő arcán lila foltokkal, a szája sarkából s az orrából szivárgó vékony vércsíkkal magába roskadva ült az oldaldeszkának támaszkodva. Beke méregbe gurult, és kihúzta korbácsát az övéből: – Melyik volt? – bökte meg a nő vállát. – Az? Vagy az ott? Vagy talán ez? A nő csak a fejét rázta, és sírva fakadt, de nem árulta be az övéit. Beke dühében végigvágott egy szláv férfi hátán, aztán utasította őket, hogy a nőt emeljék ki a szekérből. – Nekem mindegy, disznók, hogy ki volt! Ha még egyszer valaki bántja, annak elvágom a nyakát! – mérte végig bősz tekintettel az elcsigázott, ijedt állatként pislogó szlávokat. Megértették, ha a szavait nem is, de a hangsúlyt és a mozdulatot bizonyára. – Gyere! – intett a nőnek, aki a fájdalomtól görnyedten és botladozva követte. Beke látta, hogy kénytelen a ló hasi hevederébe kapaszkodni, különben összerogyna. Lassúbb iramot diktált, és a mogyeri vitézek értetlenül vigyorogtak: lám, Beke tizedes megkívánta ezt a nőt. De miért pont ezt a csúnya, vézna verebet? A karaván végén a vitézek holmiját szállította egy kétkerekű telega. Mutatta, hogy szálljon fel, de a nő nem tudta felemelni a lábát a saroglyáig. Lenyúlt a nyeregből, és a karjánál segítette.



– Itt fogsz eztán utazni. Meg ne próbálj szökni, mert megfojtalak. Dehogy próbált. Szinte azonnal elaludt, összegubózva, még az arcára száradt vért se mosta le. Másnap reggelig meg sem mukkant, csak feküdt, mint akit agyoncsaptak. A hátralévő napokban Beke észrevette, hogy a szláv nő leplezetlen undor és gyűlölet tárgya lett a foglyok körében. Minden lehetőséget megragadtak, hogy átkiabáljanak neki a telegába, és ilyenkor köptek is felé. Ő pedig kerülte a pillantásukat, mert nem akarta, hogy valamelyik szemmel verje. Átkot amúgy is számolatlanul szórtak rá. Beke ellátta étellel, bár az öccsére nem futotta. A gyerek nem akart semmiért átjönni a telegába, ragaszkodott egy nálánál sokkal idősebb legényhez. Olybá tűnt, hogy megtagadta a nővérét, vagy tán csak nem akarta, hogy az övéi őt is meggyűlöljék. Azt még nem mérte fel, hogy a rabszolgapiacon ennek már semmi jelentősége nem lesz. Ahogy Karcshoz közelebb értek, a vitézek összekapták a karavánt. A tenger felől sirályok vijjogását, pelikánok tülökhöz hasonlatos hangját és időnként a só szagát hozta a szél. A mocsarakat, ingoványos területeket kerülgetni kellett, s a karavánút szűkösnek bizonyult. Nyár végére járt, és mindenki igyekezett túladni a portékáján, vagy éppenséggel beszerezni mindazt, amire a télen szüksége lehetett. A szláv foglyok, úgy tűnt, részben beletörődtek a sorsukba. A férfiak között volt egy vezető, akinek maguktól engedelmeskedtek. Ő mondta meg, mikor és mit kell imádkozni, ki hova üljön a szekéren, ki kapja a jobb és ki a gyengébb falatokat, a napi egyszeri étkezéskor. Mindent irányított, mindenbe beleszólt, és Mikával ő értett szót, ha kellett. – Ügyeljetek rá – figyelmeztette Beke az őröket –, mert az ilyen veszélyes is lehet. Első szavára ugrik a többi, aztán megnézhetjük magunkat. Ha már eddig baj nélkül eljutottunk, a vége előtt egy hajszálnyira már ne legyen bajunk.



– Nem hinném, Beke – rázta a fejét Mika. – Ez az ember olyan tanítóféle lehet. Életében nem fogott kardot, de a szót igen jól forgatja. – Hozd ide, Mika – kérte Beke, és a tolmács elügetett. Kisvártatva kötélen vezette a szlávot. – Látom, hallgatnak rád a többiek – mérte végig Beke a tagbaszakadt, koszlott köntösű foglyot. – így hát téged teszlek felelőssé, hogy mindenki azt tegye, amit mi parancsolunk. Ha valaki szökni akar, téged veszlek elő. Ha pedig bujtogatod a foglyokat, nem éred el Karcs városát. – Azt mondja, neki az a feladata, hogy életben tartsa az övéit. Hogy az utat kibírják. Nem lázít, de nem is tudna, mert már alig állnak a lábukon – tolmácsolta Mika a szláv nyugodt szavait. Rendet tart közöttük, hogy állatokká ne váljanak. – Mit beszélnek a nőről, aki a telegán utazik? – Azt, hogy meg kell őt ölni. Elárulta őket, mert elfogadta tőled az ételt és a telegát. – Ha megkísérli valamelyik, levágom a fejét – meredt vészjósló arccal Beke a szlávra, de az állta a tekintetét. – Azt mondja, hogy mindenképpen megteszi valamelyik, csak idő kérdése. Azt pedig majd ad nekik Perun és Csernobog. Beke értetlenül nézett, Mika vigyorgott: – Perun náluk a mennydörgés istene, Csernobog meg a sötétségé. Azt mondja, hogy réges-régen megírták már a szojenyicák, a sors szellemei, akkor pedig így kell lennie. – No, Mika, akkor mondd csak meg neki, hogy a mogyerik istene legalább annyira erős, mint az övék, s erősebb az összes szojenyicánál, és ha csak haja szála görbül annak a nőnek, nem lesz olyan isten, amelyik kihúzza a nyakukat a kés alól. A szláv bólintott, majd megfordult, és a szekér felé indult. Mika továbbra is csak vigyorgott. – Igen izgat téged ez az ázott veréb, Beke parancsnok. Tán csak nem... – Nincs hozzá közöd, Mika. Azért annyit megmondok, hogy ez a nő nekem is pénzt ér, és nem akarom elkótyavetyélni. Az hiányozna, hogy valamelyik barom eltegye láb alól.



– Igazad lehet, parancsnokom... ha valóban így áll a dolog – vont vállat Mika, aztán bajusza alatt bujkáló mosollyal a karaván vége felé fordította lova fejét. Beke bosszúsan igazított a süvegén, és a szlávot bámulta, aki görnyedt tartással, lábát a porban húzva, sántítva baktatott az övéi felé.
Karcs előtt megálltak és Beke mosakodást vezényelt az összes fogolynak, mert koszos rabszolgán nehezebb túladni. A nőt maga kísérte a vízpartra, és nézte, amint két tenyerét megmeríti, s megdörzsöli arcát, nyakát, keze szárát. A kavicson guggolva valószerűtlenül kicsinek, törékenynek tűnt. Az éjszakát a városon kívül töltötték, de reggel Beke és társa felkeresték az őrség parancsnokát. Miután megfizették a piac díját, bevezették a szlávokat a tágas térre. Amazok riadtan pislogtak a kőházakra, a tetők fölött ringatózó árbocokra, s nem is gondoltak menekülésre. Elfogyott az erejük, s láthatóan megadták magukat a sorsuknak. A tanítóféle középen ácsorgott, és halkan beszélt hozzájuk, talán nyugtatta őket. Bizánciak, mogyerik, bolgárföldiek sürögtek-forogtak a városban, s aki nem tartotta a szabályokat, könnyen a falon kívül találhatta magát, de az áruja nélkül. Azon szépen megosztoztak a város urai és a bennfentes kereskedők. Nyelvek és szokások kavarodtak, idegen szagok, ruhák, fegyverek. Tevék bőgtek, kutyák oldalogtak a falak mentén rúgásoktól félve, s időnként hangos sivalkodás szállt a tér felett, ha valamelyik eladásra váró fogoly elkelt. Beke körben állította fel a vitézeit. Kiöltözött mindegyik, hadd lássák a bizánciak, hogy a mogyeri módos fajta. Az elismerő pillantások alatt büszkén kihúzták magukat, fegyvereiket is úgy tartották, hogy egész lényük erőt és magabiztosságot sugározzon. Ha valaki megszólította őket, hang nélkül Mikára mutattak, aki elboldogult a göröggel is.



Beke egy idő után az eladásra várók csoportjából kivonta a szláv nőt, és maga mellé állította. Néhányan kerülgették, szemlélgették, majd tovább keresgéltek. A nő csendesen, földre szegezett tekintettel álldogált. Megállt előttük egy ékesebb görög nő és a szolgája. Körbejárták a szláv nőt, aztán az asszony megtapogatta a keze szárát, derekát. Görögül mondott valamit, a fejét rázta mellé, majd egyenesen belenyúlt a fogoly szájába, akárcsak a lóvásáron szokás, hogy a fogait megszemlélje. Hosszasan morfondírozott magában, aztán sűrűn bólogatva ajánlatot tett a vételárra. – Azt mondja, nem ér meg annyit, mint egy kehes ló – tolmácsolta Mika. – Ne tévesszen meg, hogy bólogatott. Náluk ez jelenti a nemet. Ad érte három ezüstöt, semmivel sem többet. – Hatért az övé – háborodott fel Beke. – Egészséges, nem szült még, dolgozni tud, és gyerekre vigyázni. – Ez kevés az asszonyságnak – mondta Mika. – Azt mondja, a lélek csak hálni jár belé, s különben is, honnan tudnád, hogy szült vagy sem. Hármat ad érte, vagy nem kell neki. – Akkor nem eladó. Ennyiért nem – morgolódott Beke, s maga sem tudta, miért, de mintha el is ment volna a kedve az egész embervásártól. A bizánci hölgy sértődött képet vágott, és fensőbbsége biztos tudatában tovaringatta hatalmas csípejét a következő csoporthoz. A nap mind melegebben tűzött. A szláv nő leült a lépcsőre, térdeire hajtotta homlokát. Beke kényelmetlenül érezte magát. Mindenféle zavarba ejtő érzések kavarogtak benne, noha az embervásárt természetesnek tartotta, hiszen az mindig is volt, amióta az eszét tudta, s hitte, hogy lesz is örökké. Délig még vagy hárman jelentkeztek vevőnek, de Beke kevesellte az összeget. Mika somolygott ritkás, szőke bajusza alatt: – Ne áltasd magad, parancsnokom. Mondd csak, mekkora összeg felelne meg neked? Emez itt hatot adott volna, de erre te azt mondtad, hogy nyolc. Meglásd, a nyakadon marad... Beke vizet adott a nőnek. Amint a tömlőért nyúlt, látta, hogy hangtalanul sír.



Beke dühöngött, mert érezte, hogy elfogja valami megmagyarázhatatlan gyengeség. Csak ritkán érzett ilyesmit, de akkor sem akarta bevallani magának, mert az nem harcoshoz méltó. Fel alá járkált, és egyre-másra utasította el az érdeklődőket. Egy kapatos görög úr tíz ezüstöt ajánlott, egy szép versenyló árát, de Beke nem adta annyiért sem. Az árnyékban ücsörgő Mika tenyerébe rejtve arcát hangtalanul nevetett, és félreérthetetlen jelekkel közölte, hogy Beke parancsnok nincs egészen az eszénél. A tér másik végén fekete ruhás harcosok vonultak el, vagy tíz foglyot kísértek. Beke szíve kalapálni kezdett. Az egyik egy pillanatra feléje fordult. Besenyő talán? – Hé! Bars! Te lennél? – tett Beke pár lépést a meglepett vitéz felé, aki megállt és szembefordult vele. Beke rájött tévedésére, és bocsánatkérőn intett. A vitéz értetlenül csóválta fejét, és befordult a ház sarkánál egy szűk sikátorba. Beke visszaballagott. A szláv nő a lépcsőn üldögélt, ruhája szakadásait takargatva, ő pedig a lovához lépett, meghúzta a hasi hevedert, amiből az állat tudta, hogy hamarosan odébbállnak. – Vitéz! Mennyiért adod a nőt? – hallotta a háta mögött. A lépcsőn egy görög úr állt, kezében kis bőrzacskóval. Színes kaftánja szárait a sikátorok között szabadon vágtató, hűvös tengeri szél lobogtatta. Kifogástalan mogyeri nyelven szólt. – Nem eladó – vetette oda kurtán, mogorván Beke, de a görög másodszor is megkérdezte. – Mondom, hogy nem eladó! – kiáltotta Beke dühösen, és a görög meglepetten hátralépett. Két kísérője a fegyveröv felé nyúlt, de a görög intett: hagyják ezt a szélütött mogyerit. – Gyere! Állj fel! – kiáltott a nőre, és nyeregbe pattant. – Ne maradj le! Dühös képpel indult a városon kívül hagyott karaván felé. A szűk utcákon a szembejövők riadtan lapultak a fal mellé. A városkapunál fordult csak hátra... és nem látta a nőt. Elkáromkodta magát, durva mozdulattal fordította a lovat, és visszafelé indult. A szánalmas kis alak három utcával odább egy falmélyedésben ült, lihegett, és fuldokló köhögés rázta. Haja csatakos volt az



izzadtságtól. Bekét megpillantva összerezzent, verést várt talán, mert nem bírta az iramot. – Ülj fel! Igyekezz! A nő megpróbált felkapaszkodni, de nem futotta az erejéből. Útban volt a tegez, az íjtasak, és a kápa mögött Beke összetekert farkasbőr takarója foglalta a helyet. A vitéz türelmetlenül elkapta a karjánál, és maga elé rántotta. A szűk utcán visszhangot vetve csattogott Beke lovának kemény patája, amint vágtatva elhagyták a várost. A szláv nő oldalvást ült, meztelen lábai a szakadt ruha résein át kifehérlettek. A ló sörényébe kapaszkodott. Vállait megégette a nap, hámlott a bőre. Beke elméjében furcsa gondolatok szaladgáltak. Világosan csak azt érezte, hogy nem akarja eladni ezt a szerencsétlen, csapzott, csupa csont és bőr teremtést, ám, hogy miért, azt nem értette. A nő haja néha az arcába csapott. Azon kapta magát, hogy átfogja a derekát, amikor a ló gödörbe ereszkedett, vagy meredeken kapaszkodott fel. Nem szokta az ilyesmit, nőt több éve nem látott közelről. Igaz, nem is jutott eszébe, mert a gondolatai között minduntalan felbukkant az a másik. Róla úgy hitte, hogy fentről figyeli, s vigyáz rá éjjel és nappal. Valahonnan a lélek sötétjéből vágtatott elő a besenyő Bars alakja, aki akkor őt elengedte. Nem magyarázta, nem is indokolta, majdhogynem elkergette. Bars akkor megtanította valamire talán? Felrakta a telegára a nőt, és indult volna a vitézekhez, akik már a karavánt rendezgették a visszaútra. Aztán félúton eszébe jutott valami, és vágtatni kezdett a város felé. A vásártéren még jócskán ácsorogtak, a rabok is, őrzőik is fáradtak már. – Te Gecse! Nem láttad azt a kis szláv kölyköt? Annak a nőnek az öccsét. – Elvitte egy görög – felelte amaz, s közben az egyik kezéből a másikba számolta az ezüstpénzeket. – Elvittek tőlünk mindenkit, indulhatunk tábort ütni.



– Ki volt az? Látod itt valahol? – Nem én. Nem figyeltem. Többedmagával vette meg, és hamar el is vezették mind. – De azt csak tudod, hogy nézett ki? – Nem törődtem vele, Beke. Én eladtam, ő meg fizetett. Ennyi volt – vonta meg a vállát Gecse. – Csak nem csalt az átkozott görögje? Beke válasz nélkül hagyta. A zacskó hét ezüstdirhemmel ott fityegett a ruhája alatt, bőrszíjon. Kitapogatta, aztán elindult megkeresni a görögöt. Sem őt, sem a gyereket nem találta. A rabokat összekötözve, nyakukban pányvával kísérték a városon át, volt, akit a kikötőbe, de a legtöbbjüket a városfalon kívül várakozó karavánokhoz. Beke végigvágtázott mellettük többször is, de sehol sem találta a nő öccsét. – Az ott nemrég indult – mutatott egy görög kereskedő a tengeren ringatózó, kék-fehér csíkos vitorlát bontott bárkára. – Megjött a szél, bolond, aki nem használja ki. Vagy tizenöt rabszolgát vett meg, lehet, hogy a tied is ott van közöttük. Beke indulatosan megcsapta a lova tomporát, és fordult a kapuk felé. Az állat méltatlankodó nyerítéssel ugrott, nem szokott hozzá, hogy Beke így viselkedjen vele. – Jól van, no, nem rád haragszom – veregette meg a paripa nyakát a vitéz. – A Csúz verje az ilyent... De hogy mit vagy kit verjen a rettegett alsó világbéli démon, azt még maga sem tudta pontosan.
VII.
Kimúlt egy újabb tél, az utolsókat rúgta már, és a szállás készülődött a tavaszi szállásváltó vonulásra. Nyugtalankodtak az állatok, a gulyában verekedtek a bikák, és a ménest uraló csődörök



sem nagyon bírtak magukkal. Még a kosok is az erejüket próbálgatták. Az új tavasz ígéretétől minden élő vére vágtatni kezdett. Amikor több holddal ezelőtt Beke és a karaván visszaérkezett Karcsból, a szállás népe megütközve kerülgette a szláv nőt, aki nem kelt el a vásáron. – Nem kell nekünk rabszolga – berzenkedett Öcsöd apa, a szállásfő –, a mogyeri mindennapokban egy sem hiányzik. Nem mondom, egy szabad szolga mégis más, azt dolgoztatnánk a kertekben meg a földeken, de... Miért nem adtad el? Most csak gondot jelent mindnyájunknak. – Nem rabszolga. Szabadságot adtam neki még az úton, és a táltos is megerősítette, hogy megtehetem a tulajdonommal. Azt mondta, a szellemek sem tiltakoznak ellene, ha az én jurtámban lakik. – Szláv asszony... Hm... Hát, ha már egyszer így van... Nem ő lesz az első. Van már itt mindenféle. Türk asszony, kazár, meg rúmi görög. Még a „sasoktól” is van majd egy egész család, innen háromnapi járásra, Köcsmeg szállásán, tudtad-e? Bekéredzkedtek, mert hogy csak egyetlen férfiember van közöttük, az is túl öreg, nem fog már fegyvert. Az ilyen nem ellenség, mi pedig nem kergetünk el senkit, mert átok veri majd azt a pusztait, amelyik be nem fogadja a rászorulót. Bekének – amióta a vérbosszú miatt el kellett menekülnie a régi szállásról – ez volt az első, igazán saját tulajdonú jurtája. Az nem létezhetett – ahogy Bogát százados megjegyezte –, hogy a fejedelem fegyveres jobbágyának ne legyen hol laknia. A jobbágyokra felnézett mindenki, mert a fejedelem kíséretéhez tartozónak tekintélye volt. Ha szerencse kísérte, a hadakozásból is több előnye csurrant-cseppent. A szláv nőt Elinának hívták, és azt mondta Bekének, hogy nem szeverján, se nem vjatics. Nyugatról jött az apjával, anyjával, öccsével és egy kisebb csapattal, esztendőkkel ezelőtt, át a nagy hegyeken, amelyek mögött két hatalmas folyó kanyarog. Délebbre, a síkon állítólag egyesülnek, s a megduzzadt víz a tengerbe ömlik, a nyugati bolgárok országánál. Beke hamar rájött, hogy csak a Dunáról beszélhet, és a nő megerősítette: valóban Dunáj a folyó neve.



Elina beletörődött helyzetébe. Az öccsét csendesen siratta, de Bekéhez akkor kezdett csak igazán kötődni, mikor a vitéz egyszer kumisztól ittasan elkottyantotta: ő bizony visszament a piacra, hogy visszavásárolja, vagy kiszedje az eladásra várók közül a gyereket. Elina eleinte kellemes meglepetés volt. A mogyeri nyelvet lépésről lépésre, de mégis gyorsan tanulta, s hamar megszokta a jurtát. Beke elmagyarázta, minek hol a helye, mik a szokások, s mire kell különösen ügyelnie. Nem kellett semmit egynél többször elmondani Elinának, aki szépen elfoglalta magát a mindennapokban. Bekét elkísérte a fejedelem téli és a nyári szállására, gondját viselte, főzött, s rendben tartotta a jurtát meg a környékét. Amikor pedig nem volt sürgős dolga, a többi asszonytól igyekezett eltanulni, amit csak lehetett. Mire a következő nyár eljött, egészen jól megértett mindent, és törve bár, de beszélte a bonyolult mogyeri nyelvet. Az idő pedig táltosszárnyakon repült. A tavasz a mogyeri szállásokon amúgy is egyet jelentett a táltosok idejével. Az ijesztő külsejű, bár bölcs táltos jó előre készülődött, hogy megtegye a lépéseket a szállás szellemei felé, és kinyilatkozásukat megossza a jónéppel. Ettől függött minden: a szállás és a törzs sorsa, a tavaszi és a nyári munkák, meg sok egyéb, ami a nomádnak az életet jelenti. A szállás mellett nem messze egy terebélyes nyírfaliget adott otthont a szellemeknek, s a jurtát, melyben a táltos majd megidézhette az eltávozott lelkeket, ennek a közepén állítják majd fel. Nem volt most ennél fontosabb. A jobbágyok – mindenki a maga szállásán –, mellőzve a katonáskodást, a tavaszi jóslatok megfelelő előkészületein munkálkodtak. – Háromnaposra tervezi Öcsöd az idei szertartást – újságolta az örökmozgó Vidra közvitéz Bekének. – Jó lenne, ha te is ott lennél a jurtaépítésnél a ligetben. Számítanak rád, tizedes. A többiek azt mondták, ügyes vagy, és becsületes, a jóindulatod pedig határtalan. A Szent Jurtát az ilyenek építik. A magadfajtát szeretik az ősök. – Mennék veled én is – kérlelte Elina Bekét, de a vitéz megrázta a fejét. – Asszony nem jöhet oda – simogatta meg szeretettel a haját.



– Különben is, tisztátalan vagy... Elina elszégyellte magát Vidra előtt, aki zavarában úgy tett, mint aki a jurta tetejét tartó egyik villás ágat bámulja. Fura volt számára a pár. Se nem házasok, se nem testvérek olyan semmilyenek. A nő nem szolga, nem cseléd, nem vérrokona Bekének, mégis vele lakik. – Javasolnám, hogy ha vége a háromnapos szertartásnak, keresd meg Öcsödöt, és kérj tanácsot – mondta csendben Bekének Vidra. – Olyan szépen megvagytok ti ketten, az lenne a jó, ha a szállás egyetértésével is találkozna a ti... Ugye, érted? – fűzte hozzá zavartan. Elina is értette, és elpirult. – Még meggondolom – mondta kedvetlenül Beke, bár egyre kevésbé tudta rejteni, hogy ő bizony kedveli ezt a csendes, mosolygós, kedves kis szláv nőt, akit megszeretett a szállás népe, mert senkinek nem tett rosszat, és szerencsére a szeme és a haja is barna volt. A nyírfásban ugyancsak készülődtek a három szent napra. Öcsöd kijelölte a tisztást, amelyre a jurtát állítani kellett a szent cselekedetre. A szállás férfiközössége napokig válogatta a váznak való rudakat az erdőben, tűz fölött melegítették, hajlították, kínos pontossággal. A tetőgyűrűt Beke és egy rokkant harcos faragta ki, két darabból, mivel azt egy kijelölt nyírfa törzse köré kellett húzni. Az egész jurtát a fa körül építették fel, egyetlen éjszakán, miközben a táltos szakadatlanul kérte az ősöket és a Legfőbb Égi Urat, hogy tisztítsa meg a szíveket, lelkeket, a környék minden élőlényét a rontástól, s az építőket a tisztátalan gondolatoktól. Öcsöd, a szállás feje is buzgón kérte a szellemeket, hogy nyújtsanak támogatást. Hajnalra állt a jurta. A táltos a nyírfa törzsébe hét fokot vágott, hogy felhághasson rajtuk a Felső Világba. Az alsó, jurtán belüli ágakat lenyírta, a fa sudarára pedig színes szalagokat kötözött, hogy tisztátalanok még a környékét is messzire elkerülhessék. A szállás családfői Öcsöd vezetésével vonultak a jurtába, és mindenki leült a számára megszabott helyre. A táltos maga gyújtotta meg a szent tüzet.



A jurta előtti térre akkor vezették fel a gyönyörű, hófehér csikót. Ember nem ült még a hátán soha, s most arra várt, hogy áldozatul ajánlják. Érezhette jövendőjét, mert toporzékolt, de tűrte, hogy a táltos tanítványai közül ketten, patájától a farka végéig gondosan megtisztítsák friss kancatejjel. A táltos illatos füveket szórt a tűzbe, és dobját csontverővel ütve messzehangzó énekbe fogott, hogy összehívja az eltávozott ősök szellemeit: legyenek tanúi az áldozat beteljesülésének. Beke nem volt hivatalos a jurtába, rá azt a magasztos feladatot rótta a táltos, hogy ügyeljen, illetéktelen meg ne közelítse a szertartás színhelyét. Az áldozati csikó nyugtalankodott, a fejét kapkodta, amikor megérezte, hogy a táltos segédei óvatosan kötelet hurkolnak mind a négy lábára. Beke látta, hogy az állat riadt szemekkel várna segítséget, tán éppen tőle, aztán egy pillanat alatt a földre vágódott a teste, amikor a segédek megrántották a köteleket. A csikó gerince reccsenve tört, és az egész test remegni kezdett. A táltos kötelet hurkolt a halálos bénultságban fekvő állat nyakára, közvetlenül a torka alatt, és egy bottal megfeszítette. A megfojtott csikó melegbarna szemei üvegesedni kezdtek, nyelve kilógott. A táltos megszentelt késsel metszette fel a torkát, és az első kiömlő vércsíkot ezüsttálban fogta fel. Magasra emelve kiáltotta: – Legfőbb Urunk! Világnak Ügyelője! Az Örökké Kék Ég Ura, Tengri! Te, aki mindenek felett való vagy, a mogyeri törzsek életét és sorsát a kezedben tartod. Vedd ezt az áldozatot, s lásd, hogy lelkünk oly tiszta, mint ennek a be nem tört, megtisztult csikónak vére. Felkészültünk akaratod teljesítésére, alávetjük magunkat parancsodnak, bármi legyen az. Megyer törzsének szállása megnyilatkozásodra vár, Legfőbb Égi Úr. A liget felett halkan muzsikált a szél, a nyírfák ágai megmozdultak. A tálban a vér lassan alvadni kezdett, felületén csíkok jelentek meg. A táltos beleöntötte a tűzbe, s az apró szikrák sisteregve, keringve emelkedtek a füstnyílás felé. A jelenlévők fellélegeztek: ez kedvező jel, mert azt mutatja, hogy a szellemek



megérkeztek, itt vannak, jól érzik magukat, s nincs ellenükre a szertartás. A csikó gőzölgő zsigereit az áldozati kőlapra helyezték. A májat, szívet és vesét, mint a legbecsesebb belső szerveket, a táltos félretette. Aztán megnyúzták az állatot, a fejét és a lábait a bőrében hagyták, akár temetéskor. A táltos gondosan megvizsgálta, nem törtek-e a lábszárcsontok, majd megparancsolta, hogy megkezdhetik a bőr kitömését szalmával. Beke odakint ünnepélyes révületben szemlélte mindezt. A néhai csikó teste rudakra került, s fejével keletnek fordították az áldozati kőasztal fölött. A táltos ekkor rohanni kezdett körbe-körbe, karjaival madár módra verdesett, és madárhangokat hallatott. – Daruként repül a ló lelke után – súgta a fiatal Kese vitéz Beke fülébe. – Megszökött a lélek, amikor a ló száján kiröppent. Visszahozza-e a szent ember? – Eddig még mindig sikerült neki – szólt fojtott hangon Beke. – A táltos igen erős, neki az ilyen gyerekjáték... A táltos kisvártatva visszaérkezett a földiekhez, s mindenki jól láthatta, hogy jobbjában egy lószőrből vert hurkot tart. – Itt a lélek! – mutatta fel a hurkot. – Nem akarta könnyen adni a szabadságát, de most már itt van velünk újra. Lássa mind, aki jelen van, és lássa a mi Legfőbb Urunk! A táltos fordult, és a jurta előtt levert cölöphöz kötötte a hurkot. Kese megbökte Bekét, s azt mondta, hogy ő tényleg látja is a csikót. Szépen, csendesen álldogál a jurta mellett, csillogó szőre pompázatos, nyakában ott a hurok. Beke bólintott: így lehet bizonyára. A táltos parancsolt: mindenki, aki jelen van, induljon, s kerülje meg háromszor a fűtől megtisztított, lóvértől maszatos áldozati kört. A férfiak egymás mögé sorjáztak, s a közösségen bizsergő érzés futott végig. Mintha a szállásbéli szellemek gyülekezete vette volna körül a jurtát és az áldozati helyet. Arra a napra már nem volt több tennivaló. A táltos elvégezte a szokásos teendőket, és a csikó e világon maradt húsából estére már nem maradt semmi.



Beke fáradtan tért meg jurtájába, és leült a köveken izzó parázs mellé. Saját tüze volt, Elina táplálta is szorgalmasan, etette, itatta, ahogy illett, és dolga végeztével maga is szívesen ült le, szigorúan a női oldalra, s nézte, miként nyaldossák a lángnyelvek az ágakat, amelyeket mindig óvatosan és mélységes tisztelettel helyezett a parázsra. Elina joggal érezte, hogy ez a tűzhely az övé is, és valamelyik ősének szelleme is benne lakik. – Ha a szertartásoknak vége, megkeresem Öcsödöt – mondta Beke hosszú hallgatás után. – Jó lenne, ha egyetértését adná ránk. – Nekem így is jó – mondta csendesen Elina. – Én akkor is szolgálni foglak. – Nem érted ezt, Elina – csóválta a fejét Beke. – Jó asszony vagy, tisztességes is. De még most sem gondolkodsz mogyeri ésszel. Megkérem Öcsöd apát, járuljon hozzá, hogy a feleségem lehess. Ahogy a mogyerik veszik asszonyul a mogyeri leányt. Ha kell, fizetek neki kalimot. – Elvennél engem, uram? Nem baj, hogy csak... – Te nem vagy az én szolgám, Elina, hányszor magyarázzam? Rabszolga sem vagy, mogyeri embernek az nem kell. Szabadságot adtam neked, és azt is megengedtem, hogy visszamenj a tieidhez a szeverján földekre. Te inkább maradtál. De most mást ajánlok, olyasmit, amitől mogyeri lehetsz, és a Megyer törzs tagjául fogad. Érted, amit mondok? – simogatta meg az asszony vállát, és Elina közelebb húzódott. – Mindketten egyedül vagyunk. Miért ne lehetnél a feleségem? És ez a szellemeknek is jobban tetszik majd. Elina arca boldogságtól ragyogott, Beke pedig egész éjszaka nem aludt. Folyton egy régi kép tolult elő a múlt ködén át: csendes folyópart, magas, selymes fű, és Virág, aki hímzett nemezcsizmácskában, fehér ingben, szépen varrott mellesben és selyemnadrágban közeledett. Hol van most már Virág?



A második szent nap estéjén a táltos újfent dübörgő dobszóval hívta a családfőket a ligetben felállított jurtához. Mindenki izgatott volt, mert tudták, hogy most igazi varázslat következik. A táltos magára szedte összes varázskellékét: csengők, csörgők, nemezből kivágott figurák lógtak a ruhájáról, a Nap s a Hold képe, és a nemzetséget segítő állatősök vaslemezből készült figurái. Ismét elkövetkezett a táltos ideje. Szemében furcsa fények villantak, amikor leült a tűz mellé. A jelenlévő férfiak tágas körben, a jurta lécezete mellett, nemezlapokon foglaltak helyet, és síri csendben várakoztak. A táltos lassan lehunyta a szemét, mintha elaludt volna. A némaságot csak a jurta falán neszező szél törte meg, amely a tetőn túlra nyúló nyírfa törzsét is megmozdította. A jelenlévők a fuvallatok nyomán úgy érezték, hogy egyre újabb szellemek érkeztek, s közöttük lehetnek jók és rosszindulatúak. Mintha rugó lökte volna, a táltos hirtelen felpattant, és a csontverővel a festett dobot ütve tombolni kezdett. Mindenki megértette, hogy most viaskodik a szellemekkel. Aztán a táltos egyszerre felhágott a nyírfa törzsébe vájt első fokra, és hangos éneklésbe fogott: – Alattam a sötét világ! Látom, hogy a szállásokon ég a tűz, és a mogyerik szeretettel táplálják. A Hold szállásán vagyok, és a mi urunk, a Legnagyobb, hív engem, lépjek tovább. A táltos énekelt a tágas legelőkről, a ménesek nyargalásáról, a szállásokról, a hősökről, akiket az égbolton lát vágtatni, a vizekről, melyekben a halak sokasága úszik, s télen táplálékot ad a szűkölködő szállásoknak. – A Napból tűzvirág pattan, felgyújtja a sztyeppét – énekelte a táltos. – A fekete sasok, kik ellepik az eget, mind elhamvadnak. A szarvasünők folyókon át vágtatnak a bíborfelhőbe. A szablyákkal megkevert vízből a pusztára fröccsen három patak, és a déli hegyek lábánál egyesül a vizük. A jelenlévők lopva egymásra sandítottak. Melyikük értheti a jóslatot? – A Nap és a Hold keletre hívja a togrulmadarat, hogy az összes kerecsent és a többi szent állatokat terelje most egyetlen hatalmas



jurtába. A togrulmadár félúton visszafordul és a többiek követni fogják őt, csakúgy, mint a szarvasok, a farkasok. A gyepű napnyugatnak kúszik. Az isteni fáklyavilágot újra gyújtják. Egyre feljebb hágott a maga vájta fokokon, és a jelenlévők megtapasztalhatták, hogy a szent ember mindannyiszor hatalmas harcot vívott a szellemekkel. Mindenhol elénekelte, amit látott, végül felért a legmagasabb fokra, s kibújt a jurta mennyezetének gyűrűjén. Hangja most odakintről hallatszott: – Hatalmas urunk, minden élő és holt fejedelme, meghajlok végtelen erőd előtt! – kiabálta éneklő hangon a táltos. – Mondd el, mit kell tennünk, hogy a szellemek kedveljék e szállást, mit tegyünk, hogy óvják az itt maradtakat. Mit tegyünk a lelkek nyugalmáért, hogy megmenekedjünk az Alsó Világ démonainak csapásaitól, a betegségektől és vesztes háborúktól. Kérlek, nyisd meg elménket, hogy láthassuk, merről közelít a vész. Látod, feljöttem hozzád ezen a hosszú és nehéz úton, vadludak és darvak hátán, hogy megvigyem akaratodat a mieinknek. Mielőtt visszatérek, kérlek, mondd el, mi az, amit meg kell tennünk, uram, hogy akaratod szerint élhessünk, az égbe távozók és a magad dicsőségére. A táltos karjait a sötét égbolt felé emelve állt a jurta koronáján túl egy olyan világban, amely alatt hite szerint még hat másik terült szét. Felette vibráltak a csillagok, a megrezzentek a nyírfa levelei. A jurtában, a fa törzse mellett a két segéd vigyázott a táltosra, mert tapasztalatból tudták, hogy révületében akár le is zuhanhat. Amikor leért a földre, ájultan vágódott a szőnyegre, mint akiből elszállt az élet. Hajnalban a családfők fáradtságtól és szent révülettől elgyötörten ballagtak vissza a szállásra. A táltos a nyírfa tövében mélyen aludt. Az egész közösség egyetlen éjszaka alatt átélte mindazt, amit a táltos a szellemeken keresztül a világmindenségről közvetített. Egy mondat Öcsöd apát is megragadta. A táltos a Hetedik Égben azt mondta, hogy két hatalmas folyót lát, erdőket, nádasokat és egy nagy, kéklő tavat, hegyek lábánál. A föld, amit látott, óriási hegyek koszorújában bújt meg, és a hágókon át kerecsenek, farkasok, szarvasok és medvék ereszkedtek a völgyekbe.



A táltos azt is mondta, hogy tíz kerecsenből nyolc lesz, mire odaérnek, s a legnagyobb napot és holdat ad egy másiknak, mielőtt elrepülne az égi birodalomba. A napon és a holdon pedig a megmaradtak összemarakodnak. Nem volt ember, aki magyarázni merte volna ezt a jóslatot. Harmadnap a szállás feje és mindenki, aki áldozat bemutatására volt kötelezett, a ligetekbe távozott. Késő délutánra egyenként kerültek elő abban a biztos tudatban, hogy a Világügyelő parancsának eleget tettek. A szállásra a vándorlás során nem vár szerencsétlenség. A következő napokban a nyári szállás jurtáit és minden holmit a szekerekre málháztak, s még most is a jóslat hatása alatt álló Öcsöd apa vezetésével megindultak a szállásváltó úton.
– Ezért kerestelek fel, apa – zárja a mondanivalóját Beke, mikor Öcsöd a nyári szálláson fogadja. – Nőül venném, ha nincs ellenedre, és a családok is egyetértenek. Láthatod, jóravaló teremtés, nincs baja senkivel, s dolgozik úgy, mint bárki más a szálláson. – Lehet abban valami, hogy a szellemek jónéven vennék. A táltos azt mondta, nincs benne szándék a rontásra, persze azt nem tudni, mikor választják ki maguknak a rossz lelkek. – Ha vigyáznak rá a szellemek, megvédik tőlük – mondja meggyőződéssel Beke –, mert ellátja a tüzet mindennel, ahogy kell. Éjjelente gyakran látom, hogy felkél, megigazgatja szépen, megeteti, megitatja. A tűzben lakóknak ez csak kedves lehet, apa. – Fizetned kell érte a nagycsaládnak, fiam – szűri fogai között a szavakat Öcsöd, akit még mindig a táltos szavai foglalkoztatnak. – Meg kell beszélnünk, hogy mennyit. Ez a kalim most a szállásé lesz, persze nem akarok olyasmit kérni, amit nem tudsz teljesíteni. Lovaid vannak, bár nem hinném, hogy ötven lenne... – Annyi valóban nincs, apa – szól búsan Beke. – Csak egyszerű közjobbágy vagyok. De lesz, mert megszerzem. – Azt mondom, várd meg, mit tanácskozom a családfőkkel. Nem eszik olyan forrón... Meg aztán a te helyzeted elég különös, fiam.



Bízd az öregek bölcsességére. Kitalálunk neked valamit. Elvégre... szeretik ezt az asszonykát a szálláson. Öcsöd már másnap hívatja Bekét a jurtájába. Közvetlenül a fontos vendégnek kijáró hely mellé ülteti, jelezve, hogy őszintén kedveli. Mosolygós, kövérkés felesége még egy tiszta szőnyegdarabot is leterít, ami csak a becsben tartott vendégnek járt ki. – Megtanácskoztuk, fiam. A családfők arról biztosítottak, nincs kifogásuk az ellen, hogy elvedd a szláv nőt. – Öcsöd apa a kötelező kumisszal kínálja Bekét. A tűz csak a fél arcát világítja meg, s Beke látja, hogy hamiskás mosoly ül az öregember szája szegletében. – De utasítanak téged arra, hogy a családi életed ezután legyen olyan példás, mint senki másé. Csak ezt az egyetlen feltételt szabták. No meg azt, ha az asszonyod esetleg meddő lenne, magad kíséred vissza a régi szállására vagy legalábbis a gyepűig. Azt mondja a táltos, hogy egy idegen asszony gyermektelensége rossz szellemek jelenlétét mutatja, akiktől védeni kell a szállást. – Megköszönném, apa – hajol meg ültében, de Öcsöd leinti. – Még nem mondtam el mindent. Különleges a te helyzeted, meg azé a leányzóé is, bár kétlem, hogy így szólíthatom, hiszen régóta együtt él veled. De ezen senki nem botránkozott meg, hiszen mindketten egyedül vagytok. Elinának mogyerivé kell válnia, fiam, ez a másik kitétel. Jó úton halad, szépecskén beszélget már az asszonyainkkal. – A kalim, apa, az... – Még most sem mondtam el mindent. Nohát. A kalimot nekem meg Szár apának fizeted meg. Annyit, amennyit kér. Ez benne van az egyezségben. Szár a leányának fogadja Elinát. Máskülönben, fiam, úgy véltük, neked éppen úgy kijár a rendes házasság, mint bárki másnak. Majd a körülményeket hozzád alakítjuk. Most abban egyezzünk meg, mikor menjen Vidra apja, az öreg Csomoszló megkérni a leányt Szárhoz – húzza el a bajuszát játékosan Öcsöd, Beke nem kis meglepetésére. A szállásfő jurtájából kótyagosan távozik, bár nem a kumisztól. A nyakába szakadt valami, aminek nem látja az elejét és a végét, azt sem tudja elgondolni, miként bonyolítják, hiszen vagyona semmi.



Elinának sincs semmije, még a rajta lévő ruha sem az övé, a szállás asszonyaitól kapta, hogy ne járjon rongyokban. De ha Szár, akkor Szár – gondolja Beke, és a napi munka után összekapja magát, hogy bezörgessen Vidrához. A legény széles mosollyal bújik ki a jurta ajtaján. – Gyere be, parancsnokom – mutatja az utat, mivel Beke tizedébe tartozik, s maga is közjobbágy már, nem kis büszkeségére a családnak. Csomoszló, a bal lábára sánta, de csupa izom családfő éppen készülőben. A legjobb csizmáját húzta, tiszta inget vett, köznapi fejfedőjét csak ünnepre tartogatott, prémes süvegre cserélte. Csak kutyafuttában köszönti Bekét, aztán biceg is kifelé, s pillanatra rá már a paták távolodó dobbanása hallatszik. – Ülj már le, parancsnokom – mutat Vidra a birkabőrrel leterített lókoponyára, és kumisszal kínálja a vendéget. Csomoszló felesége egy cseréptálon sült ürühúst helyez a szőnyegre, aztán – mint általában az asszonyok – a jurta homályába húzódva várja, mi lesz a következő teendő. – Én azért jöttem volna, hogy... – Tudom, tudom. Hogy apámmal megbeszéld a leánykérést előzi meg Vidra, Beke vállát veregetve. – Meglesz az is, tizedes. Most igyál, egyél, jut idő mindenre. A végletekig zavarba ejtett Beke illendőn a tűzbe helyez egy darabka húst, kicsinyke morzsát a lapos, kövön sütött árpakenyérből, a kumiszból is löttyint bele keveset. Vidra meg csak beszél, beszél, és neki eszébe sem jut, hogy voltaképpen csak le akarja őt foglalni valamivel. A torkában egyre nő a gombóc, mert mégsem akar dolgavégezetlenül hazatérni. – Nyugalom, parancsnokom. Jut erre is, arra is – vigyorog pajkos szemmel Vidra. – Rá köll bízni az ilyesmit az öregekre. Ők a tapasztaltabbak, ezért is éltek sokáig. Meg aztán a leányzó nem vérrokonod, el sem akarod rabolni sehonnan... hm... most már, tehát harag nincs a szüleivel. Nincs semmi, ami a terveid ellen szólna. – Az apád hova sietett? Szárhoz talán? – Hát... Meglehet, előkészíti a leánykérést. Nem olyan egyszerű az, parancsnokom. Elvégre neki kell a nevedben megkérnie Elinát, és



Öcsöd apa úgy döntött, Szár helyettesíti az igazi apját, mint nyilván tudod. Beke egyre türelmetlenebbül viseli Vidra somolygását, kétértelmű megjegyzéseit, mert nem tudja, mire készülnek. De Vidra egyre jobban belemelegszik a szerepébe, ugratja is a parancsnokát, aztán egy távoli füttyre feltápászkodik: – Na, gyere, tizedesem, itt az idő – csap Beke vállára. Átmegyünk, megnézzük, mit intézett jóapám a Szár apóéknál. Szár a jobbszárnyon lakik, csinos kis jurta az övé. Jó módban éldegél, hiszen egész életében csak csatákban forgott, kijutott neki a zsákmányból. Maga a szállás sem volt éppenséggel szegényes, és helyzetét nagyban köszönhette a Szárhoz és Csomoszlóhoz hasonló öreg vitézeknek, akik a közös vagyont hajdan megalapozták, aztán meg gyarapították. No persze, az innen-onnan, ellenségtől meg portyák során elhajtott lovak, marhák is ezt a célt szolgálták, de ez más kérdés. Szár jurtája előtt kétkerekű telega áll, előtte két ökör. Bekének fel sem tűnik. Vannak páran a környéken, látszólag a saját dolgukat végzik, de lopva pillantanak rá, és cinkosan összenevetnek. Vidra bebocsátást kér, mire belülről félrehúzzák a jurta ajtajának szőnyegtakaróját. A tűz körül jó néhány szállásbéli üldögél. Csomoszló Szár mellett, a büszke családfő túloldalán Bajta apa a balszárnyról, szemben pedig Öcsöd, a szállás feje. Csomoszló, amint Beke belép, felháborodva kiáltja: – No, fiam, te Beke! Hát ilyent sem értem, amióta kétágú vagyok! Ezek itten be sem engedtek, úgy kellett benyomnom vénségemre a szőnyeget. Azt kiabálták, nincsen is itt semmiféle leány... – Nem is volt, csak idő közben került elő, te szarvatlan bakkecske – replikázik Szár apó, de a szemében olyan vidám lángocskák villóznak, mintha felhajtott volna egy teljes tömlő kumiszt. – Tán azt vélted, beeresztünk mindenkit, mi? – Így fogadják itt a kérőt, látod-e, fiam – folytatja nagy hangon Csomoszló. – Nem mondom, szép kis családot választottál magadnak... Elzárták a jányt, onnan húztam elő, abból a koporsóból, ni.



– Zárta a Csúz! Maga mondta, hogy nem megy, csak ahhoz, akihez ő is akar! – nevetgél Szár apó, és Öcsödnek is vidámság bujkál a képén. – Először egy olyan csúf vénséget mutogattak itt nekem, hogy majd a lélegzetem állott el, pedig nem ijedek meg a saját árnyékomtól – így Csomoszló –, hanem azért mégiscsak előkerült... – Nincs a családodnak annyi, amennyit ez a leány ér! – kiabálja Szár, és a térdére csap. – Ennek az ára legalább ötven lú, ha nem hetven, meg aztán harminc tinó. – Szégyentelenek vagytok! Nem átalljátok kimondani ezt az ocsmányságot? Még hogy ötvenet! Hát... talán egyet, legföljebb kettőt, ha megérne, nem mondom, de azok igazán jó lovak lennének. Délről valók, magasak és karcsú lábúak, amilyenen a szaracénok járnak. Olyan gyorsak, hogy a szarvast beérik, még ha homokban inai is! – Nem. Még sem ér ez kettőt, csak egyet... – Egy lovat érne? Olyan mesebélit, amelyiknek szárnya nő? – dörzsölgeti az állát elgondolkodva Szár. – Méltányos ajánlat ilyen leányért. – Igen ám, de nem most rögvest – emeli az ujját nagy ravaszul Csomoszló apa. Beke nagy zavarában csak most érti meg, mire megy ki a játék. Elvörösödik egyszeriben, de nem szólhat, mert nem ő a kérő. – A lovat majd holnap hozzuk, szárnyastul, mindenestül. Elébb elvinnénk a leány hozományát. – Nem úgy van a’! Amint a kalim megjön a tulajdon négy lábán, és kettőt verdes a szárnyaival, megy a menyasszony is. Úgy látjuk, hogy akkor minden rendben lenne. – Nem lesz jó. Nekünk most kell a menyasszony, mert nem bízunk meg benned, szomszéd. – Nem lehet! – rázza a fejét Szár, s Öcsöd apa mellette vigyorog. Tetszik neki fölöttébb, amit lát és hall. Elina a homályban áll, s Beke most veszi csak észre, hogy öltözetének minden egyes darabja új. – Nem lehet, és nem tehettek semmit, legfeljebb erőszakkal vihetitek el a leányt, de akkor aztán velünk is számolni köll! Meg aztán... legfeljebb telegával vihetné. De ki látott már telegán leányt



rabolni? Oszt’ meg meri-e próbálni egyáltalán? Van-é olyan fejedelmi jobbágy? Helyén-e az esze? Fenyegető mozdulatot tesz, s most mindenki Bekére néz. De akkor Beke már ért mindent. Felugrik a helyéről, megragadja Elinát a derekánál, aztán ölbe kapja, és egyenest nekiszaladt vele a jurta bejárati szőnyegének, ami kicsapódik a szabadba. A háta mögött kiabálás, hujjogatás, asszonyi visítás: – Rabolják a jányt! A jurta előtt, mint a cövek, áll a telega, mögé kötve Csomoszló egyik lova, a hátára valamilyen csomagot pakoltak szőnyegbe csavarva. Idő nem volt, hogy eleressze, így hát a telegára emeli Elinát, maga pedig a bakra pattan. Beteg lába nagyot sajdul, a két megtermett ökör pedig kötelességtudóan ballagni kezd Beke jurtája felé. Füttyszó, nevetés kíséri a nem mindennapi lányrablást, gyerekek futnak a telega mellett, csapdossák, futásra ösztökélik a bárgyú ökröket. Elina valóban megrémült. Fogalma sincs arról, mi történik vele, a szavakat sem értette teljesen Szár jurtájában. Az asszonyok átöltöztették, olyan csodás darabokat adtak rá, amelyekről álmodni sem mert. A jurta elé érve Beke felkap a másik nyergesére, maga elé emeli Elinát, és már vágtatnak is a szekérúton, a hátukban az üldöző legények hada. Vidra kurjantása hallik: – Vidd, tizedesem! Itt vagyunk, leverünk mindenkit, aki nem hagyja! Hujj! Szembe, legények! Hogy mi történik mögöttük, azt Beke csak sejti. Nagy kört megtéve és a jurtájához visszatérve a földre dob egy bőrdarabot, arra lép a menyasszonya, akinek lábnyoma nem maradhat a földön, a varázslás miatt. – Ezzel most letakarlak – mutat egy szépen szőtt, függönyszerű darabot Beke –, mert ez a szokás felénk. Gyere, de óvatosan, nehogy eless. Körbevezeti a jurta körül, aztán ismét ölbe kapja, és belép vele az otthonukba.



Hogyan történhetett, Beke fel nem foghatja, de az öreg Csomoszló meg a felesége már odabent várja, a tűz mögött. – Látom, fiam, meghoztad a menyasszonyt. Szárt meg csak kiengeszteljük valamivel. De elébb mutasd be az eleinknek, ahogy illik, az új asszonyt – mutat a tűzhelyre, és mindnyájan leülnek a barátságosan világító parázs mellé. Beke kumiszt önt rá, mielőtt megszólal. – Otthonunk és őseink lelkei, ti, akiket mindnyájan tisztelünk és szeretünk, mert jólétet hoztok és meleget, ételt és italt bőséggel, s nem hagyjátok nélkülözni az utódokat, titeket köszöntelek. Látjátok, ez itt mellettem a jurta új asszonya. Annyi, mint én, s mindennek a fele őt illeti. Tudja, mi a kötelessége, s fogadjátok az ő kezéből őszinte szeretettel az áldozatot. Jó asszony, nem csalatkoztok benne. Segítsétek, hogy egészséges gyermekeket hozzon a világra. Elfogadjátok-e a ház asszonyának? A tűzből válaszul apró szikrák pattannak, és Csomoszló meg a felesége elégedetten néznek egymásra. – Szár azt mondta, hogy a lakodalmat ott kell megülni, ahol a leány eddig élt – mondja, és nehézkesen felemelkedik. – Három nap múlva, az ő jurtájában, fiam. No, békés éjszakát. Csomoszló a fájós lábát húzva kiballag, felesége követi a sötétbe. – Hanem azért a leány hozományát ne felejtsétek a telegán – szól vissza figyelmeztetőn. – Meg itt van még ez is, ni – nyújtja be a maga lova hátáról leemelt, szőnyegbe burkolt csomagot, aztán elkocog haza. Elina még most sem ért mindent. Elhívták egy másik jurtába, felöltöztették, aztán meg a férfiak veszekedtek, majd fel kellett ülnie a telegára, végül Beke elrohant vele. Talán egyfajta különös szertartásnak tekinti az egészet. Beke kigurítja a szőnyeget, amelynek a közepében ott van tíz gyönyörű, ezüstszürke rókaprém, néhány hód- és vidragerezna. Mesterien kikészítették mind. A telegát letakarták fehér nemezlappal, ez volt az értékesebb. A lapok alatt egy sereg hasznos holmi bújt meg, amire egy asszonynak csak szüksége lehet a háztartásban. Odakinn csend honol. A szállás kutyái megkezdték szokásos esti őrjáratukat, és időnként összemarakodtak az elsőségért. Beke leül a



tűzhöz, Elina pedig mellé kuporodik. Arra kéri kerékbe tört szavakkal, hogy magyarázza el neki, mi történt ezen az estén. – Semmi különös – mondja csendben Beke. – Megkértek a nevemben, és megegyeztünk a kalimot illetően. Aztán hagyták, hogy elraboljalak, mert tudták, hogy nem tudok érted fizetni. Olyan játékot rendeztek nekünk, amit csak ezután kell majd komolyan venni. Érted? Elina igyekszik nagyon, de alig érti. – Nem baj. Én is alig értem – sóhajt Beke, és magához vonja újdonsült feleségét. – Nincs a mogyeri léleknél jobb, magad is láthatod. Eredj, rakd össze az ágyat ott, a rács mellett. Mától te is ott alszol mellettem. Már, ha akarsz... Mert azt más nem tudta, hogy mindeddig furcsa testvérpárként éltek a jurtában.
A nyár nyugalmat hozott, ám amint az első vonuló madarak megjelentek a világoskék égbolton, a szállás is újból érezte az indulás szelét. Igaz, volt még idő bőven, a gulya és a ménes javában élvezte a nyarat, ami az idén meleg volt, és végre csapadékos. Nem szűkölködött senki és semmi, és a téli szállás mellől azt jelentették Öcsödnek, hogy sem sáska, sem jég nem tarolta le a gabonát. Lesz bőven köles, árpa és búza, nem kell elszoruló szívvel várni a telet. A méhek hordtak, ahogy a födémesek remélték, és még a hatalmas emsék is szépen malacoztak a mély veremben. Halál nem történt, öreg és fiatal élvezte az életet és annak örömeit. A messzi Itilből egyelőre nem érkezett sem jó, sem rossz hír. Az ősz legelején izgalom szaladt végig a szálláson. Öcsöd karika lábait fürgén szedve szaladt, hogy mindig nyergelt hátasára pattanva s futtában rikkantva össze a családfőket a szállásváltó úton elvágtasson északnak. Kisvártatva a gyerekek, akik már megülték a lovat, elsőnek hozták a hírt: a Megyer törzs fejedelme, Álmos és kísérete érkezik, tehát mindenki kifelé a jurtákból. Beke a ménesnél ténykedett éppen, és a hírre lóra kapott.



Álmos és fia, Árpád ötvenfős kíséret élén érkezett. Öcsöd jurtájánál álltak meg, és a szállásfő kétrét hajolva tessékelte be mindkettőt. Beke visszafelé indult a méneshez, amikor egy gyerkőc, szőrén ülve meg a lovát, utána iramodott: – Azt parancsolja Öcsöd apa, hogy azonnal menj haza, és a sátrad előtt várd a fejedelmet. De gyorsan ám, mert azonnal ott lesznek! – kiáltotta és visszavágtázott. Beke gyomra egy pillanatra összeszorult. Nem volt ugyan semmi oka az izgalomra, de hát mégsem beszél az ember minden nap fejedelemmel. Lova csaknem a nyakát szegte, oly vad vágtában igyekezett haza. Elina ételt készített, a jurtában példás rendet tartott, minden a helyén volt. A tűz vidáman pattogott. Beke le sem szállt a lóról, amikor a sátor mellett megjelent a fejedelem és a fia. Álmos nem változott. Magasabb volt a legtöbb mogyerinél is. Arcát a szél és a nap barnára cserzette, keze fején dagadtak az erek. Beke észrevette, hogy milyen nagy és erős a tenyere. A szeme élénken csillogott, amint a fehér lóról a földre ugrott. A fejedelemnek megjárt a fehér ló, és az aranyos-gyöngyös csótár, amit az állat a homloka felett viselt, a legdíszesebb volt, amit Beke eddig látott. Árpád is megemberesedett, apjára csak kissé hajlott sasorrával emlékeztetett. Komoly arcú fiatalember volt, keveset mosolygott, és pillantása mintha a vesébe hatolt volna. Fél lépéssel mindig az apja mögött, annak jobbján járt. – Látom, vitéz, dologban voltál – kezdte a fejedelem, és engedélyt adott Bekének, hogy felegyenesedjék. – Mi meg éppen, hogy veled akartunk szót váltani. Vagyis inkább az asszonyoddal. Azt mondják, idegen vérből való. – Az asszonyom szláv. Portyáról való. Rendelkezz velünk, uram. – Talán majd bent. Vezess be minket, jobbágy. A jurtában Elina túláradó tisztelettel kushadt a földre, és fel sem emelkedett, csak miután Álmos másodszor intett Bekének, hogy engedélyezi. Az előírásos kumiszt azonnal hozta, és lehajtott fejjel kínálta a fejedelmet. – Szóval te, asszony, nem vagy mogyeri. Szlávok az őseid. Ez nem baj, a mogyeri sok mindenkit befogad. Én éppen ezért jöttem.



Idejövet hallottam az egyik vitéztől, hogy szláv nőt vettél magad mellé – szegezte a tekintetét Bekére, aztán maga alá húzott lábbal elhelyezkedett a díszhelyen, az Elina által sebtében leterített csodálatos szőnyegen, Beke jobbján, az ajtóval szemben. Beke egyszeriben igen előkelő úrnak érezte magát. – Azt is beszélték, hogy te nem az itteni szlávokhoz tartozol. Érted-e, amit mondok? Az asszony bólintott, és riadtan figyelt, nehogy egyetlen szót is félreértsen, de nem merte szemét a fejedelemre emelni. Álmos körülnézett a jurtában: – Kedvelem, ha a jobbágyaim lakása ilyen rendes, bár nem ezért jöttem. Arról akarok hallani, hogy honnan jött ez az asszony, Beke vitéz. Mondjon el mindent nekem arról az országról, az urairól, a szokásokról, a háborúkról. Hozzá ne tegyen, el ne vegyen belőle semmit. Beke megsimogatta az asszony arcát: – Érted-e, virágom? Majd én segítek, ha nem menne. Nem kell félned, bátran beszélhetsz mindenről. Elina nagyot nyelve belekezdett. A maga tört mogyeri szavaival igyekezett a legjobban leírni azt a földet, ahonnan sok évvel ezelőtt apjával, anyjával és öccsével elindult, bár azt már maga sem tudta, miért volt a nagy vándorlás. Beszélt a folyókról, amelyek a hatalmas hegyek lejtőin erednek, és egy még nagyobba ömlenek, ami az egész vidéket kettészeli, hogy lustán hömpölyögjön tovább a tenger felé. A mocsarakról, a hatalmas erdőkről, ahol annyi a vad, mint sehol másutt, és a vaddisznókonda elpusztítja a vetést, a kerteket, mert odahaza az ő szláv vérei azt is műveltek. – Megtelepedtetek, állandó szállásaitok vannak. A ti nyelveteken hogy hívják a népeteket, asszony? – Morvának, uram – hajolt meg ültében Elina. – Az országunkat a Morava folyó mentén találod, messze nyugaton. De emlékszem, hogy laknak arrafelé még régi népek, olyasfajták, mint a mogyeri. Avaroknak hívják őket, de ők néha hun vérből valónak nevezik magukat. Az én népem sokat harcolt az ő első soraikban, nagyon régen. Amikor még ők is fölöttünk parancsoltak, velünk vétették



körül a szállásaikat, hogy a szláv vérezzen elsőnek, ha úgy alakul. Ma már sokkal kevesebben vannak. Töredékeik élnek, és vannak közöttük olyan beolvadtak, akiket gepidáknak mondanak. Művelik a földet, mert most már csak ehhez értenek, pedig valaha harcos népek voltak. Mocsaras tó fekszik az országunk alatt, annak a partját is lakják. Minket csak marótnak hívtak. – Van egy erős nyugati király is felétek, úgy hallom. Akik onnan érkeztek, ezt mind elmondták, de én olyantól akarom hallani, aki élt ott, húgom. Igen nagy elismerés volt, hogy a fejedelem ezzel a szóval illette Elinát, de a nő még nem volt annyira figyelmes az ilyen finom megkülönböztetésekre. – Ők nyugatról jöttek, uram, és az uraik frankok. Azt jelenti, hogy szabad emberek. Olyan germánfajta, uram. Azt mesélte a nagyapám, aki bejárt messzi földeket, hogy egyedül ők voltak, akik a hatalmas, régi rúmi birodalom helyén olyan országot foglaltak, ami igen régen áll. Erősek, és állandóan háborúznak. Még egymással is. Maga a nép, azt hiszem, bajor. A keresztény istent imádják, uram, krisztnyik az összes. És mégis Rómának indulnak, ezt mondták... – A fejedelmükről beszélj – szakította félbe Álmos. – Amikor eljöttünk, uram, fiatal král uralkodott a keleti részen, a neve Karlmann. Erős és tettrekész, uram, a sajátjait vasmarokkal fogja. Mert széjjelszakadt a birodalmuk, sok esztendeje már, azóta a három rész külön próbál a másik rovására uralmat szerezni magának. Velünk mindig csak háborúztak. A mi králunk először Mojmir úr volt, ő telepített le minket a nagy folyó és egy beléje ömlő kisebb között. Előtte a népem a frankok alattvalója volt. Ennek már vagy tizenöt esztendeje is lehet. Amikor eljöttünk onnan, a mi nagy fejedelmünk Rasztyiszláv úr volt. Mondják, új hitre akarja vezetni a morvákat, a rúmi keresztényekére. Ez soknak nem tetszik, uram. De hiszik, hogy egyszer ő majd hatalmas morva birodalmat hoz létre, mert ezt jövendölték a papok. – Az országotokon kívül hol élnek még szláv törzsek, arról beszélj. – A mi népünk nagy család, uram. Rajtunk kívül élnek még ott bolgárok, horvátok és olyanok, akiket szlovénnek hívunk. Délkeleten



láttunk olyanokat, akik a magas hegyekben, barlangokban laktak, mint az állatok, vagy az irdatlan erdőségekben. A bolgároktól mi sót kaptunk, a nagy folyón hozták fel bárkákkal vagy karavánokkal, a mocsarakat kerülgetve. – Melyik istent imádjátok? – kérdezett közbe Álmos. Fiának arca félhomályban volt, de Beke így is látta, hogy Árpád feszülten figyel. – Mi, uram, Perunnak áldozunk, aki, meglehet, ugyanaz, mint a kazár és a mogyeri Tengri. De vannak más szellemeink is. Látom, ti és elégetitek a halottaitokat, ha temetni nem lehet. Mi is így teszünk. A kazár már nem, azt tudom. Ugyanúgy hisszük, mint ti, hogy a túlvilágon minden fordítva történik. Ezért nem is szereti a mi népünk a krisztnyikeket, akik egy másik istenben hisznek, és azt tartják, hogy minél többet kell szenvedni ezen a földön azért, hogy a másvilágon majd minden szép és jó legyen. – Hm... Azt mondtad, hunok? – utalt vissza Elina korábbi mondataira Álmos. – Hogy az avar nép így hívná magát? – Azt mondom, uram. Azt tartják, hogy egyenesen Etele fejedelem népétől származnak. Azt is mondják, egykoron még visszajön ide minden hun, aki a világban széttöredezett, amikor darabjaira hullott a birodalom, száz esztendőkkel előtte. – Bennünk is folyik hunok vére, húgom – állt fel Álmos, és a fia némán követte mozdulatait. Beke és Elina meghajolva álltak a tűz másik oldalán. – Beke vitéz, te a jobbágyokkal gyere hozzám, amikor a téli szállásra elindultok. Mindenedet hozd, ott kaptok helyet ennek a jurtának. Az asszonyod tudására szükségem van, azt akarom, hogy a közelben legyen. – Mindent, amit kívánsz, teljesítünk, fejedelem – hajolt mélyebbre Beke. Elina pedig a szőnyegekre térdelve a földig ereszkedett. Álmos és fia a küszöböt magasan átlépve elhagyta a jurtát. Sokáig nem voltak képesek megszólalni. Beke egykedvűen farigcsált késével egy darabka csontot, Elina az asszonyrészen, a balján ült. Beke hallotta, amint a saját nyelvén imákat mormol. A szállás jurtái között a lenyugvó nap sárga és bíbor fénnyel törte át a lombokat. – Az enyémek azt tartják, hogy most ott az ördög követői küzdenek az ellenfeleikkel – mutatott a fénypászmákra az asszony,



és az arcára vöröses csíkot vont a lenyugvó napkorong. – Ti mit tesztek a krisztnyikekkel? Megölitek őket? – Minek ölnénk meg? A mogyeri nem bánt senkit sem csak azért, mert más istent imád, másnak áldoz. Arra gondolunk, hogy annak az istennek is lehet akkora hatalma, mint Tengrinek. Nálatok nem így van? – Nálunk majdnem, de máshol, ahol krisztnyikek élnek, tudom, hogy ők még meg is ölik azt, aki nem tiszteli az ő vallásukat. Azt mondják rá, hogy a gonosz lelkekkel cimborál, és átvágják a torkát. – Ez a mi hitünk szerint nem emberi cselekedet – csóválta meg a fejét Beke. – Olyanok akkor, mint messze, északnak, azok a vad törzsek, akik az ellenség koponyáiból készítenek maguknak ivópoharat. Beszéltek róluk a normannok meg a rokonaik, a ruszok eleget. Megtámadják a kereskedőket, és nem csak a málhát viszik el, de meg is ölik őket. Persze, ez más, de azért én mégsem foghatom fel, miért kell valakit megölni, csak, mert máshitű. – Most hogyan lesz, uram? – kérdezte aggodalmas arccal Elina. – A fejedelem szállására kell mennünk, és el kell tőled költöznöm? – Nem hinném, hogy erről van szó. Jobbágy vagyok, kötelességem a fejedelemmel tartani, hadakozni, kísérni őt fegyverrel. Hallhattad, azt mondta, a tudásodra van szüksége. Úgy vélem, hogy most csak megnézett magának. Ő tudja, miért érdekli az a világ ott, napnyugaton.
Elina lassan beletörődött a tudatba, hogy a szállást, ahol őt megszerették, segítették, idegen létére elfogadták, el kell hagyniuk. Amikor a pocsolyák felszínén hajnalban megjelent az első vékonyka jégkéreg, a természet megadta a jelet a szedelőzködésre. Mindenki tudta a dolgát, Öcsöd pedig dicsérte a szállásnépét: – Nohát, látjátok, nem kell a mogyerinek szolgáló – szólt Öcsöd elismerése, mert azért azzal sem fukarkodott az apa. – Még hogy rabszolgát, szlávot vagy bárkit hozzunk, aki dolgozik helyettünk? Miféle bizánci módit akarnak itt egyesek?



– Igazad van, apa! – kiáltotta vígan az egyik család feje. – Nem bíznám én rabszolgára se a lovat, se a marhát, de még az emsét sem. Hát ki tudná jobban végbevinni az ügyes-bajos dolgokat, ki tudná jobban megfuttatni a ménest, mint a mogyeri vérből való? – Mikor lesz legközelebb portya, apa? – kérdezte egy vérbő, ifjú harcos, aki nehezen bírt már az erejével. – Ránk férne már egy kis mozgás. A Vidra öccsének is van már sajátja, amit a koporsóládába rakhat. Mi is hadd szedjük meg magunkat. – Egyelőre várunk, öcskös – intette le Öcsöd, szemében pajkos fénnyel. – Beszélik, hogy más szelek fújnak mostanában keletről, a kagán udvarából. Nem mintha nagyon érdekelne, mit gondol őkelme, mert már messze van, és huzakodni sem igen akarhat a mogyerivel, de ha egyszer a láng kipattan valahol, hamar végigszalad. A fejedelem azt akarja, hogy most maradjon minden szállás békében, mert ha kell, egyszerre mozdulunk. – Akkor tehát háborúzunk a kazárral! – Ezt nem mondtam, te rókakölök! A szállás hadra fogható vitézei egymás között tanakodtak, mi lehet Öcsöd apa rejtélyes szavai mögött, mert a tapasztalt öreg nem beszélt soha a levegőbe. Az idei nyár úgy szaladt el, hogy alig érkezett hír a külvilágból, mert kevés kalmár jött. A mogyeri szállások nyugalomban éltek, és élvezték, hogy Kazáriától jó néhány folyó és széles gyepű választja el őket. Aki türelmetlen volt, mert nem hadakozhatott évente rendszeresen a kagán seregében a beígért zsákmányért, azt a többiek lehurrogták: – Mit akarsz te szerencsétlen? Örülj, hogy nem kell hajbókolnod a fáklyája meg a kopjavégen cipelt napkorongja előtt. Nem jó neked, ha szabadon élhetsz? A te lelked tán jobban szereti, ha idegen nyomja? Nem bizony, ezt senki nem szerette. Ámde szerették a vitézek a gyarapodást, erre pedig csak akkor volt lehetőség, ha megharcolhattak a javakért, rabszolgát adhattak el pénzért vagy lóért a bizánci görögnek. – A mogyeri nem úgy van ám, mint a kazár – torkollták le időről időre a vérmesebbeket az idősebb, tapasztalt vitézek. – Azok folyton kereskednek, pénzt csinálnak a pénzből. Itt vásárolnak, amott meg



eladják, jóval drágábban. Ezért gazdag a kagán, olyannyira, hogy megengedheti magának a fizetett sereget. De a mogyeri nem ez a fajta. Csak azt adhatja el, amit megszerez harcban, portyán. Mert a többit megeszi, megissza a család, a szállás, a nemzetség, a törzs. Ha meg nem, akkor összegyűjti. Ezen aztán sokan mélyen elgondolkodtak. Aki figyelmesen követte az eseményeket, a halovány jelekből láthatta: keleten készülődik valami, ami nem lehet közömbös a mogyerinek. Beke és asszonya a nemzetség téli szállásán meg sem pihentek. A sátras szekér, amiben a holmijuk volt, folytatta útját a nagyfejedelem szállásvidékére. Öcsödtől kapott kíséretet, hat legény segítette Bekét a költözésben, és abban, hogy biztonságban odaérhessen. Álmos fejedelem szállása a messzi sík legnagyobb folyója mentén húzódott, és csaknem három napba telt, amíg odaértek. A folyón gázló és rév is volt, a kereskedők tehát kénytelenek voltak megfordulni Álmosnál, ha akartak, ha nem, mert más út nem vezetett. A fejedelem szállásváltó útjából ágazott ki Árpádé, ami legalább annyira előnyös volt, mint az apjáé. A fejedelmi család biztosította magának a jólétet ebben a formában is, és erősödését az egyre növekvő vagyon mellett a fegyveres jobbágyok számának erőteljes gyarapodása mutatta. Az egész törzs abban a formában épült fel és helyezkedett el, ahogy a hadrendben felállnak. Volt jobb- és balszárny, s ennek megfelelően kaptak a nemzetségek előnyösebb vagy gyengébb szállásváltó utakat. Aki erősebb, befolyásosabb volt, annak jobb, másoknak gyengébb jutott. Ahol rév volt, vagy a kalmárutak keresztezték egymást, ott a fejedelmek vagy a közvetlen családtagjaik vetették meg a lábukat. A vagyon meg csak gyarapodott, erősítve ezzel a fejedelmet és érdekeit, még a másik mogyeri törzzsel szemben is. Beke a balszárnyon kapott helyet, hogy a jurtát felállítsa. Elina nem értett hozzá eléggé, ezért a szállás asszonyai siettek a



segítségére. Addigra elterjedt már, hogy a szláv asszonyt a fejedelem magához kérette, ezért hát igyekeztek Elina kedvébe járni. Az asszony először zavarban volt, aztán egyre jobban megszokta, hogy körülrajongják-duruzsolják a többiek. Beke pedig időnként aggodalmas pillantásokat vetett Elinára, akinek lassacskán jobban tetszett ez a szerep, mint az asszonyi hivatás. Gyermeket még nem fogant, pedig Beke dolgozott ez ügyben szorgalmasan. Úgy vélte, talán a Világügyelő szerint nem jött még el az ideje, hogy utódja szülessen. Elina nem sietett a dologgal, noha az asszonyok sorban vitték hozzá a mindenféle magvakat, sőt néha meg is kérdezték, vajon nem Bekében van-e a hiba, netán kerüli őt, vagy túlságosan is lusta, amikor annak a bizonyos dolognak ott lenne az ideje. Az asszony a következő hetekben gyakran megfordult Álmos szállásán. Ilyenkor legtöbbször tolmácsolnia kellett, ha Mika éppen távol volt, de az is előfordult, hogy az asszonyt a régi hazáról kérdezgette a fejedelem és a környezetébe húzódott nemzetségfők. A komoly tárgyalás férfiember dolga, és Elina jelenlétével eleinte nehezen barátkoztak meg az urak, de nem tehettek egyebet, mert Álmos akaratának ellent nem mondhattak. Azon pedig végképp nem csodálkozott senki, hogy Elina lassacskán megváltozott. Először csak kicsit, aztán egyre jobban érezhetővé vált fennhéjázása. Az asszonyok közül senkit nem ért ekkora tisztesség soha, és Elinával – ahogy mondani szokás elszáguldott a ló. Beke növekvő aggodalommal figyelte asszonyát, és ha csak tehette, fegyveres munkára jelentkezett a jobbágyokkal. Ám ez nem oldott meg semmit. Beke jobbágy volt, de mégis csak egyszerű vitéz, Elina pedig lassacskán a csalhatatlanság, a fontosság és a nélkülözhetetlenség lila ködével vonta körül magát. Már nem volt mindig és mindenkihez barátságos, néha egyenesen kiállhatatlanul viselkedett, s ezért egyre többen kerülték a társaságát. Beke ennek köszönhetően rohamosan veszített kedélyéből. Jókedve elszállt, mintha soha nem is lett volna. Ha csak szerét ejthette, elsőként jelentkezett minden feladatra. Akkor volt boldog, ha a századdal a pusztát róhatta, s a vetett, puha bőrökkel takart ágy



helyett pokrócba burkolózva alhatott a tűzben izzított kövekkel fűtött, fagyos talajon. A harcban, ha a gyepűn pusztai rablókkal, martalóc besenyőkkel csaptak össze, elsőnek indult rohamra, s a tized nem tehetett mást, mint követte parancsolóját. Beke nem találta igazi otthonának a tulajdon jurtáját. S láss csodát: amint egyre veszélyesebb helyzetekből került ki ép bőrrel, elterjedt, hogy Bekét az ősök szellemei mellett a Legnagyobb Úr is vigyázza, hiszen sebezhetetlen. Nem fogja nyíl, se kelevéz. Azt beszélték, hogy a besenyő fogság miatt jutalomként kapta ezt, egyenesen Tengritől. Amikor Beke ezt először meghallotta, kinevette a társait, ám nem sokáig tartott a tiltakozása. A Nyék törzs utolsó szállásai mellett portyáztak a gyepű szélén, amikor egy fura, félszemű öregember hívatlanul közéjük ült az estéli tűzhöz. A vitéznek azonmód eszébe jutott a nagy kenger háború előestéjéről a gyógyító táltos, és a hasonlatosságba beleborzongott. Egy darabig feszülten gubbasztottak, mert nem tudhatták a szándékát, aztán egyszerre csak megszólalt a szurtos arcú, hasadt öltözékű öreg: – Láttam az éjjel, amint a kerecsen elrepül egy sárga koronggal. Olyan volt, mint egy aranypénz. De nem pénz volt, annál sokkal nagyobb, majdnem akkora, mint a korsó alja. A kerecsen elvitte a fészkébe. Ahonnan elhozta, ott kialudt az egyik fáklya a sok közül, és elrejtezett a Hold. A vitézek összesúgtak: – Miket nem hord össze ez a féleszű... De Beke csendre intette őket. Az hiányozna csak, hogy az öreg megharagudjék, mert ha táltos netán, még rontást bocsát az egész tizedre. De senki nem tudta megmondani, hogy ha nem táltos, akkor regös-e vagy gajdos. Zeneszerszám nem volt az iszákjában. Amaz pedig csak mondta a magáét: – Nagy sereget láttam, összevissza nyargalásztak a lovak. A kerecsen meg csak figyelt és figyelt. Nem repült az sehova. A hadból osztán kivált három törzs, és megverekedett a fáklyásokkal. A madár meg csak nézte őket, és felmutatta a sárga korongot. Erre mind a korong fénye felé vágtattak, hogy porzott mögöttük a látóhatár.



– Ebből én ugyan nem sokat értek – morogta Beke mellett Kara, az alacsony, fekete, bogárszemű legény. – Szerinted mit jelent, parancsnok? – Várj! Hadd mondja tovább. A fura vendég körbehordozta fél szemét a katonákon. – Rajtatok van a korong jele, vitézek. Látom én azt jól. Mindőtökön ott a jel. Hirtelen feltápászkodott, és kiabálni kezdett: – Füstben vagytok, és soha nem találjátok a kiutat! Mondom: soha! Pedig te mutatnád, de ezek itt nem követnek – szegezte a tekintetét Bekére, és görbe mutatóujjával a homlokára bökött. Mindenki a füstben marad, de te utat találsz. Pocsolyákban fetrengsz, a lovak könyörögnek neked, de nem segíthetsz... – A lovak könyörögnek... – Miről jövendölsz nekünk, öreg? – kérdezte csendben Beke, és érezte, hogy a gerince mentén bizsereg a bőre. Mintha torkára forrt volna a szó, az öreg oly hirtelen hallgatott el. Bekét leste azzal az irtózatos egyetlen szemével olyanformán, hogy a többiek is beleborzongtak. Göcsörtös, tán fagyott ujjával némán mutatott rá, aztán megszólalt: – Nekem... nincs hatalmam feletted. Kellene, de nincs. Valami... erősebb, mint én. Sokkal erősebb... – mondta elhaló hangon, majd fordult, és elballagott a sötét éjszakába. Sose látták többet. Vidra tért magához legelébb: – Hova ballag ez gyalogszerrel, éjnek évadján a pusztában? – Ő tudja. – Majd felzabálják a farkasok – mondta Kara. – Még sose láttam ilyen embert. Nem volt-e táltos? – Már én sem tudom biztosra. Valami más lehetett. – Miről beszélt, Beke? – firtatta Vidra. – Sárga korong meg füst... És mi az, hogy mi nem követünk? Nem te lennél-e a tizedesünk? – Hát, ha azt tudnám, okosabb lennék a táltosnál – vakarta a fejét Beke, és visszaült a tűz mellé. – Majd megfejti odahaza a táltosunk, ha el nem felejtitek addig.



– Azt mondta, nincs fölötted hatalma – folytatta bizonytalanul Vidra. – Minek kellett volna, hogy legyen? Csak nem lettél tán jóba az ártó szellemekkel? – Nem tudok róla, Vidra pajtásom. Azt hiszem, ennek az embernek tán bogarak zümmögtek a fejében. – De rád mutatott – erősködött tovább Vidra, és Beke csak legyintett. Persze, hogy őrá, hiszen ő a tized parancsnoka. – Csak hadd mutogasson. Nincs abban semmi. Ejh, fiúk, majd megfejti az otthoni táltosunk. – Azért nem úgy van az. Bajod lehet abból, ha nem veszed komolyan a jövendőmondót, mert ez az öregember az volt, arra a fejemet teszem. Meglehet, hogy buszurgán lelke van benned. Azért nem fog a nyíl meg a kelevéz. Mert tudvalévő, hogy a boszorkány addig nem hal meg, míg a tudományát át nem adja az utódjának. Lehet, hogy még nincs meg az utódod... – Mostanában ne taníts minket semmiféle tudományra, tizedes! rikkantotta felszabadultan Kara, és a nevetés oldotta a félelmet. – Majd mindjárt jól kupán váglak – fortyant fel Beke, és hozzávágta az üres kumiszos tömlőt. – Még csak az hiányzik, hogy miattatok vágják el a torkom éjszaka. Ekkora marhaságot! Tengri az égben! Hát akkor ez itt mi? – mutatta dühösen darabokra tört, rosszul forrt lábát a tűz fényében. – Ha annyira nem fog engem a fegyver? Ébredtetek már fel halotti máglyán? Mert nekem megadatott. Az ám csak a vidám dolog... A többiek hallgattak, Vidra és Kara meg elismerte, hogy tán túllőttek kissé a célon. Ám Beke ázsiója soha nem hágott még olyan magasra, mint az azt követő rövid időben.
A Nyék gyepűt szorító szállásainak még csak a környékére sem merészkedett azon a télen senki. A Kér törzs legközelebbi téli szálláshelye csak egynapi járásra volt. A hatalmas, éhes kutyák még a farkasnak is nekimentek, szétszaggatták és részben fel is falták, ha a karámokat közelítette.



Az asszonyok a folyó partján feltörték a jeget friss vízért, és naponta lebotorkáltak a magas hóban a favödrökkel. A halászok az első lékbe csúsztatták a hálót, elballagtak a következőig, ott meg a másik végét kihúzták. Ha szerencse kísérte a műveletet, minden nap volt annyi a hálóban, hogy a szállás nem nélkülözött. Beke a Kér téli szállása mellett még egy nap pihenőt engedélyezett a tizednek, hogy előkészítsék fegyvereiket meg az izmaikat. A másik három tizeddel napok múltán találkoztak abból a célból, hogy a befagyott folyók jegén átcsapjanak a Kazár Birodalomba némi zsákmány reményében. Subájukat a kaftán fölé borították, és naponta csak akkora távolságot lovagoltak be, hogy a lovak ki ne dőljenek. Még mogyeri területen voltak, és a Kér, az „Óriás” meg a Nyék, a „Kerítés” védte őket. Holnap már ki tudja, mi lesz? A tized vitézei között még napokig szóbeszéd tárgyát képezte a félszemű öregember handabandázása, s talányos mondatait fejtegették. – Mondhattok bármit, a parancsnoknak szerencsecsillaga van, én mondom – erősítgette az álláspontját Szőke, a kesehajú, mindig vidám ifjonc, aki az egyik legügyesebb céllövő volt a tizedben. Mióta betöltötte a tizedik évét, és megkapta első saját lovát, no meg az övét a derekára – vagyis férfivá avatták –, folyton a harcosok sarkában ténfergett. Aztán az első adandó alkalommal beállt jobbágynak, s hite szerint nem is kívánt más lenni. Bukfencre lőtte az inaló nyulat negyven lépésről. – Láttátok, hogyan meresztette rá a szemét a minap az a kis fekete jány? Aki akkora vödörrel jött, hogy maga is belefért volna? No, a tizedesünknek talán még nála is szerencséje lenne. – Elina asszony leverné a derekát odahaza – rikkantotta Vidra, aki mindig Beke pártján állt. – Tudod, te akasztófaverág, hogy ilyesmit a parancsnok nem tesz! A szállás széle felől Beke kurjantása hallik: – Hej, Vidra! Indulunk! Szedd össze a csapatot! Futár jött, hogy a többiek félnapi járásra innen várnak ránk. Azonnal indulni kell, hogy sötétedésig odaérjünk.



A legények kapták magukat, s nemsokára már lovon ült az egész tized. Az állatok patáira nemezpapucs került, hogy lábukat ne törjék a folyó jégpáncélján. Amint végigkocogtak a vízre vezető havas, keskeny, kitaposott ösvényen, nem is figyeltek fel a fiatalasszonyra, aki kézen vezetett egy fiúcskát. Az asszony oldalvást lépett a magas hóban, hogy helyet adjon a vitézeknek. A gyerek tágra nyílt szemmel csodálkozott a fejedelem barna medvebőr subába burkolózott katonáira, a díszes fegyverekre és a szép, egészséges lovakra. – Gyere, kisfiam, hideg van idekint. Gyere szépen – kérte az asszony a gyereket, és amint a vitézek elhaladtak, maga is elindult visszafelé az úton a szállásra. – Miért sírsz, anyácska? – nézett fel a kisfiú, de az asszony megrázta a fejét: – Dehogy sírok. Csak a hideg csípi a szemem. Gyere, igyekezzünk, apó már vár.
– Biztos ez, lányom? Valóban ő volt? Nem lehet, hogy tévedtél? – Olyan biztos, mint ahogy itt állok előtted. Nem tévedek, láttam is. Megismerném ezer közül, hiába sánta... – Sánta? Soha nem volt... – töpreng az öreg, és félig vak szemével a parázsba bámul. – No persze, azóta elvánszorgott már egypár tél. – Túl sok tél, apó. Mit tegyek most? Itt volt, láttam, megismertem. Mentem volna hozzá, ha meg nem hallom, mit beszélnek a katonái. – Katonái? – veti fel a fejét az öregember. – Hát már katonái vannak? Tudtam, hogy többre érdemes. Mindig sejtettem. – Fejedelmi jobbágy valamennyi. Egy teljes tizede van, portyára mennek, beszélték. Már el is indultak – szipogja az asszony, miközben segít a fiúcskának levetni a kis ködmönkét, amit maga varrt fehér bárányka bőréből. – Nahát... azt mondták, hogy asszonya van? Hm... A Megyer szállásain lakhat. Mert ezek a nagyfejedelem vitézei voltak. Alig



hinném, hogy Beke oda visszament. Tudod, a vérbosszú igazán sosem alszik ki. – Mit tegyek, apó? Hagyjam elmenni? Hiszen nem is tud semmit, még azt sem, hogy... A fiúcska két apró, fából faragott lovacskával játszadozik a medvebőrön. Apró íja, tompa hegyű nyílvesszői, kis fapajzsa és kelevéze, rövidke ostora a jurta rácsán, szép rendben, akár a felnőtt férfiembernek, hisz a mogyeri gyerekek a felnőttek játékait játsszák. El sem tudnak képzelni mást. – Amit tettél, azt jól tetted, leányom. Ha egyszer ő nem keresett téged... Ha meg valóban asszonya van, jobb is így. Tudod, a törvény kemény. Házasember, törődj bele. És ne utasíts el mindenkit, aki megkérni jönne. Érsz annyit, mint bármelyik asszony ezen a szálláson. A többi úgyis a Világügyelő dolga. – Értem apó. Igazad lehet. Nincs is baj. Csak... kicsit felkavart a dolog. – Elhiszem, Virág. De neked itt van Kabuk. Belőle egészséges, ép harcost kell nevelned. Csakis ezzel törődj. Azzal az öreg a gondolataiba merül, amelyek úgy kavarognak most benne, akár a nyári viharfelhők. Csak ne lenne a háta mögött hetvennél is több elröppent tavasz, biz’ ő a végére járna ennek a fura dolognak.
VIII.
Füstszagot hoz a szél, és a lovak horkantanak, s idegesen kapkodják a fejüket. A menet megtorpan, a vitézek tanakodnak, honnan a füst. Valaki azt mondja, leégették az erdőt, hogy új földet törjenek. De a tapasztaltabbak egyre erősítik, hogy ez bizony égett nemez és bőr szaga.



Rossz jel. A Kér és a Kürt törzsek közötti szállásvidék határán portyázik éppen Beke tizede, mert olyan hírek kaptak szárnyra, hogy a kazárok csapatokat küldtek a gyepűre. A kagán megelégelte, hogy a mogyerik elszedik a szlávoktól a neki járó adót, s ráadásul nem fizetik a magukét, pedig a mogyeri és a hozzá csapódott töredékek, a mindenféle kevert, keszekusza népek a kazár fogalmak szerint még mindig alattvalók. A kagán töménnyi lovasserege az utóbbi esztendőkben egyre csak gyarapodott, mert zsoldosokból soha nincs hiány. S kik álltak be a sorba? Elsőnek azok, akiknek törzse, szállása elpusztult, vagy elveszett a forgatagban. Mert valamiből élni kellett, mondták. Aztán azok, akik már megízlelték, milyen a zsákmányszerzés, s a harcot választották a békésebb élet helyett. A kagán sosem nézte, miféle vérből való a katona, aki fizetésért verekszik, fő, hogy érte tegye. Számosan világéletükben katonák voltak, s kelettől nyugatig végigharcolták az egész vidéket, az Aranyszarv-öböltől egészen Khorezmig, vagy a kalifa földjétől az északi ruszokig. Ők már nehezen lelték a helyüket, s igazi élet a seregben várt rájuk. A kagán jól látta, hogy a mogyerivel hamarost baja támad, ezért egyre több zsoldost toboroztatott a seregébe. Egyrészt, mert megtehette, hiszen volt annyira gazdag. Másfelől meg azért, mert így az olyanoktól, mint a mogyeri törzsek, a katonáskodás helyett rendes adót követelhetett. Legalábbis így tervezték a miniszterei, ámde minden dolognak van színe és visszája. Mert az adó akkor ér valamit, ha beszedik. A hír, hogy a kazár zsoldossereg felszerelése nyomán a mogyerire előhadként többé már sem lesz szüksége a kagánnak, hamar átjutott a gyepűn. Zúgolódott majd minden törzs, és ez Levedihez is hamar eljutott. Levedi nem kívánt közeledni a kagánhoz, de nem úgy a kazárok uralkodója, akit az éleslátású miniszterek idejekorán figyelmeztettek, hogy a mogyerivel nem kifizetődő rossz viszonyt tartani. Sosem lehet tudni, mit eszelnek ki, mint például a nyugatabbra költözés után, amikor elkezdték a szláv törzseket sarcolni, s a kagánnak szánt adó Álmos és Levedi urak ládáiba vándorolt. Nem is beszélve a



kisebb törzsfőkről, akik szintúgy részt kaptak belőle, és emellett még a saját szakállukra is sarcoltak. Ezért azt tanácsolták a miniszterek, hogy jobb lenne mielőbb újra szót érteni Levedivel, még mielőtt valami jóvátehetetlen történik. Mert azért azt jól tudták a kazár urak, hogy ha meg is gyengült némely mogyeri törzs, azért maradt még ott erő és kurázsi elég. Arról nem is beszélve, hogy a kazár birodalom területén bóklászó kisebbnagyobb töredékek inkább húznak a mogyerihez, mint a kaganátushoz, amelynek urai furcsa, a nomádok számára idegen vallást követnek. De minderről Beke és a tizede nem sokat tud. Egy századdal azért küldte ki őket a magyarok jelenlegi gyulája, Álmos fejedelem, hogy a keleti gyepűnél vizslassák át a környéket, és, ha kell, vegyék el a kedvét a kazár portyázóknak attól, hogy a mogyeri szállásokra ácsingózzanak. Meg aztán ez a különítmény felelt azért, hogy a szanaszét bóklászó martalócokat kifigyeljék, és jobb belátásra térítsék azáltal, hogy hamarabb küldik őket az égi birodalomba, mint ahogy oda jutásukat tervezték. A füstszag egyre közelebbről érződik. Beke tizede megkerül egy marasztaló lapályt, ahol a lovak hasig süppednének a jeges vízbe, és egy csenevész nyírfaliget mellett végigvágtáznak. A síkra érve már látják a sűrű, szúrós szagú, fekete füstöt, amint szétterül a vidéken. A tizedet egy kürt és néhány nyílvessző állítja meg. A fák mögül lőtték ki, fütyülve-sivítva csapnak a lovak lába elé, és harsan a kiáltás: – Megállj! Honnan valók vagytok? – A Megyerből! – kiált vissza Beke. Egy fiatal legény válik ki a bokrok közül, s feléjük nyargal. – A szállást felperzselték – bök hüvelykjével a háta mögé. – Még nem tudjuk, hányan vesztek oda. Mi a Kürtből vagyunk, a következő szállás már a mienk. A füstöt láttuk meg, jöttünk rohanvást nyolcan, hátha segíteni kell. – Láttatok valakit a szálláson? – Idegent senkit, bár nem vettük még sorra a jurtákat.



– Akkor nézzük meg. Bemegyünk, de ügyeljetek a csapdára, mert még a közelben lehetnek. Vidra, Soma! Vágtassatok körbe, de ne hagyjátok magatokat elkapni – adja ki a parancsot Beke, és a maradék héttel meg a Kürt-béli harcossal megindul a szállás felé, át a rőtbarna csalitoson. – Nincs itt már senki. Pár halottat látok heverni, meg kimúlt lovakat. Kazár nyeregtakarójuk van. Magasságos Tengri az égben! Egyetlen jurtát nem hagytak épen. – Mire ideértünk, a legtöbb leégett már. Kiabáltunk, de nem felelt senki – mondja gyászos hangon az idegen vitéz, miközben a sajátjait maga köré gyűjti. Mokány, pusztai ember valahány, kócos kis lovakon, amelyeknek oldalát, nyakát és hátát a hideg ellenére is kiverte a tajték. Vidra és Soma visszatérve azt mondják, csak patanyomokat láttak, amelyek keletre vezetnek. – Nézzetek át mindent, talán van még élő – parancsolja Beke, és a tized szétszóródik. A Kürt-béli vele tart, s azt mondja: – Egy hónapja minket is megleptek. De azok nem kazárok voltak, hanem „sasok”. Elzavartuk őket, egyet még le is vágtunk. Itt, úgy hiszem, nem volt férfiember, aki huzakodjon. A vitéz különösen ejtette a mogyeri szavakat, néha türk kifejezéseket is közéjük kevert, de azért jól érthető volt minden mondata. – Azt hittem, errefelé már nem portyáznak. – Mi is így hittük. Akit agyonvágtunk, nem halt meg mindjárt, megpróbáltuk kifaggatni, de csak annyit tudtunk meg, hogy mogyeri szállásokat kerestek. Hogy mi végből, azt sejtettük. A vitézek lóról szállva hosszú karókkal igyekeznek a még izzó, füstölgő, néhai jurták nemezlapjait félrebökdösni. Beke mindenütt szétszórt holmikat, edényeket, összetört korsók darabjait találja. A leégett jurta füstös váza haltetemhez hasonlatos, a megfeketedett bordák között vaskampóra akasztott fegyverek lógnak. Ezek szerint volt itt férfi, de akkor hova tűntek mégis? Elégett koporsóláda üszkös darabjai parázslanak a rácsozat mellett, alatta a szél jóvoltából fel-felizzik még a nemezszőnyeg.



Emberi test hever a tűzhely mellett, öltözetéből ítélve idősebb nő. Félig leégett róla a ruha, a haja ellobbant, természetellenes tartásban, karmokhoz hasonló, behajlított ujjakkal markol egy kormos és megégett csomagfélét. Közelebbről láthatóvá válik, hogy az egy csecsemő. Az arca épen maradt, meg sem égett, mert a nő maga alá szorította. Megfulladt a füsttől. A jurták között hét-nyolc halott fekszik. Meg nem égett egyik sem, mindegyikkel lándzsa végzett. – Kevés harcost látok – pillant végig a tetemeken Vidra. – Csak nem elhajtották őket? A szállás végéből kiáltás harsan. Beke és Vidra odavágtáznak. – Nézd, parancsnok, találtunk egyet! – lelkendezik Beke egyik fiatal vitéze. – Majd megválaszolja, miként esett a támadás. A sebesült kazár vitéz fiatal, alig húsz. Félrefordított arccal hever, s a hátából nyílvesszőcsonk meredezik. A vessző kettétört, amikor lefordult a nyeregből. Jobbjával még most is görcsösen markolja a kelevézét. – Estig felér a Nagy Legelőkre – jegyezi meg Soma, miután a katonát felültették. Szája sarkából szivárog a vér, s a színéből látják, hogy a tüdejéből jön. Soma a maga térdének támasztja a sebesült hátát, kezéből kiveszi a dárdát, övéből a kést. – Beszéled-e a mogyerit? – kérdezi tőle Beke, és a katona lassan, fáradtan nemet int. – Hát a türköt? A türkre már biccent, de egyből megrázza a görcsös köhögés, és a mellére folyik a szájából kibuggyanó vér. Beke magához inti Kartalt, aki járatos egypár nyelvben. – Kérdezd, kinek a csapatához tartozik. A katona első szavaiból is érthető, hogy a kagán seregébe való, de Kartal szerint a megbízhatóbb törzsek egyikéből, tehát valószínűleg káliz. – Azt mondja, büntetni jöttek, mert nem fizették meg az adót. Amikor ideértek, a szállásfőnek lecsapták a fejét. Akkor elszabadult a pokol, mert a férfiak mind fegyvert ragadtak, csak hát kevesen voltak. Ő meg ötvenedmagával, azt mondja. – Merre mentek a többiek!



– Vissza a gyepűnek – tolmácsolja Kartal. – Nem emlékszik jól, mert már a földön feküdt sebesülten, amikor parancsot adott a vezetőjük, hogy forduljanak meg és hagyják a szállást, ahogy van. Nem üldöztek senkit, valamitől megijedtek, azért szeleltek el. Beke még jó pár kérdést feltenne, de a katona feje a mellére bukik, és ezzel vége evilági létének. – A többit temessétek el – mondja Beke halkan a Kürt-bélinek. Mi továbbmegyünk. Üldözni nem érdemes, túl messzire vannak. Többre jutunk, ha a többi szállást figyelmeztetjük, készüljenek az ilyenre. A vitézek orrát még hosszú ideig facsarta az égő nemez és bőr, s a tűzben elhamvadt emberi hús átható szaga. Beleitta magát a ruhába, talán még a lovak szőrébe is. Beke nyugtalanul vezette tizedét a megszabott úton, fel északnak, a Nyék és a Gyarmat szállásain túlra. Az ösztönei azt súgták, hogy valami készülőben van a folyók vidékén, és ennek gyökereit Itilben, a kazár fővárosban kell keresni. Abban az évben azonban nem történt semmi. Késő őszre járt, mire bevégezték az őrjáratot. Békés, de annál fontosabb munka következett a téli szállásokon. Számba kellett venni a ménest és a gulyát, megvizsgálni, mekkora a szaporulat, amibe természetesen a zsákmányolt állatok is beszámítottak. Azt is meg kellett tudni, hogy a rackanyájban van-e elegendő bárány ahhoz, hogy bőrükből télen az asszonyok ruhákat varrhassanak. Ki kellett válogatni a különösen szép fehér méneket a következő áldozatokhoz. Már most külön terelték őket, minden nap tisztára csutakolták, kényeztették. Ha netán egy kölyöknek kedve támadt, hogy valamelyik hófehér mént akár csak megközelítse, hamar csattant a hátán a korbács. A családfők elvégezték a szokásos szertartásokat a jurták körül, hogy jövőre biztosítva legyen a jó fű, a békés környezet, a tiszta folyóvíz. Ilyenkor a gonosz messzire szaladt, és ha a szállásfő ereje kevés volt a varázslathoz, jött a nagy hatalmú táltos. A keleti gyepűtől sok járóföldre eső mogyeri szállásokon békében telt az esztendő.



A két gyerek belefeledkezik a játékba. Egyikük magasra röpíti a tompa hegyű nyílvesszőt, a másik meg igyekszik azt röptében eltalálni. Ha sikerrel jár, gyönyörű fenyőtoboz a jutalma. Jakti bátya egy kidőlt fatörzsön üldögél, és a fuvolázó szelet hallgatja. Virág a csizmája mellé telepszik a földre, és az öregember térdére fekteti a karját. – Az idén hamar megjön a hó – simít végig az asszony karján féltő szeretettel az öreg. – Figyelmeztetnek a csontjaim. Meg aztán néha hideg szél szalad át a szálláson, észrevetted-e? Lehet, hogy csak én érzem, mert sok tavaszt értem már. De azért korán lesz tél. – Szeretik egymást – nézi a játszadozó gyermekeket az asszony. Mint a vértestvérek. – Hát, az anyjuk csaknem egy – mondja Jakti, és elmosolyodik. Tejtestvérek. Ha te nem vagy, Virág, akkor ez a gyerkőc tán a másnapot sem éri meg – vet egy pillantást a szállásfő, Búzád unokájára, a kis Majkra, aki éppen akkor lőtte magasra a nyilat. Senki nem tudta megmondani, melyik gyerek az idősebb. Kabuk, Virág fia vagy Majk. A szállás sok vért veszített a besenyőkkel vívott nagy csatában, később meg a kagán harcosai nem bírtak magukkal, és több ízben elégtételt vettek a nemzetségen. – Nemsokára a fiadnak nevet kell adni – mondja csendesen Jakti. – Erős, egészséges, a rontás már nem tudja megkörnyékezni. Igazi nevet, harcoshoz illőt válassz neki, Virág. – Félek ettől, bátya. Nincs nekünk miből – szorong Virág. Tudod, mekkora vendéglátással jár az ilyen. Majd valahogyan csak... – Nekem még van nyolc rackám, meg két jerke – vág közbe Jakti, aki nem szerette, ha az ötleteit csak úgy félresöprik. – Háromból az egész szállás jóllakik, hisz kevesen vagyunk. A gyereknek név kell. Látod, már Majknak is van.



– Ő főnök fia, bátya. Neki lehet. De én még azt sem tudom, miből avatjuk majd férfivá Kabukot, ha eljön az ideje. Én nem tudtam eddig... – Tudom, lányom, tudom – int az öreg. – Nincs melletted férfi, aki gyarapította volna a vagyont. Nem hibáztatlak, te csak annyit tehettél, amennyire az erődből futotta. Arról meg igazán nem tehetsz, hogy az a semmirekellő Beke nem keresett meg. – Ne szidd őt, apó – kérleli Virág, és eltöröl egy kóbor könnycseppet. – Visszajött volna ő, ha... Tudom, hogy valami más szólt közbe. – Mondtam, ugye, hogy fogadd el a kérőket? Még a gyászidőt is letölthetted, igazán nem állíthatod, hogy sürgetett valaki. De neked nem kellett egyik se, pedig szép kalimot hoztak volna. A hozományodat pedig állta volna Majk családja, hiszen ezt ígérték. Virág mondana valamit, de az öreg nem hagyja szóhoz jutni. – Azt kellene tudomásul venned, hogy a szállás érdeke náladnál előbbre való. A nemzetségnek gyerek kell, akiből harcos lesz később, s aki megvéd és gyarapít. Még szülhettél volna, talán most se lenne késő. De te inkább megsértettél egy sereg jóravaló legényt. Most aztán várhatod a jóindulatot, te leány... – nyomja meg az utolsó szót Jakti. Mindig így tett, amikor különleges okból éreztetni kívánta Virággal egyedülálló helyzetét. – Ne bánts, bátya. Tudod, hogy én soha... De most rosszat érzek, apó. Valami rossz készülődik. A minap azt álmodtam, hogy a szállásra farkasok rohantak, és az embereket a lábuknál rángatták ki a jurták oldalán, a nemez alatt, ahol a halottakat szokás kivinni. Tán mind halottak voltak már akkor... Nem tudom. Rosszat érzek, apó, nagyon rosszat.
A Megyer téli szállásain az élet folyása hamar megtalálta a helyes utat. A nemzetségek elhelyezkedtek a folyók mentén, és várták, hogy a szállásokra lassan ráereszkedjen a tél csendje. Nem így a fejedelem fegyveres kíséreténél.



Beke és társai, meg Bogát századparancsnok erősen készülődtek egy eljövendő napra, s csak arra vártak, hogy mikor érkeznek meg a nemzetségfők és a szomszédos törzsek első emberei Álmos úrhoz, aki akkortájt még mindig a Legfőbb Hadúr címét viselte. A mozgolódás híre a gyepűn, a fegyelmező és büntető kazár beütések a végeken arra kényszerítették a nagyurakat, hogy meghányják-vessék a jövendőt. Mindezt azért, hogy egy nyelven beszéljenek. Mert a mogyeri törzsek és a csatlakozott töredékek eddig mind élték a saját, külön világukat. Igaz, a kazár a szívéhez talán mégis közel álló Levedi nagyfejedelmet eztán is úgy tekintette, mint a mogyeriek egyedüli urát, és ezt a mogyeri törzsek is elismerték, mégsem pendült még egyszerre az a bizonyos húr, sem a fejekben, sem a lelkekben. Aztán egy szikrázóan tiszta, késő őszi napon – épp, hogy a szállások berendezkedtek a télre – Álmos szállására érkeztek a törzsek fejedelmei. Bogát százada azért volt felelős, hogy a tanácskozás helyét illetéktelen meg ne közelíthesse. Nem kis fejtörést okozott ez a századparancsnoknak, hiszen minden nagy hatalmú vendég ragaszkodott a saját kíséretéhez, mert egyedül bennük látták a személyes biztonság zálogát. Ezek aztán ott bóklásztak, kavarogtak a fejedelmi szállás környékén, s ha ittak büntetés ide vagy oda –, bizony körülnéztek a fiatalabb asszonyok, leányok meg az özvegyek között. – Addig kell ennek elejét venni, amíg baj nem történik – morogta sötét ábrázattal Bogát, amikor meglátott egy Jenő-béli, díszes kaftános, csillogó fegyverzetű vitézt, aki éppen az egyik nagycsalád fejéhez tartozó, szemrevaló leányzót ölelte át, lováról lehajolva. Majd jól kupán találják vágni, attól meg csak elszabadul a pokol. Kinek hiányzik néhány beszakított koponya? – Nekünk meg a fejünket veszi a fejedelem – bólogatott Bogát helyettese, Baksa, egy izmos, félszemű, tapasztalt vitéz. – Azt mondom, tiltsa meg a fejedelem a bejárkálást a szállásokra. Van hely odakint elég, mindenki maradjon, ahol van.



– És mi lesz a vendégjoggal? Álmos urunk összehívatta az urakat a tanácsba, és nem jöhet be a kíséretük a szállásra? Akkor ebből lesz a perpatvar. Úgy tűnt, nem lehet egyszerűen megoldani a kérdést, s csak az adott reményt, hogy a vártnál kevesebb verekedésben kellett Bogátéknak rendet vágni. Végül eljött a tanács napja is, Bogátot pedig a rászakadt felelősség gyötörte: vajon mit tehet, ha a vérmes, hatalmukat féltő urak netán szablyát rántanak egymásra? Mert ezt soha nem lehet tudni, mivel az a bizonyos húr még sosem pendült teljesen egyformán a mogyeri törzsek között. Egy törzs fejének önérzete, bármilyen kicsi és gyengécske volt is a közösség, semmiben nem maradt el Álmosétól vagy Levediétől. S ha ebben megbántva érezte magát, hát akkor... A tanács előtt a táltosok kétnapos varázslássorozatot végeztek. Megölték az áldozatra szánt méneket, birkákat, jósoltak a belsőségből, jövendőt láttak a nyírfák oldalába vájt lépcsőkön felhágva, s kinyilvánították a legfontosabbat: a tanácsnak akadálya nincs, azzal a szellemvilág egyetért, és a Világügyelő sem rosszallja Álmos úr kezdeményezését. A törzsfők és elsőszülöttjeik – már aki részt vehetett a tanácsban – a fejedelmi szállás közepén gyülekeztek, ami messze a leghatalmasabb volt, hiszen Álmos, Levedi után a második, nem akárki. A mogyeri ember, bármilyen megtárgyalni valója is akadt, nyeregből végezte azt. Az urak tehát sorra érkeztek a környező erdőszéleknél kialakított, ideiglenes szállásaikról, kíséretük tisztes távolságra lemaradt mögöttük, de azért figyelték uraik minden mozdulatát és jeleit. Az elsőszülöttek – így Álmos mellett Árpád apjuk jobbján álltak, magabiztosan és hallgatagon. Szólhattak ők is, de csak akkor, ha arra az apjuk engedélyt adott. Bogát a tanácskozás közvetlen helyszínének őrzésével bízta meg Bekét, és a keze alá adott még két másik tizedet. A vitézek laza körben körülállták az urakat, biztosítva, hogy a bámészkodók ne mehessenek közel. Álmos ünnepi öltözékben lovagolt a térre, lova csótárján, tarsolyának lemezén, bíborszínű bársonnyal borított, míves



szablyahüvelyén hivalkodón díszlett az aranyból kivert togrulmadár, a törzs és Álmos nemzetségének jelvénye. Rajta kívül más soha nem viselhette. Beke, amint a gyula elvonult előtte, megbabonázva figyelte az aranyba kalapált madarat, ami voltaképpen nem is madár volt, hanem egy szárnyas égi szellem. Akkor jelent meg Emese, Álmos anyja előtt a tűzből kipattanva, amikor az asszony a jurtában álmát aludta. A táltosok később mind megerősítették, hogy a togrul valóban azért jelent meg, hogy közölje: fia születik Emesének, és a gyermek lelke isteni eredetű. Álmos megállt a tér közepén, s az ifjú Árpád melléje léptette a lovát. Beke egyetlen minutumra szembenézett Árpáddal, s látta, hogy fiatalember létére valószerűtlenül kemény és átható a pillantása. Kissé hajlott sasorra erős akaratról tanúskodott. A törzsek első emberei jobbról és balról felsorakozva ültek földet kapáló, nyugtalan paripájuk nyergében. Látszott, hogy keresik a helyüket, hiszen ez volt az első ilyen alkalom, hogy Álmoshoz egyszerre mindenki tanácsba jött. Persze, aki a seregben is tisztséget viselt, nagyon is jól tudta, hol a helye. Most mindenki Álmoshoz igyekezett igazodni, aki háborús időkben a teljes mogyeri sereg felett gyakorolt hatalmat. Árpád mellett a Nyék törzs vezére állt, aki elsőként ment támadásba, ha kellett. A gyula balján a Jenő, mellette a Kér, tőle balra pedig a Keszi törzs ura. Mögöttük állt még néhány, mind tekintélyes főnök a Gyarmat és a Kürt részéről, s azoktól, akik csak töredékeikben voltak jelen a mogyeri területeken. – Mint látjátok, urak, egyedül a Tarján törzstől nincs itt vezér kezdi Álmos, és hangja magabiztosan csendül, bár halkan és megfontoltan beszél. – A Tarján ura pedig Levedi nagyfejedelem, akit mindnyájan elismerünk vezérlő fejedelmünknek, ahogy azt a kagán akarta. Morgás, sustorgás kap szárnyra, itt is, ott is van valaki, akinek hozzáfűzni valója lenne Álmos utolsó szavaihoz. A félhold alakú sorból lassan, észrevétlenül kör formálódik, s a vezérek egymás



szemébe néznek. Mind kemény, harcedzett vitéz, törzsének legjobbja, de gondolataik mégis igen sokban különböznek. – Tudom, hogy vannak köztetek olyanok, akik a teljes elszakadást óhajtanák a kazártól – folytatja Álmos, és körbepillant. – A Tarjántól azért nincs most itt senki, mert Levedi nagyfejedelem és kísérete most éppen a kagán udvarában tárgyal a mogyeri ügyekről. Mielőtt elindult, megbeszélt velem mindent. Azt is, hogy hívjalak össze benneteket, urak, és nyilvánítsátok ki véleményeteket. A törzsfők egymásra pillantanak, aztán Álmosra és a fiára, mintha másféle magyarázatot várnának az ittlétükre. – Ha hódolásról, feltétlen alávetésről van szó, akkor néhányan már indulunk is haza – szól rekedt hangon egy idős úr, a Nyék feje. – Mi nem azért kínlódunk a gyepűnél a Kérrel meg a töredékekkel, hogy megint belehajtsuk a fejünket a kagán igájába. A mogyeri sosem volt igavonó barom! – emeli fel a hangját, és a többiek zajosan helyeselnek. – Ha a kagán ezt akarja, akkor én a törzsemmel együtt elvonulok, s ha ti maradtok a kazár alatt, hát rám ne számítsatok a gyepű védelmében. – Valamennyien eleget éltünk alávetettségben, és senki sem mondja, hogy azok voltak a legboldogabb évek – válaszol Álmos, mielőtt még kitörne az általános hangzavar. – De a népnek, hogy erősödhessen és túlélhesse a vereséget, amit a kazár gyula segedelmével a „sasok” mértek rá, először nyugalom kell. Szüntelen hadakozva nem tud megerősödni semmi. Ezért okosan kell válaszolni mindenre, ami a kagán udvarából származik. Mert most megint azt akarná, hogy velünk barátságban éljen, és ha mi is úgy vélnénk, befogadna minket a birodalmába ismét. – Hiszen ki sem mentünk a birodalomból, gyula! – rikkantja egy úr. – Jelentős részben még most is a kagán országának a területén élünk. – Ott bizony! – hangzik innen is, onnan is. – És éppen ez a baj! – A ti szállásaitokat nem égette fel a kazár! – kiabálja dühösen a Nyék és a Kér főnöke. – Mi felfogtuk minden csapásukat, hozzátok már el sem jutottak! Alig van már szállásunk a gyepű mentén, amelyiket nem érte támadás. A „sasok” is nézgelődnek utánunk, ki az, aki nem hiszi?



– Úgy bizony, gyula! – ordítja egy másik. – Nyelvet fogtunk mink is! Azt mondta, a kazárokkal megegyezésben van a besenyő, hogy a mogyeri szállásokon rabolt holminak fele az övék marad, ha találkozáskor a kazár portyát békében hagyják, és utána visszatérnek a folyók keleti partjai mögé. Álmos emeli a kezét, és az urak elcsendesednek. Megfontoltan, lassan, higgadtan beszél. – Vannak, akik csaknem mindenüket otthagyták keleten, se jószáguk, se vagyonuk, és sok harcosuk odaveszett. A szavárdok elhagyták a birodalmat, és délnek menekültek, pedig velük erősek lennénk. Azt mondom ezért, hogy mielőtt bárki bármit cselekszik, először gondolja át alaposan, mi kerekedhet belőle. Aki most egyedül marad, az elvész a kavarodásban. – Jól beszélsz! – kiált a Gyarmat vezére. – A szarvasborjút is megzabálja a farkas, ha elhagyja a csordát! Sokan vagyunk már, akik meggyengültünk, velünk nem nehéz elbánni egy szervezett seregnek, mondjuk ki. – A kagánt bosszantják a mogyeri portyák – így a Keszi törzs vezére. – Nehezményezi, hogy nem fér hozzá a ruszok meg a szlávok adójához. – Miért ne szednénk el azt mink, ha már egyszer kitaszított a seregéből? – mordul a Kér főnökének mély hangja. – Elődség! Az kellett nekik mindig, amióta csak az eszemet tudom. Minket előre hajtani jobb volt, mint a kazár csapatokat véreztetni. – Úgy is van! A kagánnak nem kell többet a mogyeri kard! Pénzen vesz hadsereget magának! A rúmi görögök éppen ilyenek! Ha a kazároknak valami nem sikerült, annak Bizánc csak örült, és szövetkezési fortélyaik messze földön híresek voltak. Ha kellett, előző ellenségeikkel is egyezkedni kezdtek, mindig akként, ahogy a birodalom helyzete kívánta. – A kagán új testőrsége perzsa, meg mindenféle más nemzetiségű. – Azt tartja, hogy a mogyeri fogja be a száját, mert mindig megkapta a zsákmányból az őt megillető részt – mondja nyugodt hangon a Jenő törzs feje. Nem is olyan régen még a kagán miniszterei között foglalt helyet a birodalmi tanácsban. Töri is erősen a mogyerit, mert ő sem az ősi ugorok ágából származik. – Most,



urak, látja, hogy a „sasok” miatt gyengék vagyunk. Arra sosem gondol, hogy az ő hadvezérének sorozatos hibái miatt kerültünk ebbe a helyzetbe, csak a végeredmény érdekli. Az pedig most ilyen, láthatjátok. Igaz, nem gyengültünk le egyformán, van, ahol maradt még erő jócskán, de ez nem lenne elegendő ahhoz, hogy egymagunkban felvehessük a harcot egy birodalom jól szervezett hadserege ellen. – Igazat mond! – emeli a kezét az öreg Töhötöm, aki a Kér törzs vezéri posztja mellett a karha, a főbíró tisztségét is betöltötte, ha működött a mogyeri törzsi tanács. Azt beszélték, benne is csordogál némi perzsa vér, a bizalmasai perzsául Tehemten apának szólították. – Mi most nem lehetünk olyan ostobák, hogy a fegyverünket rázzuk. Okosnak kell lenni, urak, és az orrunknál sokkalta előbbre kell látni, hogy ki ne szaladjon végleg a mogyeriből az erő. Álmos bólint, és körbehordozza a tekintetét. A lovak nyugodtan ácsorognak, és súlyos csend telepszik a térre. Bogát a biztonságot szavatoló vitézekre sandít, és alig látható fejmozdulattal jelzi: minden rendben. Eddig, legalábbis... Beke háttal áll a vezérek tanácsának, és a környéket kémleli. Felfedez egy kisebb csoportosulást, amelyik tán a Kürt vezérét kísérte ide, és akik most meglehetős izgatottan tanakodnak. Beke csak hunyorít: három vitéz, akik beszélik a türköt, húzódjon hozzájuk közelebb, de ne feltűnően, csak legalább hallótávolságra. Bogátnak és Bekének jó a szimata, és a megérzéseik is kellőképpen működnek. Tudják jól, hogy a törzsi tanács már régóta nem működik jól, és nagy a törzsekben a zűrzavar. Olyannyira, hogy Levedi és Álmos között már felmerült a törzsek teljes átszervezésének, megkeverésének a gondolata. Bogát és Beke csak körbepillantott, s máris látta, hol nincs meg az urak között a közös gondolkodás vagy az arra való hajlandóság. Ebből pedig – tapasztalatból tudták – a makacs, nyakas, szabadlelkű mogyeri nemzetségeknél könnyen kipattanhat a viszály. Ebben a pillanatban megszólal Álmos. Minden szempár rászegeződik, a törzsfők elcsendesednek.



– Meghallgattunk mindenkit. Mindegyik igazat szólt, nincs mit elvenni vagy hozzátenni. De az lát élesen, aki úgy véli, hogy most nem a hadakozás, hanem a bölcs túlélés ideje jön. Én tudom, miért indult Itilbe Levedi úr. Azért, mert a kagán végérvényesen hatalmat szándékozik adni neki, megerősítené őt szent kündü-kagán mivoltában. Levedi úr nekem azt mondta, hogy ha rajta múlik, nem fogadja el a tisztséget, hanem maga helyett ajánlani fog valakit. Nyugtalanság ütötte fel a fejét a birodalomban, lázonganak a törzsek itt is, ott is. Érthető, hogy a kagánnak nem hiányozna a mogyeri szállásterületeken egy ahhoz hasonló, mert szétforgácsolná az erejét. – Akkor pedig lépjünk ki a birodalomból, és szálljunk vele szembe! Szövetkezzünk azokkal, akik békétlenkednek, lázonganak! – kiáltja egy türelmetlen törzsfő, de a többiek olyan pillantást vetnek rá, hogy azonmód el is hallgat. Álmos folytatja. – Ha mi ezt a helyzetet most kihasználnánk, és a kagántól elszakadnánk, az ő serege szállásonként morzsolna össze minket. Még azt sem tudjuk egészen pontosan, mely törzsek lázadoznak ellene, és hol. Hogyan lépnénk így szövetségre? Aztán ott vannak a rúmi görögök is. Most éppen megint attól félnek, hogy mi megerősödünk. Nekik az lenne jó, ha... –...ha mi most úgy döntenénk, hogy leszakadunk a kazárról, és nyugatnak vonulunk – vág közbe egy nyugodt hang –, hogy minél messzebbre tudjon minket a rúmi birodalomtól. Csakhogy akkor végképp elgyengülünk. A tenger északi partján megszoríthat minket a kazár és a rúmi közös sereg. Nem beszélve a dunai bolgárokról, akik egyszer ezzel, máskor amazzal szövetkeznek. Miért ne szövetkeznének a rúmi göröggel? Mert tőlünk ők is félnek. Általában, urak, mindenki féli a mogyerit a tengertől északra, nem csak a szlávok. – Jól mondod, Töhötöm vezér – helyesel Álmos, s láthatóan nem haragszik a közbeszólásért. Töhötöm bölcs, előrelátó ember, mentes minden hirtelen indulattól. – Ezért ne döntsünk elhamarkodottan. Levedi úr azt mondta nekem, nem fogadja el a tisztséget, de valakinek majd biztosan el kell vállalnia. Ebben a helyzetben ez lesz a legszerencsésebb... ha egyáltalán ilyesmit mondhatunk. Nem



hinném, hogy más választásunk adódhat. A kagán azt akarja, hogy valamiképpen mégis rajta legyen a szeme, no meg a keze a mogyerin. – Akkor hát mi légyen, Álmos vezér? – Hagyjuk meg ebben a tudatban őt, és ne most kerekedjen felül bennünk a vitézkedési vágy. Meg lesz annak is a helye és az ideje. – A te ereidben is csörgedezik kazár vér, uram – szól sötéten a Gyarmat ura, de a többiek rá is olyan laposan pislognak, hogy többet nem mond. – Való igaz – bólint Álmos. – De mogyeri vagyok, a Megyer törzsből való, és az őseim mindnyájan kedvesek voltak a Világügyelő előtt. A hatalom pedig kötelezettségekkel jár, s ezek nem adnak mindig okot a vidámságra. – Téged álomban jelöltek ki, gyula – mondja Töhötöm. – Ezt mindenki tudja. A türkök úgy mondják, hogy megvásároltak az Örök Égtől. Ki lenne hát nálad alkalmasabb a vezérségre, ha úgy hozza? – Figyeljetek rám, urak! Levedi urunk legalább annyira nem akar a kazártól függőségben élni, mint mi – szól halkan Álmos. – Mielőtt elment Itilbe, tanácsot tartott, és ott a bölcsek azt mondták, legyen a mogyeri végre a maga ura. Nem látták, hogy ez máról holnapra nem megy. A kagán ravasz, s nemkülönben a miniszterei, a tanácsadói. Igen okos emberek, átlátnak a szitán. Becsapni őket szinte lehetetlen. Csak egyetlen út mutatkozik, mégpedig, hogy a mogyerinek kell okosabbá és fortélyosabbá válni. Különben megismétlődik, ami ötvennél is több tavasszal ezelőtt, hogy sikertelenül hadakoztunk az alávetettség miatt. Ha most is így történik, szedhetjük a sátorfánkat, és nem telik bele egyetlen emberöltő, a sztyeppén híre-hamva sem marad a törzseinknek. – Így is van! – dörgi a Keszi tagbaszakadt, domború mellkasú, szilaj tekintetű ura. – Keletről ott várnak a „sasok”, és mozgolódik mindenféle népség. A magatok szemével láthattátok, mire képesek, ha rólunk van szó. Ha meg a kagán hívja őket, a zsákmányért úgy zúdulnának a nyakunkba, mint a legyek. A legelőink, a földjeink, a szállásváltó útjaink kellenek nekik, hogy élhessenek. Mert őket is zargatják keletről, azokat meg megint mások szorítják. Én egyetértek a gyulával!



– Mégegyszer mondom, urak, hogy férjünk meg a bőrünkben folytatja Álmos, de ujjainak ideges vibrálásán, ahogy a díszes szárat morzsolgatja, meglátszik, hogy súlyos mondatokat készül kimondani. – Levedi urunk azt ígérte, hogy a kagánnak elmondja: a katonái sarcolják a mogyeri törzseket, felégetik a szállásokat. Ha azt kívánja a kagán, hogy férjünk meg velük és váljunk újra a birodalom alattvalóivá, először meg kell állítania a gyilkos portyákat. Ha pedig azt, hogy adót fizessünk neki, most még azt is el kell fogadnunk, egy ennél sokkal magasabb cél érdekében. Akkor nem fogja csak öldösni a mogyerit, mi pedig rendezhetjük a sorokat és erősödhetünk, gyarapodhatunk. Álmos részletesen elmondta, hogy a kagánnak ugyan meg kell adni ideiglenesen az adót, de azt a mogyerinek össze is kell szednie valamiképpen. Nyíltan hangoztatta, hogy a kijeviekkel olyan viszonyt akar kialakítani, amely szerint a kazár mellett a mogyerinek is fizeti az adót, a béke egyfajta megváltása érdekében. Mégiscsak a mogyeri az erős délkeleti és déli szomszédjuk. Az urak a portyákat, a szlávokon történő rajtaütéseket szorgalmaznák, és Álmos ennek sem mond ellent. – Legyen. Gondoskodjatok róla, hogy a kagán adója összegyűljék. Hogy miképpen, az a ti dolgotok, de nem veszélyeztethetitek a mogyeri érdekeket. A zsákmány fontos kérdés, arról pedig majd teszünk, hogy ne is maradjon el. – A kazár birodalomban mindenütt tüzek gyúlnak mostanság, gyula – rikkantja a Nyék vezére. – Mit tanácsolsz, mit tegyünk? Mert megperzselődni se akarunk. – A birodalom forrongó törzseivel egyelőre semmi dolgunk jelenti ki Álmos, és Beke felkapja a fejét. Tudja jól, hogy a kálizok annak idején szövetséget ajánlottak fel. Hogyhogy erről ilyen keveset tudnak a törzsfők? Ki és mi okból titkolta el? Álmos így folytatja: – A lázadó törzsek haladjanak csak a maguk útján. Ebbe most mi nem szólunk bele, a kagánnak kell rendezni, ha elbír velük. Ha most mi beavatkoznánk, azt a kagán a mogyerin rögvest megtorolná.



Szóljon közületek az, aki azt hiszi, erősebbek vagyunk most a kazárnál! – hordozza körbe pillantását a törzsfőkön. – Azok a lázadó káliz-kabarok oda húznak majd, ahova jónak látják – jegyzi meg a Kürt vezére. Félig mogyeri, félig türk nyelven próbálja megértetni magát, ezért használja a „kabar” szót, ami lázadót is jelent. – A mogyeri vezéreknek meg nekünk is az a dolgunk, hogy majd akkor döntsünk, mit kezdjünk velük, ha már kopogtatnak a gyepűn. Mást addig nem szabad. Nagy hiba lenne beavatkozni bárki oldalán. – Egyetértek veled – int a törzsfő felé Álmos. – Akkor járunk el jól, ha most csak kívülről szemléljük, mit tesznek. A birodalom minden belviszállyal csak gyengül, de nem biztos, hogy ezt éppen a mogyerinek kell kirobbantani. Ezzel mindenki egyetért. Születőben az egység. A törzsfők között egy sem akad, aki más véleményen lenne. Még két napot maradnak a Megyernél, mielőtt visszaindulnának saját szállásukra. – Én meg azt mondom, hogy a mogyeri bizton támaszkodhat Levedi urunk varázserejére – erősítgeti a Megyer egyik tekintélyes nemzetségének feje. – Ennek a földnek a szellemei támogatják és erősítik őt, s ameddig ez így van, nem érheti baj a mogyerit, de a baskírt meg a többit sem, az oltalmunk alatt. Ezt mondja a főtáltos, és ehhez tartsa magát mindenki, aki a véreinek jót akar.
A tél semmi újat nem hozott. Nem esett sok hó, eredményes volt minden vadászat, a jég alól meg bőséggel húzgálták elő a súlyos hálókat a halászok. A szállásokon pár hétig mindenki csak az Álmos kezdeményezte gyűlésről beszélt, és találgattak mindenfélét, de aztán lassan elhamvadt ez a tűz is. A nemzetségek készülődtek a tavaszra. Ha gyermek született, megünnepelték, ha temetni kellett, nem maradt el a végtisztesség. Mert esett bőven, ebből is, abból is.



Levedi nagyfejedelem valóban intézhetett a kazár kagánnál valamit, mert a tél közepétől elmaradtak a rablóportyák és a mogyeri területre történő becsapások. Besenyőt sem láttak ősz óta. Bekének sem akadt sok dolga. Elina, a felesége ugyan továbbra sem ajándékozta meg gyermekkel, és már régen nem úgy közeledett az urához, mint hajdanán, miután Beke szabaddá tette. Elina bizony sok mindent elfelejtett. Csaknem minden nap meg kellett jelennie Álmos valamelyik főemberénél vagy Árpádnál. A gyula erőteljesen kacsingatott északnyugat felé, ahol a ruszok erőssége, Kijev állt, s ami csak egy iramodásra volt a mogyeri gyepűtől. Elina, asszony létére, továbbra is tolmácsolt, s eközben egyre inkább úgy gondolta: nélküle megáll az élet a jurtapalotában. – Miért nem kergeted el? – kérdezte Csontos, az íjasmester az asszonya miatt folyton rosszkedvű Bekét. – Gyermeket nem szült neked, lehet, hogy nem is tud, vagy másféle praktikákat eszelt ki. Látom én, miként viselkedik. Az asszonyaink, akikkel még kedves volt nemrég, mind panaszkodnak, hogy főúri ivadéknak gondolja magát. – Úgy bizony! Maga elé öt lóhosszra már le sem lát, olyan magasan hordja az orrát! – toldotta meg a másik, aki végtelen türelemmel farigcsálta az íjak csontlemez erősítéseit. – Hallgass ránk, Beke. Zavard el. Senki nem vet meg érte, hiszen meddő. Vagy tán őt félted? Arra gondolsz, mi lesz vele nélküled? Ettől ugyan ne tarts. Olyan jól elhelyezkedett már a gyula környezetében, hogy jobban nem is kell. Neked rosszabb lenne tán, mert magadra maradnál, de ő azonmód találna helyet. Beke nem kergette el Elinát, bármilyen fennhéjázó módon viselkedett is vele meg a többiekkel. Nem olyan fából faragták a vitézt, hogy bárkivel is tárgyként bánjon. Inkább tűrt tovább, bár a vígság egyre inkább elhagyta, és le is soványodott. Vitézhez méltatlannak tartotta az örökös nyavalygást, és nem is ő volt az, aki unos-untalan szóvá tette a gondjait, hanem a bizalmas barátai. Magában kénytelen volt elismerni, hogy mélységesen igazuk van. Ha tehette, ismét soron kívüli szolgálatokat vállalt, csak ne kelljen huzamos időt eltöltenie egy fedél alatt a feleségével.



Elinát semmi más nem érdekelte, mint a saját személyes vagyonkájának és ázsiójának gyarapodása. Ajándékokat mindig kapott a munkájáért, nem is csekély értékűt, a szálláson pedig felnéztek rá, mint „fontos asszonyra”, akire a gyulának és a fiának is szüksége van. Amint a tavasz beköszöntött, és Álmos tervbe vette, hogy Kijevbe indul, azonnal ügyeskedni kezdett, és el is érte, hogy csatlakozhasson. Ez azonban még odébb esett, mert előbb olyan események vették kezdetüket, amelyekre ilyen formában maga Álmos sem gondolt.
A Kér törzs a gyepűnél, távol a Megyertől és a Tarjántól, békésen töltötte a telet. Se születés, se haláleset nem bolygatta meg a nyugalmat. Az öreg Jakti egyre gyengülő szemekkel bámulta a látóhatárt, bár maga sem tudta, vár-e valamire. Már csak üldögélt naphosszat, beszélgetett azzal, aki éppen arra vetődött, vagy történeteket mesélt Gecsének és Majknak a régi idők véres csatáiról. Mert a kis félárva Kabukból ezen a télen Gecse lett. A fiúcska egyre cseperedett, és mára semmiben sem különbözött a többi szállásbéli gyerkőctől. Férfivá ugyan még nem érett, avatni még nem lehetett, de a felnőtt nevét megkapta. Jakti a ki tudja, honnan megmaradt néhány dirhemen vásárolt neki egy lovat, és a fiúcska a nyeregből úgy érezhette, máris a Kér törzs harcos állományának oszlopos tagja. Meg is ülte becsülettel, akár szőrén, és úgy gondozta, vigyázta, ápolgatta a kis kócos, pusztai lovacskát, mint legdrágább kincsét. Persze, volt idő, amikor örökös kíváncsiságával csaknem a sírba kergette az öreg Jaktit. – Megmondtam már, hogy nagy harcos volt. Erős, rettenthetetlen, napokat tudott leszállás nélkül a nyeregben tölteni, abban is aludt vágta közben. Ez volt a te apád, fiam – erősítgette Jakti, és ugyancsak vigyáznia kellett, hogy mindig ugyanazt mondja a fiúnak, aki vadászkutya módjára figyelt minden elejtett szóra. – Ne törődj te azzal, miket beszél a többi kölyök összevissza. Még csak a közelébe



se érhetnek apád vitézségének. Ha egy kézzel elkapná őket, így ni... – és az öregember megmutatta, miként szorítaná ki a szuszt a rettentő Beke vitéz minden arra érdemtelenből. Csak azt nem mondta el, hogy Beke életben van. Ezt Virágon és rajta kívül még egyvalaki tudta biztosan. Ő pedig nem beszélt senkinek, még Virágnak sem soha Bekéről, pedig testvérként szerették egymást. – Apó – firtatta Gecse –, a vitézek, akik a csatákban ottmaradtak, most mind a Világügyelő jobbján ülnek? – Nem mind. Csak aki jó ügyért, bátran, vitézi módon halt meg. Ilyen volt apád is. Ő bizonnyal ott ül, és iszogatja a kumiszt a jobb oldalán. – Akkor miért nem állítottatok anyámmal kis bálványt a ligetben, mint mindenki más? A jurtában sincs neki szobrocskája. Jakti készült a válasszal, mert sejtette, hogy Gecse előbb vagy utóbb megkérdezi ezt. – Hát csak azért nem, mert innen nagyon messze veszett el a csatában. Azt mondta a táltos a mi földünkön, hogy az ő helye mindig a legnagyobb, legerősebb védőszellemek között lesz eztán, mégpedig a házi tűznél, látod? – dobott Jakti egy darabka ürüszeletet a lángok közé. – Neki így áldozunk, mert anyádhoz ő áll a legközelebb. Védelmez minket, vigyáz rád, ha vágtatsz a lovadon, ha a kelevézzel gyakorolsz, ha a léknél halászol. Mindig. Minden mozdulatunkat látja és figyeli. Gecse megrágta magában az öreg szavait, elraktározta, újból előszedte, alkotó részeire bontotta, majd alkalmasint megint összerakta. Képzeletében legendás, hatalmas harcos képe bontakozott ki, aki egymaga ötven besenyőt vágott le, de a „sasoknak” hatalmasabb szellemek segítettek, s ő elbukott. – Nem kellene bolondítani a gyereket – rosszallotta Virág. – Mi lesz, ha majd egyszer megtudja, hogy az apja él, csak más család feje lett? Akkor hogyan magyarázod meg neki, hogy csak hazudtál? – Így van, apó – szólalt meg egy fiatal nő a félhomályból. – Gecse eszes kisfiú, nem felejt el soha semmit. Egyszer csak meg kellene neki mondani az igazat...



– És rontsunk le benne mindent, amit eddig felépített magában az ő vitéz apjáról? – vágott közbe Jakti. – Én példaképet nem adhatok neki, öreg vagyok már. Ennek a gyereknek férfiember kellene, akivel együtt járhat vadászni, vadkacsára cserkelhetnének a nádasban, felnőtt íjjal tanulná a célbalövést és a harcosok mesterségét. Virág, hogy ez nem lehetett így, abban te vagy a ludas. Te meg, Alta, ne adj nekem tanácsokat. Alta nem is adott. Véletlenek sorozata játszott közre abban, hogy Beke a Kér törzsnek éppen ezen a szállásán tette le a lóról. Keresték vajon? Ki tudja. A kistermetű, vézna és félkezű leányt nem siratta senki, mert nem is hiányzott senkinek. Beleveszett a folyóba – mondogatták, mert ez kézenfekvő magyarázatnak tűnt. Amikor Beke lecsúsztatta a nyereg mögül, és magára hagyta, mivel maga nem akart bemenni az idegen szállásra, Alta úgy érezte, nincs nála elveszettebb ezen a világon. Téblábolt az idegen szállás szélénél, a kutyák megmorogták, és néhány gyerkőc bizalmatlanul méregette. – Ni, ez már a negyedik, újhold óta – csodálkozott Búzád felesége, amikor a hidegtől vacogó, mezítlábas Altát megpillantotta a szállás végéről baktatni. – Meglesznek majd a múltkoriakkal célzott Jaktira és Virágra, s ugrasztott is egy gyerkőcöt, hívja oda az öreget. Alta azóta Jaktival, Virággal és Kabuk-Gecsével éldegélt, s tette azzal az egy, vézna kezével, amit csak tudott, hogy meg ne szólják, lustaság vádja ne érhesse. Vigyázott a téli szálláson a vöröses szőrű és rosszindulatú emsékre, ha malacoztak a veremben. Még éjszaka is arra ügyelt, hogy a koca agyon ne nyomja a kismalacokat. A szállás, ha meg nem is szerette, azért elfogadta. Az eladó sorban lévő leányok pedig őrá nem féltékenykedtek. Ugyan kinek is kellett volna éppen Alta? – Érdeklődött a nyergesmester a gyerek után – morogta csak úgy, félvállról Jakti. – Azt mondta, ügyes keze van, meg tudná tanítani egyre-másra. Ki kellene próbálni, hátha megtalálja a számítását egyszer.



– Attól félek, hogy sokkal jobban érdekli a harc, a vitézkedés, mint a nyeregkészítés – sóhajtotta Virág, és egy kis cseréptálban ételt nyújtott át a jurta előtt üldögélő öregembernek. – Akkor pedig... –...akkor pedig Gecse éppúgy elmegy portyára és háborúzni, mint a többi, Virág – vágott közbe ingerülten Jakti, és jelezte, hogy ezzel részéről le is zárta a vitát. – Elvégre fiúgyerek, nem? Nohát akkor! Fújt egyet, mint a vadkan, és ujjaival golyóbisokat gyúrt a meleg köleskásából. Valamiért azonban elhagyta az étvágya. Arra gondolt, amire Virág is, és alig ment le a falat a torkán. Ahogy a tavasz bontogatni kezdte az első rügyeket, Virág egy késő esti órán Jakti mellé ült a sátor oldalában. Az öreg tudta jól, hogy valamit akar, s egy idő után már ingerelte, hogy Virág csak ül, és a csillagokat bámulja. – Bökd már ki, no! Látom, valami kikívánkozik... – A nyergesmester az este megállított. Azt mondta, hogy ma el akarta náspángolni Gecsét, mert figyelmetlen volt. – Nem szokás elverni a gyereket – méltatlankodott Jakti. – Milyen hatalmas bűnt követhetett el? – Valamit eltört, azt hiszem. Egy kész kápát, vagy mit. Szétrepesztette, mert ügyetlenül fúrta bele a lyukat. Aztán meg elszaladt. Egész délután a nádas mentén bujkált. – Nekem azt mondta, hogy rendben ment minden – mondta az öreg, és magában mosolygott. Szerette Gecsét, mint a tulajdon unokáját, a véréből valót. Még a csínytevéseiben sem azt látta, mint más. Az öreg felfedezte benne a tettrekészséget, a találékonyságot. Ő már látta, hogy Gecséből nem nagyon lesz sem nyerges-, sem íjasmester, mert ezeket az eszközöket a gyerek inkább használni akarta, semmint készíteni. – Nem megmondtam, hogy apa kell neki? – mormogta a bajusza alatt, és a nemezlapnak dőlt. – Apa nélkül a gyerek olyan, mintha... Elharapta a mondat végét, mert tudta, hogy Virágban ezzel csak feltépi a régi sebet. – Megértettelek, apó. Értettem már akkor, amikor először mondtad. Tudom, hogy igazad van... – No! Tán csak nem beadod a derekad valamelyik kérőnek, te leány?



Virág lassan felállt, és felegyenesedve, szelíden, de eltökélten nézett az öregemberre. Jakti akkorának tűnt csak a sötétben, mint egy kisebb zsák. – Megkeresem Bekét, apó. Eldöntöttem. Amikor csak lehet, indulok, mert ezt más nem intézheti. Tudom, hol van, és... –...és jelentkezel házasságtörőnek, ugye? Elfeledted tán, hogy felesége van? Te mondtad, hogy a magad fülével hallottad. Jakti hangja szisszent a sötétben. Dühös volt, mert az asszonyban most nem látott semmit a megszokott, bölcs előrelátásból. Úgy vélte, csak kétségbeesésében vagdalkozik, s nem számol a következményekkel. – Nem így gondolom, apó. Természetesen nem követek el házasságtörést. De Bekének tudnia kell, mi van velünk. Ha majd elébe állok, megtudom, amit most még csak sejtek. Akkor majd meglátom, miként vélekedik. Talán még az is meglehet, hogy... Jakti várakozással nézett az asszonyra, de ő nem folytatta, csak sóhajtott egy mélyet, és megcsóválta a fejét. A vállait mázsás súlyok nyomták. – Te tudod, Virág. Én soha nem álltam elébed, ha valamit akartál. Megbízom benned, de féltelek. Ígérd meg, hogy csak akkor indulsz, amikor mindent jól átgondoltál, és nekem is elmondtad, mert két fej többet ér egynél. Virág megígérte, és bebújt a jurta szőnyegajtaján. Mikor másnap hajnalban az öreg szokása szerint felkelt, hogy a tűzre újabb hasábot rakjon, az asszony helye már üres volt.
– Kelj fel, no! Beke! Ébredj már! – rázta Vidra a tizedese vállát. Beke egymaga aludt a jurtában, mert asszonya már hetek óta feléje se nézett. Igaz, nem is tudott volna, mert Álmos utasítására nyugatra távozott egy különítménnyel, ami szökött foglyokat csípett el, és volt köztük három, aki szlávnak vallotta magát. Kellett a tolmács, és Elina volt leginkább kéznél.



– Élvezi az asszonyod a helyzetét, ugye? – bizalmaskodott Vidra. – Úgy ajnározzák, mint valami nagyasszonyt. Még szolgálókat is adott melléje Álmos úr. Hova süllyed a világ... – Hagyd abba! Mégis csak a feleségemről beszélsz – utasította rendre Beke, bár tudta, hogy igaza van a legénynek. – Nyergelünk-e? – Nyergelünk, mert Bogát vár. A teljes holmidat hozd, mert nem tudja, mikor jövünk vissza, azt mondja. – Merre lesz a sétalovaglás? – Honnan tudjam? Majd megmondják. Eddig is úgy volt, nem? No, megyek, keltem a többit. Vidra elviharzott, csak a lova patáinak dobogása hallatszott jó darabig a sötétben. Bogát a jurtájában várt rájuk. Beke leült mellé, és pár szem kölest dobott a tűzbe. Bogát jurtájában már ott volt az összes tizedes, és még egy százados, aki rendesen Bogátot helyettesítette. Tavaly a gyepűn kazár portyázók leverték az egyik tized parancsnokát, Karát. A mindig vidám, mokány kis fickót mindenki sajnálta. A helyettes szemre kemény vitéznek tűnt, de a természete is olyan volt. Bogát jó hangulatban volt. – A fejedelem úgy döntött, hogy enged minket egy kicsit lovagolni. Nem sokat, csak éppen a kagán fővárosáig. De amit most mondok nektek, annak ebből a jurtából kimenni nem szabad. Mirigy verje hétszeres átokkal azt, aki a száját eljáratná. A tizedesek bólintottak. Mindenki fegyelmezetten üldögélt a fal mellett, maga alá húzott lábbal, karba öltött kezekkel. Bogátot tisztelték valamennyien. – Arról lenne szó, hogy elkísérünk egy olyan követséget, amelyik Leveditől indul a kagánhoz. Nagy tudású emberek, a főfejedelem bizalmasai. Nemrégen érkezett a kagántól egy hasonló követség, és most éppen útban vannak Álmos úrhoz. Azt beszélik, fontos dolgok vannak készülőben. Kijelölik majd a mogyeri jövőt. Súgás-búgás kapott szárnyra a jurtában: mi lehet mindennek az oka, no és a veleje? Miért nem tudnak erről mások, csak a nagyok? – Nem kell találgatni! – mordult Bogát. – Mi a gyula fegyveres kísérete vagyunk, ez nekünk nem lehet tisztünk. Aki még egyszer



szólal erről, leváltom, és a század balszárnyának legvégére rakom máglyarakónak, megértettétek? Bogát soha nem beszélt a levegőbe. Ha tehát megígérte, abban bárki biztos lehetett, hogy be is tartja. Elcsendesedett a jurta, csak a tűz pattogott. – Elkísérjük a követeket, akik tizenketten vannak. Van közöttük, aki nem is beszéli rendesen a mogyerit, csak türkül tud, de van, aki vagy öt nyelven folyékonyan elboldogul. De nekünk velük semmi dolgunk azonkívül, hogy vigyázunk rájuk. A lehető legrövidebb úton és a legnagyobb titokban kell haladni, vitézek. Közben pedig kinyitja mindenki a szemét és a fülét, mert ha visszajöttünk, a gyula még azt is tudni akarja, mennyi a hal az Itilben. Hogy mi az, ami fontos? – pillant körbe Bogát. – A Kazár Birodalom keleti és középső részein békétlenkednek. Lázong néhány törzs meg nemzetség, gondolom, hogy tán a kálizok, esetleg az Örs, meg amolyan iráni perzsa töredékek. Az egész belső területre nem terjedt még ki, és feltételezem, hogy a kagán serege le is veri hamarjában. De beszélik, hogy mindenütt újra fellobban a lázadás lángja, legények. No, ebben lenne a mi feladatunk. Bogát mosolygott a bajusza alatt a sok értetlen arc láttán: – Olyanok vagytok néha, mint a birkák. Hogyan nem találtátok ki még ebből, mit kell nekünk tenni? Hát nem mást, mint megtudni mindent, amit csak lehet, a lázadókról, a vezéreikről, arról, mi a szándékuk, ha győznek. Az, aki ebben az ügyben a mi Álmos fejedelmünk jobbkeze és tanácsadója, azt mondta, néhányan csatlakoznának a mogyerihez. Beke szemei előtt megvillant a tavalyi kép, amikor Álmos és a vezérek a téren gyülekeztek a tanácsra, hogy megegyezzenek az alapvetően fontos kérdésekben. Ott hangzott el erre utalás, de akkor abban állapodtak meg, hogy a mogyeri be nem avatkozik. Ez pedig, amit most vár tőlük a mogyerik jelenlegi gyulája, nem más, mint kémkedés a Kazár Birodalom szívében, a kagán és a miniszterek orra előtt. Beke, ahogy ide gondolatban eljutott, rögvest szót is kért, de Bogát leintette. Jelezte, tudja, mit akar a tizedese, de a kérdésnek most nincs itt az ideje.



– Van-e olyan a tizedekben, aki nem tudja tartani a száját? – kérdezte a százados, és a vitézek méltatlankodó arckifejezésén látta a választ: a gyula fegyveres kíséretében ilyen ember nem létezhet. – Hát csak azért mondom. Amint a nap feljön, indulunk, úgy készüljetek.
A vitézek összesúgtak-búgtak Elina mögött. Maguk között csak hatunnak, úrnőnek nevezték, mert a drága ruhákba öltöztetett asszony minden mozdulatából, szavából kicsengett, hogy nagyra tartja magát, legalábbis ami a tolmácsolást illeti. Igaz, lovagolni is úgy tudott, mint a férfiak, és törékeny alakjához sehogy nem illett fennhéjázó magabiztossága, amivel az őt kísérő, vitézségükre rátarti férfiakat csaknem az őrületbe kergette. Az alaposan elkapatott Elina egy ideje valóban hitte, hogy nélküle megáll az élet. Szavait ugyan nem válogatta meg, amikor egyszerű közvitézzel beszélt, de ha főemberrel hozta össze a szerencséje, olyan mézesmázas és kenetteljes lett egyszeriben, mintha egész életében ezt tanulta volna. Bekéről alig beszélt, s ha mondott is valamit nagy nehezen, a mondatokból kicsendült: csak egy tizedes, akivel nem lehet dicsekedni. Mert ha legalább századot vezényelne... A szálláson, ahova a kazároktól szökött foglyokat összekötözött kezekkel kísérték, már várták a gyula vitézeit. Elcsodálkoztak az úrhatnám asszonykán, aki úgy rendelkezett a körükben, mintha maga lenne a szállás feje. Mikor nem fogadta el a felkínált, tiszta, takaros jurtát, amiben megvolt minden, amit csak kívánhatott, még két szolgálólány is ott sertepertélt, a vitézek egymásra néztek, és megvonták a vállukat: nekik aztán mindegy. Elina alhat a szabadban is, a tűz mellett, ha nem fél egymagában. De hát egyszerű közvitézekkel aludjék, és éppen ő? Beköltözött a jurtába, de egész idő alatt fúriaként rohangált, s nem hagyott nyugtot senkinek.



A foglyok kihallgatását másnap reggel elkezdték. Volt egy szláv, aki nem óhajtott Elinának semmit mondani, pusztán, mert a nőt látta benne, az alacsonyabb rendű teremtést, aki nem érdemli meg, hogy férfiember az ő jelenlétében ossza meg a nem asszonyi fülnek valót. Ezt a makacs, tagbaszakadt, önérzetes férfit elrángatták a katonák, és kikötötték az erdő szélén egy lecsupaszított aljú fenyőhöz, ahol mindenki jól láthatta. Álmos megbízottja sorra kihallgatta a foglyokat, bár túl sokat nem tudott meg. Egyszerű emberek voltak, s gyaníthatóan a mogyerik fogságából kerültek nemrég az emberpiacra, s onnan zegzugos utakon a Kazár Birodalom területére. Nem tudtak semmit, de nem is nagyon érdekelte őket, mi zajlik a birodalomban. Elina sértett önérzetét és határtalan hiúságát borzolgatta a tagbaszakadt szláv viselkedése, még akkor is, amikor a szerencsétlent már kikötötték. Egy darabig dúlt-fúlt, aztán a kezébe vett egy korbácsot, és ráérősen a fenyőhöz sétált. – Most van időd azon töprengeni, miként add meg a tiszteletet a gyula bizalmasának – lépett a vértől szennyes ingű szláv elé. Nekem még soha senki nem merészelt ilyesmit mondani, főleg nem egy ilyen koszos szláv, mint te. – Szlávot te ne szidj, mert az vagy magad is! – hörrent a férfi, és ütlegektől dagadt szemével megvetően Elinára meredt. – Az ilyent, mint te, odahaza megfojtjuk. – Nagy a szád, mert azt hiszed, ugyanolyan nő vagyok, mint akik odahaza a faludban, a piszkos ruháikban szaladgálnak, és kormos gerendaházakban a mocskot szedegetik a szerencsétlen kölykeik alól. Engem a mogyeri gyula maga küldött, te kiherélt görény! Azzal hátralépett, meglendítette a korbácsot, és végigvágott a férfi arcán, majd mellkasán. Hasadt a bőr és a néhol még ép vászoning, a férfi lesunyta a fejét, de Elina ütötte-vágta, ahol éppen érte. Közben meg szlávul érthetetlen szavakat visítozott, ahogy a torkán kifért. – Mit művel? Nézd má’... – mutatott egy mogyeri vitéz a dühöngő hárpiára. – Vegyétek el tőle a korbácsot, még megöli azt a szerencsétlent. Pedig kár lenne, nézd, milyen izmos, erős rabszolga.



De valahogy senkinek nem akaródzott a gyula bizalmasával tengelyt akasztani. Nem volt rá szükség, mert Elina kifulladván otthagyta a vérben úszó, hörögve levegő után kapkodó szlávot a fenyőfa törzsének kötözve. A korbács a férfi egyik szemét is kiverte. – Ez a nő maga a gonosz. Ilyen asszonyállatot még a táltos se tudna kitalálni – súgta az egyik riadt szállásbéli asszony. – Nézd meg, nincs azon a szerencsétlenen egyetlen ép bőrdarab sem, úgy megverte. – Megyek, viszek neki vizet, meg lemosdatom, ha ez nem látja sandított a másik Elina felé. – Azt mondta az uram, megvenné az őrtől a férfit, de így már kinek kellene? Elina, miután valamilyen csekélység miatt kihajította a jurtából a két szolgálólányt, magára húzta az ajtó szőnyegtakaróját, és dúlvafúlva aludni tért. Még igazából az sem érdekelte, hogy a tüzet táplálja, így az el is hamvadt szép lassacskán, csak a parázs maradt. Talán el sem aludt még, amikor egy fura árnyék fölé hajolt, de tán még érezhette a bűzös leheletét, aztán Elina számára egyszerre elsötétült a jurta, nem világított többé a parázs... Az ő szemei legalábbis nem látták. Sötét árnyék lebbent át a rácsozatra feszített nemezlapokon, s eltűnt a sötétben. A gyula vitézeinek eleinte szemet sem szúrt, hogy a „hatun” reggel nem kelt fel. Általában sokáig aludt, és a vitézek óvatos kérésére sem volt mindig hajlandó egyből felkelni a puha bőrökről. Most is azt gondolták, a szeszélyes asszony majd csak kidugja az orrát, ha beleunt a lebzselésbe. Mikor a nap delelőre hágott, és még akkor sem került elő, a csapat vezetője beküldött egy helybéli nőt a jurtába, keltse már fel. Visítva, jajveszékelve szaladt ki az asszony, tenyerébe temette az arcát, és futott a saját jurtája felé. A csapat vezetője berontott Elinához. A tűzhely feketéllett középen, elhamvadt a parázs is. Elina a bőrök között, gondosan betakargatva feküdt. Ha felületesen szemléli valaki, talán nem is veszi észre a vékony zsineget, ami mélyen belevágott a nyakába. Először a csapat vezetője is csak megrázta az asszonyt, majd a vállait megragadva felültette volna, de a test már merev volt.



– Világot ide! – kiáltott, és egy katona tüstént ott termett mellette az égő zsaráttal. A vezető akkor vette észre a zsineget, amit az asszony nyakán hátul gondosan csomóra kötöttek. – Azonnal hívd ide a szállásfőt – rendelkezett, és a vitéz elviharzott. A jurta körül riadt ábrázatú nők és férfiak gyülekeztek. – A mogyeri gyula leghívebb tolmácsát megfojtották az éjszaka. Ezzel a zsineggel, ni! – mutatta fel a vékony, de erős idegből készült alkalmatosságot, amelyet a vadászok tőrkészítéshez használtak. Jelentkezzen, akinek ilyesmi a birtokában van! Összenéztek a szállás lakói, néhányan feltették a kezüket. Ők azok, akik rendszeresen hurkokat helyeznek ki a vadcsapásokra. Majd mindenkinek van ilyen idege, már csak az íjak okán is. – Ti négyen, álljatok külön – utasította a halálra vált embereket a vezető, és intett a vitézeknek, akik körülvették és megkötözték valamennyit. – Kaptok egy kis időt! Addig találjátok ki egymás között, hogy ezt a gaztettet melyiktek követte el. Szállásfő bátyám! fordult a riadt tekintetű, idős emberhez a vezető. – Neked kell majd döntened velem együtt, ha a bűnös megvan. Ha megmondják, magunkkal visszük Álmos úr szállására. Döntsön a sorsáról ő. Ámde délutánig sem dőlt el a kérdés. Mind a négynek húszan is igazolták az éjszakai hollétét. – Becsületes emberek ezek, és jó harcosok, te vitéz – fordult megkönnyebbülve a szállásfő a gyula küldöttjéhez. – Csak idegen harcosok vére tapad a kezükhöz. Az pediglen mikor nem dicsőség? – Lehet más is. Például asszony – bökte ki a vezető, nagy riadalmat keltve a nők körében. – Keressétek tovább, addig nem indulunk el a szállásodról. – Várjatok! – A tömeg mögül egy vékonyka hang szólt. A férfiak között egy csapzott, riadt tekintetű nő bújt elő, és remegve megállt a szállás feje előtt. – Én tegnap este megitattam, megmosdattam azt a rabot, aki oda volt kikötve ahhoz a fához – mutatott a fenyő felé, melynek törzse mellett most senkit nem láttak. – Az asszony – Tengri nyugtassa – megverte korbáccsal... – Tudjuk! – dörrent a szállásfő.



– Ki vezette el a rabot? – kérdezte a vitézek parancsnoka. Nem jelentkezett senki. A szállásfő a lánykára meredt, és vonásai eltorzultak: – Écska! Te elengedted azt a foglyot? A törékeny kis asszony hangos zokogásban tört ki: – Megsajnáltam, apa! Megsajnáltam, értsd meg! Úgy megverte az az asszony, hogy nem volt rajta tenyérnyi ép bőr. Az egyik szeme is kifolyt. Én csak... – Láttad elszaladni? – Nem tudott az már futni. Csak bebotorkált a sűrűbe – szipogta a nő, és az inge ujjába törölte könnyeit. A parancsnok pár fős csapatot indított a fogoly felkutatására. – Megtaláltuk a nyomait – jelentette később egy vitéz. Körbement az erdőben, több helyen lefeküdt, vagy inkább eleshetett. A nyomai itt, az asszony jurtája mögött tértek vissza. Jól kivehetők, mert mezítláb volt. Vér is van, bőséggel. Itt leskelődhetett, amíg ki nem várta a legjobb időt. Akkor mászott be a nemez alatt, és megfojtotta. Az asszony ágyán, a takarókon is találtunk vért. Az összevert szláv mindenütt otthagyta a nyomát. – Keressétek meg, apa – fordult a parancsnok a szállás fejéhez. Ha megvan, erős kísérettel Álmos urunk szállására kísérjétek, megölni nem szabad. Ezzel a nővel meg a szolgálókkal, akik magára hagyták az asszonyunkat, bánj belátásod szerint. Hé! Vitézek! rikkantott a kíséret tagjai felé. – Indulunk! Mire végzek a málhámmal, mindenki lovon legyen!
Bogát magasra emelte a kezét, és megálljt intett a kíséretnek. A kazár követek a mogyeri harcosoktól védve, a csapat közepén ügettek. – Itt megállunk, vitézek! Beke! Tiéd az őrzés gondja! rendelkezett, és az összeszokott csapat tudta a dolgát. A szálláscsinálással hamarjában végeztek, meggyulladtak az őrtüzek, a lovakat ellátták.



Addig egyetlen vitéz sem kezdett el a vacsorájával foglalatoskodni, míg a lovai rendben nem voltak. Beke emberei teljes fegyverzetben, tág körben vették körül a hevenyészett tábort. Övükön ott lógott az íj és a nyíltegez, a görbe szablya, kezükben a kelevéz. Nekik alkalmasint a többiek vittek elemózsiát az őrhelyre, mert maguk nem foglalkozhattak az ételkészítéssel. Beke sorra járta, ellenőrizte őket, és tudták jól, hogy a tizedes, sánta lába ellenére, igen kemény ember, s fenyít, ha szükséges. – Hé! Ide, tizedes! Vidra vagyok! Ide! – hangzott a kiáltás egy dombtetőről, és Beke arra fordította a lovát. Vidra és társa egy girbegurba fa törzsének támaszkodott, a lovak pár rőfnyire békésen legelésztek. – Láttunk lent az előbb valakit. Úgy néztem, egy asszonyt mutatott Vidra a domb túloldalán csobogó patak partjára. – Ez a tökfej itt megugrasztotta nekem – verte hátba a társát, aki elvörösödve szabadkozott. – Errefelé tartott? – kérdezte Beke. – Úgy láttam, tudja, hogy itt vagyunk. Gyanús volt, hogy érezhetően került minket. Mit keres ilyenkor egymagában errefelé egy nő? A legutolsó szállás majd háromnapos ügetés. – Ha meglátjátok, kapjátok el, és hívjatok a síppal. Be ne hozzátok a táborba, itt őrizzétek. Értitek? Intettek, hogy értik. Beke levágtázott a dombról, hogy a lassan félhomályba boruló sztyeppén a többi őrt is ellenőrizze. Amikor végzett, megállt egy dombháton, és bámulta a sötét égen izzó kardként végigvágtató hullócsillagokat. A fény egy pillanatra megvilágította a fák törzsét, majd ellobbant, akár az élet.
IX.



Amikor Virág reggelre kelve eltűnt a jurtából, az öreg Jakti első gondolata az volt, hogy előhozza legjobb lovát a ménesből. Már ritkán ült nyeregbe, rosszul is látott, a szíve pedig rendetlenkedett néha. Leemelte a jurta rácsozatáról a nyerget, megsimította, letörölte róla a port, íját, tegezét mellé fektette, aztán elbandukolt a ménes felé. Félúton volt visszafelé, amikor kipirult, riadt képpel Alta szaladt elébe: – Bátya! Ugye, nem akarsz itt hagyni te is? Ezt nem gondolhatod komolyan! Hát hogyan legyek én meg egymagam a fiúcskával? – Nem olyan fiúcska az már, te. Maholnap legény. Gecse nem elveszett gyerek, nem köll azt félteni. Virág miatt sokkal inkább aggódom. – De hol találnád már meg, apó? Azt se tudod, merre ment, csak itt hagyott minket. Merre keresnéd, ha... – Nem a te dolgod, Alta! Törődj a magadéval! – torkolta le az öreg mérgesen, és Alta sírva fakadt. – Ne bánts engem, apóka, hiszen én csak féltelek. Féltem Virágot is, de látod, ha egyszer valamit a fejébe vesz... – Akkor meg ne nyivákolj itt nekem! Inkább segíts a málhát... a nyereg mögé... Az öreget fuldokló, nehezen szűnő köhögés rázta. A szája szélén vékonyka vércsík csordult. Alta vízért szaladt, itatta. – Vérzik a szád, apó. De... talán nem is a szád... Apó, drága bátyóka, ne menj el. Nem jössz vissza, tudom, ha most elmész... Jakti elengedte a kötőféket, és leült a földre. Hátát egy beásott oszlopnak támasztotta, és mélyeket lélegzett. Időről időre elfogta a kínzó köhögés. Alta mellette guggolt, és féltőn simogatta az öregember megvénült kezét. – Tán igazad lehet, te lány – mondta nagy sokára, de hangjában bosszúság vibrált. – Jobb, ha most inkább... még... maradok. Hozzál nekem egy nyelet kumiszt. Onnan a tömlőből, az ajtó mellől. Alta elrohant, de út közben nem felejtette el ugrasztani a szomszédokat.



Kisvártatva vagy tízen ácsorogtak Jakti körül. – Nicsak, beteg a gyógyító? – évődött egy idősebb harcos a Csoknya apa családjából. – Ládd-e, te mennyit meggyógyítottál, de rajtad kívül nálunk ehhez senki nem ért. Mit tehetnénk érted? – Semmit. Csak segítsetek be a jurtába. Valahogy... elfáradtam morogta rosszkedvűen Jakti. Alta visszavezette a lovat a ménesbe, aztán szedte a lábát hazafelé. Az öreg már az ágyán feküdt, és egy babvető asszony éppen a jóslási szerszámait rendezgette a tűzhely mellett. – Mit hozzak, apó? Mézet? Az jó a köhögésre. Vagy sajtot? Van friss – ült le mellé Alta, és megsimogatta az öregember homlokát. De hozok neked méhsert is, ha akarod... – Nem kérek semmit, lányom. Semmit. Nyisd meg a füstlyukat és az ajtót, hadd járjon a levegő. A babvető javasasszony alulról verte meg a dobját, s a bőrre helyezett babszemek táncba kezdtek. A három fehér és a három fekete szem a vastag vonallal megrajzolt körökből ki-kiugrált, jobbra-balra csúszkált. – Nem jó! Nem jó! – sipította. – A fekete meg a fehér babok közül négy is a másiknak koccant, s a fehér babok egyike se jutott be a fekete körbe. Ez bizony nem jelent jót, Jakti. Azt hiszem, szemmel vert téged valaki, vagy a jótevő szellemed magadra hagyott, hogy elkísérje Virágot. – Jól van már, elég volt, Pirók! Ha kíséri, hadd kísérje, Virágnak nagyobb szüksége van rá – morgott az öreg, aki nem nagyon hitt a javasasszonyoknak, néha még a sámánoknak sem, bár ez utóbbit nem verte nagydobra. Rosszul tűrte volna a közösség. – Aludni akarok, Pirók, ne verd annyira azt a dobot. Majd gyere vissza, ha szólok. Ebben aztán benne rejlett, hogy ha Jaktin múlik, nem szól soha. Az öregasszony kibaktatott, Alta pedig lekuporodott az öreg mellé. – Tettem a tűzre illatos füveket, adtam az istenkének ételt, italt, hogy segítsen meggyógyulni, apó. Akarod, hogy meséljek az Égben Lakozókról? Sok szép mesét tudok... – Hagyd, Alta, nem vagyok már kisgyerek. De azért köszönöm. Az Égi Atya látja a te jó szívedet, nem lesz bántódásod se éjjel, se nappal, meglásd. Éjjel az egyik fia törődik majd veled, az, amelyik a



Holdat igazgatja, nappal meg a másik, a Nap felelőse. Kedves vagy te nekik, lányom. Az Istenanya pedig éjjel és nappal vigyáz rád. Mert ő a teremtő, minden élet forrása, az örökké kék égbolt, és övé az élet vize... Jakti elbóbiskolt, a leány pedig óvatosan betakarta a subával. Felkelt, megigazgatta a tüzet, és egy darabka kumiszból készült sajtot dobott bele. – Isten Anyácska, ugye, most ránk figyelsz éppen? Kérlek szépen, beszéld meg a mi szellemeinkkel, hogy ne kívánják még maguk közé az apó lelkét. Nekem még szükségem van rá...
Virág a kereskedők útján kocogott végig, azon, amely egyben a Kér meg a Nyék szállásainak váltóútja is volt. Sebtében összekapott magának annyit, amivel ellehet pár hétig, akár egymagában. A nyereg mellé kétoldalt bőriszákokat akasztott, abban volt minden holmija, meg egy összecsavart, teveszőrtakaró a kápa mögött. Ebbe burkolózva aludt, ha az úton halálosan elfáradva a szemét sem tudta már nyitva tartani. Nem volt teljesen védtelen. Jaktinak három íja is ott lógott tegzestől a jurta rácsán, Virág ezek közül vett kölcsön egyet. A félig teli tegezt mellévette, és az elülső kápára akasztotta. Ezen kívül egy kés és egy kelevéz, meg egy medvebőr suba volt mindene, a rajta lévő ruhán kívül. A suba jó szolgálatot tesz éjjel vagy esőben, ha nyeregben kell maradni. Úgy lovagolt, mint bármelyik férfi, és igyekezett, hogy minél kevesebb útonjáróval találkozzon, hiszen egy magányos nő mindenkinek feltűnik. Ha szembejöttek, Virág élesen irányt váltott, vagy kényelmes ügetésre fogta a hátast, és messziről intett csak a süvegével, ahogy a férfiak tették. Egy hete volt már úton, de senkivel nem kellett közelebbi kapcsolatba kerülnie. Úgy tervezte, hogy egészen a Megyer törzsig lovagol, a fejedelmi szállásig, s majd ott – bevetve minden női praktikát és furfangot érdeklődik Beke hollétéről.



Az úton másra sem tudott gondolni, mint arra az egyetlen emberre, akit urának tekintett még akkor is, amikor semmi reménye nem maradt többé, hogy viszontlássa. Amikor ott, a fagyos folyóparton véletlenül meghallotta, hogy Beke él és felesége van, hetekig nem találta a helyét. Miközben azon igyekezett, hogy senki meg ne lássa őrlődését, lelkének önmarcangoló magányába süllyedve terveket szőtt, miként bizonyosodhatna meg minderről, Mert Virágot se abból a fából faragták, hogy valamit csak úgy birkamód tudomásul vegyen. Azon kapta magát esztendőkkel ezelőtt, hogy Györkre már nem is gondol, és az űrt a szívében Beke töltötte be. Az a Beke, aki elfeledkezett róla, aki képes volt másik törzshöz távozni, ott feleséget vásárolni magának. Elképzelte, ahogy Beke gyűjtögette a harcokban a kalimra valót, megsokszorozta kezdetben csak maréknyi vagyonát. A vagyont, amit együtt terveztek gyarapítani, ha Beke visszatér a kenger háborúból. Azt a vagyont, amit most egy másik nővel oszt meg. És a megosztásban egyre-másra megjelent előtte egy másik jurta. Az ágy a bejárattal szemben, kis emelvényen áll talán, és szőnyegek, függönyök is takarják, hogy Beke és felesége életének ezen oldalát se zavarhassa semmi. Amikor idáig jutott, úgy érezte, mintha az ősök ereje költözött volna a lelkébe. Önkéntelenül is gyorsabb iramra ösztökélte a derest, mert Virág nem volt veszítős fajta. Azon a napon a katonákat már akkor észrevette, amikor az első felderítők megjelentek a nyírfaliget mentén. Kitapasztalta már, miként mozog egy szállásról szállásra igyekvő lovas, és miként egy fontos feladatot teljesítő katonai egység. Tisztes távolban megvárta, amíg elvonulnak előtte, aztán a nyomukba eredt. A katonák látványa megdobogtatta a szívét. Beke is ott lehet közöttük. Miért is ne lehetne? A hibát akkor követte el, amikor a pihenő ideje alatt csaknem beléjük szaladt. Legalábbis Vidrába, aki őrséget állt a dombon az egyik társával.



Virág átlábalni készült a domb alján csörgedező patakon, mert úgy gondolta, felülről jobban beláthatja a vidéket, amikor a tető felől hang csattant: – Állj meg, hé! Le a lóról! Önkéntelenül balra rántotta a derest, az állat a hirtelen mozdulattól vágtába ugrott, és ragadta magával Virágot, végig a patak mentén, hol meg a kavicsos mederben. Patái alól magasra szökött a csillogó víz. Virág hagyta, hadd rohanjon. Csak nagy sokára látta úgy, hogy visszafoghatja kissé, és elrejtőzött egy nyírfaligetben. Erősen szürkült már, és a pusztai ember tudja, hogy jóval alkonyat előtt meg kell kezdeni az éjszakai szállásverést. Most elkésett, ráadásul még attól is tartott, hogy utánaerednek, mert kémnek hiszik. S ha Beke esetleg éppen ebben a csapatban lenne, a vele történő találkozást Virág nem így tervezte. Elhatározta, hogy mielőtt bármit is tenne ennek érdekében, mindenekelőtt tisztán akar látni. Sok kétely gyűlt fel zaklatott lelkében, és volt már annyira tapasztalt, hogy tudja: ilyen ingatag talajra nem építhet. Nem rakott tüzet aznap éjjel. Leült a földre, a hátát nekivetette egy fa vaskos törzsének, és a medvebőr subát magára igazgatta. A lovat bátorság gyanánt szorosan maga mellé vette, és hallgatta az éjszaka hangjait.
A kazár követeket kísérő különítményt másnap utolérte hat lovas. Valamennyien Álmos kíséretéhez tartoztak, és a Kérhez igyekeztek. Nem kímélték az állatokat, az erőteljes, izmos pusztai lovakat habosra verte a tajték. Nem szándékozták az időt feleslegesen múlatni Bogátnál, meg aztán látták is, hogy fontos parancs az övé. Meghúzták a felkínált kumiszos tömlőt, rövid időre leszerszámoztak, hogy a lovak levegőhöz jussanak. Amint az állatok megérezték a hasi hevederek lazulását, izmaikba is új erő költözött. Tüdejük megtelt friss levegővel, és valószínűleg gyönyörűnek találták az életet, miközben gazdáik a tajtékot csutakolták a túrós szőrzetből, ők pedig az abrakos tarisznyába dughatták busa fejüket.



– Bogát testvér! – szólította a vezetőt az egyik, de hangjából érződött, nem mindenki fülének szánja a mondandóját. – Itt van-e az osztagodban az a tizedes, akinek a felesége szláv nő? – Ühüm – bólintott Bogát. – Csak nem veletek van az asszony, vagy esetleg a közelben? Beke, akire gondolsz, nem nagyon szeret róla beszélni. Tudod, azt mondja, hogy mint tolmács, bármely fontos is a fejedelem számára, azért mégsem való közénk. – Ezt nem vitatom, Bogát – felelte vállát megvonva a vitéz, és egészen a százados mellé lépett. – Mikor jöttetek el a szállásról? Bogát megmondta. A vitéz bólintott, és megigazított egy hevedercsatot a nyereg előtt. – Az asszonyt megfojtotta egy szláv a nyugati gyepűn. Mert az a nő véresre korbácsolta. Alig értem – csóválta a fejét a vitéz, és töviről hegyire elmondta, amit az ügyről tudott. Bogát azt mondta, mindenképpen szólni kell erről Bekének. Erős vitéz, megszokta a szenvedést, ezt is túléli majd. Az idegen harcos visszavonult, és tisztes távolból figyelte, miként vált szót Beke és Bogát. Beke komor arccal hallgatta a parancsnokot, és a végén is csak ennyit mondott: – A szellemek mindig tudják, mit miért tesznek, bátyám. Ha elérkezettnek látták az időt, hogy büntessenek, akkor azt is tudták, miért tették. – Lehet, hogy a szállás rossz démonai voltak az okozói a dolognak, Beke. Ha azok rászabadultak az asszonyodra... – Ne áltassuk egymást, bátyám! – vágott közbe Beke, és Bogát most átsiklott a tiszteletlensége felett. – Mindketten tudjuk, hogy Elina már rég magában hordozta a büntetést. Vártam már, mikor történik valami, igaz erre nem számítottam. A feleségem soha nem tudta átérezni, mit jelent egy nagycsalád tagjának lenni, mogyeri módra viselkedni, tenni a dolgokat. – Beszélik, a gyula annyira feldühödött, hogy nem engedte meg a szállásfőnek eladni a szlávokat – jegyezte meg Bogát. – Utasítást adott, hogy ha nem mondják meg, hol van a társuk, aki az asszonyodat megölte, kössék föl mindet, egytől egyig. Azok meg



csak nem beszéltek, így aztán... Tengri mindig igazságot tesz, Beke öcsém. – Vagy legalábbis küld valakit, aki helyette cselekszik – mondta halkan Beke elboruló tekintettel. – Illendő lett volna ott lennem a temetésén... Hát igen, a temetés... Elinát saroglya szállította a Megyer törzs fejedelmi szállására. Mindenféle vastag kelmékbe beburkolták, és a szállás táltosa, ahol Elina elköszönt az élettől, elkísérte a menetet, hogy út közben óvja minden rontó szellemtől, démontól. A holttest cipelése ebben a melegben nem volt épületes dolog, de Álmostól való félelmükben senki nem vállalta fel, hogy ott temessék el, ahol megölték. Ez ellen persze a szállás vezetői és lakói is erősen berzenkedtek. Nekik az lett volna a jó, hogy Elina testével együtt eltávoznak tőlük a rontó erők is. Márpedig, ha náluk hantolják el, nem biztos, hogy a megfelelő végtisztességet meg tudják adni, s azzal sem lehettek tisztában, milyen erő birtokában van az a gonosz, amelyik az asszony haláláért közvetlenül felelős. Így aztán mindenki fellélegzett, amikor a gyászos menet elindult a Megyer törzs szállásvidékére. A táltos útközben mindenféle varázslatokkal igyekezett megelőzni, hogy a szellemek miatt baj érje a menetet. A melegben a test átható szagot kezdett árasztani, ezért illatos füveket szórtak a saroglyára. Álmos maga rendelkezett, hogy az asszony testét a szállás temetőjének melyik részében földeljék el. Nem volt mogyeri vérből való, bár életében a fejedelem számára fontos tevékenységet folytatott. Ezért a temető balszárnyán, az előkelők és az egyszerű asszonyok között kapott helyet. A fejedelmi szálláson Elina nevét hamar elfeledték. Mika újra a legfontosabb tolmáccsá lépett elő, s meg is becsülte hivatalát. Beke jurtájának szőnyegajtaját a szállást őrző bajtársak szorosan eltorlaszolták. A tűz elhamvadt benne, nem tudni, volt-e valaki, aki elmondta előtte az ősök szelleméhez intézett köszönő szavakat. Amikor az emberek elügettek a jurta előtt, senkinek nem jutott eszébe a néhai, szláv vérből való asszony, aki oly hatalmasat változott, rabszolgából a fejedelmi család bizalmasává lett, s közben



elfelejtett mindent és mindenkit, akinek valaha is köszönettel tartozott.
Minderről Virág egy árva szót sem hallott. Összeszorított fogakkal tűrte a magányos út minden kínját, kerülgette gondosan a szembejövőket, de már jól tudta, hogy Beke abban a különítményben van, amely elől elmenekült. A vitézt egy napon végre közelről is látta. Már jól benne jártak a Kazár Birodalomban, és Virág egyre óvatosabban járt a nyomukban. Kora hajnalban, éppen hogy pirkadni kezdett csak, Virág indulni készülődött, és egy sekély kis patakhoz vezette inni a derest. Egy nyiladékon át a sztyeppére látott, és Bogát tábora ott feküdt előtte, alig két nyíllövésre. Tapasztalatból tudta, hogy ilyen távolságon már őrök lehetnek, ezért visszabújt a fák fedezékébe, és óvatosan megkerülte a patak könyökét. Amint a kelő nap sugarai elborították a síkot, Bogát tábora is szedelőzködni kezdett. Virág akkor pillantotta meg Bekét, igaz, először nem volt benne biztos, hogy ő az. De a vitézek között csak egyetlenegy volt, aki bicegett, és magasságra is megegyezett vele. Ott tett-vett a lovak mellett, aztán az indulásnál hátravágtatott, és az őröknek messziről rikkantotta: – Hé! Szedelőzködjetek! Két nyíllövést maradtok hátra, Vidra! Virág halántékán dobolni kezdett valami, a vér lüktetett a torkában. Ez ő volt, semmi kétség. Felismerte a hangot, ami mit sem változott. A Bogát vezette csapat rátért arra az útra, amely csaknem nyílegyenesen vezetett Itilbe, a folyók torkolatához, a hatalmas, tengerméretű, sós vizű tó partjára. Ahogy a távoli települések között átvágtak, füstszagot éreztek a levegőben. Bogát csökkentett az iramon. Tapasztalt vitéz volt, semmi kedvet nem érzett ahhoz, hogy beleszaladjanak egy félreérthető helyzetbe. Aztán az út mellett megpillantották az első halottat.



Egy idősebb férfi hullája hevert pár ölre az út szélétől, arccal a homokos földön. A hátán egy hatalmas, alvadt vérfolton ezernyi légy döngött. A lovak a fejüket kapkodták. A kazár követek egymás között fojtott hangon tárgyaltak, arcukra riadalom ült. Itil irányából porfelhő közeledett. – Összébb húzni a biztosítást! – adta ki halkan a parancsot Bogát, és Beke értette: ez annyi jelent, hogy a hátra és oldalra kiküldött biztosítókat alig fél nyíllövésre be kell vonnia. A porfellegből csakhamar kazár lovasok bontakoztak ki, és Bogát a homlokát ráncolta. A kazár küldöttek legtekintélyesebbjéhez lovagolt. A férfi türk volt, de szépen beszélte a mogyerit és még vagy három másik pusztai nyelvet. – Szükség van rád – mondta Bogát. – Nem tudom, kik ezek, de mindjárt ideérnek. – Majd rendezem velük – felelte a követ, de a szemében félelem csillogott. – Igen, uram, rendezed, de engem aggaszt, amit látok – mutat maguk mögé Bogát. – Békeidőben sehol nem hagynak temetetlenül halottat az út mellett, közvetlenül a főváros környékén. A füst is idegesít, az orromban érzem még mindig. Valami nincs rendjén errefelé, és attól tartok, nem lesz sima az utunk. – Ne szólj semmit, ha ideérnek – nyugtatta a kazár úr. – Majd én beszélek, és te csak ügyelj, hogy az embereid össze ne csapjanak valamiképpen a mieinkkel. Mert nekem meg az nem hiányozna. Sok itt a katona, levernének benneteket szemvillanás alatt. Ezek zsoldosok... Ismerheted őket, vitéz. Nem sokat tépelődnek, ha ölni kell. Még élveznék is. A kazár lovasok századosa a mogyeri különítménytől ötvenlépésnyire visszafogta a csapatát, erre Bogát is megálljt intett az övéinek. – Megyek, beszélek velük – javasolta a kazár követ, és Bogát kénytelen-kelletlen bólintott. Nem nyugtatta meg, hogy a követ nem kért maga mellé senkit. A szeme sarkából végigpásztázta a csapatát, és látta, hogy a mogyeri vitézek nyitogatni kezdték a tegezek fedelét,



igazgatták a fegyverövüket és a ruházatukat. Utóbbit avégből, hogy ha úgy hozza, ne legyen útba semmi. Bogát tisztában volt vele, hogy ha harcra kerül sor – amit ilyen időkben soha nem lehet kizárni a mogyerik nagy örömmel húznának íjat a kazárokra. Mindig is így gondolkodtak, főleg, amióta újból fellángolt a függetlenedés gondolata. Egy harcos, büszke és szabad pusztai nép mindent elkövet, hogy a nyaklót lerázza. A kazár követ előre lovagolt. A szemben lévők közül kivált két tiszt, és félútig elébe rúgtattak. Kölcsönös üdvözlések, majd halk tárgyalás következett. Bogát látta, hogy a kazár követ erőteljesen magyarázott valamit, majd a tisztek széles ívben mutattak a látóhatár felé, és a maguk igazát bizonygatták izgatott hangon. Hosszú percek teltek el. A mogyeri vitézek éles, messzi távolságokhoz szokott szemét nem kerülte el a kazár katonák visszafogott feszültsége. Idegesen babráltak fegyvereiken, a tegez fedelét markolászták, vagy ideges lovukat nyugtatták. A követ visszaügetett. – Azt mondják, hogy néhány törzs békétlenkedik, ezért kellett felégetni pár falut – magyarázta. – A vidéken több járőr mozog, olyanok, mint ők, de mi tovább vonulhatunk Itilbe. Parancsba kapták, hogy semmilyen mogyeri vagy hozzájuk tartozó, kíséretükben lévő személyt és csoportot nem abajgathatnak, legfeljebb udvariasan megkérdezhetik, hova tartanak. – Hm! Értem már. Nálunk maradt a követségetek másik fele – vigyorgott kajánul Bogát. A követ folytatta: – Nem csak az maradt ott. Közben indult egy újabb, nagyobb urakkal, méltóságokkal. Levedi fejedelmet kísérik vissza Itilből. Amíg ők vissza nem térnek, addig feltétlenül béke lesz a kazár és mogyeri között. – Mondott valamit arról, kik lázadoznak? – A szokásos. A kálizok és a hozzájuk húzók. Nem kell olyan komolyan venni. Ez a zsoldossereg elég erős, hogy letörje a



szarvukat. Egy sereg fej legurul, a piactereken elrettentésül egymást követik majd az akasztások, de másként nem megy. – A Kazár-tenger túloldalán a görögök attól félnek, a kazár és a mogyeri együtt túl erős lehet ahhoz, hogy a bizánciak biztonságban élhessenek. – Ebben van valami, barátom. De a kagánnak nem áll szándékában mostanában Bizánc ellen indulni. Azt elhiszem – gondolta Bogát, hangosan azonban nem mondta ki. Belső villongások egyetlen kormányzatot nem ösztökélnek arra, hogy megosztva erőit más helyeken próbálkozzék, főként nem az országon kívül. – Azt hiszem, jobb, ha te vezeted ettől kezdve a csapatomat – javasolta a követnek Bogát. – Nem szeretnék belefutni egy ideges őrjáratba. Helyettese ezekre a szavakra nagyot nyelt, de Bogát az ujja hegyével mutatta: nyugalom, tudja ő, mit csinál. Ebben pedig senki nem kételkedhetett, mert Bogát olyan forró helyzetből is kiszedte már a csapatát nem egy esetben, amiből egy gyengébb vezetői képességekkel megáldott vitéznek legfeljebb a lelke szabadulhatott volna. – Gyertek utánam. Nem kell ezentúl se előre, se hátra biztosító. Még azt hinnék a mieink, hogy valamire készültök – mondta a követ, bár parancsnokként udvariasan maga mellé vette Bogátot. – Úgy érzem magam, mint a mogyeri túszok a kagáni udvarban morogta Bogát, de nem lehetett annyira dühös a történtek miatt, hogy óvatosságából, éberségéből veszítsen. – Remélem, ahova megyünk, ott azért nem lesz túl sok rács, uram. Igazából a kőházat se szeretjük... – Nem kell aggódnod. Az én házamba megyünk, az udvaron lesz hely az összes vitéznek, kényelmesen elszállásolhatjátok magatokat. A lovak kapnak abrakot, nektek is jut elég mindenből. Csak arra kérlek, hogy tartsátok magatokat a megegyezéshez. – Nem egyeztünk eddig semmiről – nézett Bogát a kazár követre, és az arcán ugrálni kezdett egy izom. – Éppen itt lenne az ideje annak is. Ne tartsatok semmitől, én állom a szavam. Ha odaértünk, elmondom a feltételeket.



Bogát csapata két oszlopban, lépésben vonult be Itil városkapuján. A széles utcákat hol döngölt földdel, hol meg kővel, de volt olyan rész is, ahol égetett téglákkal burkolták. A napmelegben a házak vályogfalai fehéren izzottak, és a módosabbak kőpalotáinak cizellált ormain megcsillant a fény. – Mindenhol katonák vannak – sziszegte Bekének Bogát. – Emlékszel még? Most jött el az ideje annak, amit még odahaza mondtam. Kezdhetitek kinyitni a szemeteket.
Virág alig bír beugratni a lovával egy félig ledőlt, kormos falú, kiégett vályogház mögé. Felsóhajt, amikor senkit nem talál, s biztonságban érezheti magát. Ez a legtávolabbi ház a város határában, de a fő kereskedelmi út mellett építette valaki, aki láthatóan nem volt kedves a kagán katonáinak. Hogy miért gyújtották fel, azt Virág nem tudta, mert neki fogalma sem volt a lázongásról, ami a katonaságot gyilkolásra, megtorlásra ösztökélte. A szembejövő kazár katonák se veszik észre, és elvágtatnak a rom mellett. Virág leugrik a nyeregből, és a lovat száron vezeti be a leomlott fal hasadékán át egyenesen a néhai gazda lakószobájába. A keményre döngölt padlón sötét foltok, alvadt vér nyoma. Összetört házi alkalmatosságok szomorú maradványai szerteszét, egy kettétört szablya markolata, rajta arasznyi penge. Megrokkant tűzhely, néhány megszenesedett polc a falon, és egy kiégett ágy. Az udvarra néző ablakon valaha függöny lehetett, az égésnyomok és pár árva foszlány erről tanúskodik. Több helyiségből áll a rom, de élő embernek még a közelben sincs nyoma. Virág minden helyiséget átkutat, és örömére az egyikben a megpörkölődött szőnyeghalom alatt kazár női ruhákra lel. Leszerszámozza az elcsigázott derest, minden magával hozott holmiját egyetlen vászonzsákba gyömöszöli, majd válogatni kezd a ruhadarabok között. Ismeri valamennyire a kazár viseletet, és fellélegzik, mert olyasmi akad a kezébe, amit magára szedhet.



Beke és a csapat a szeme előtt vonult be a városkapun. Látta, miként állították meg őket a kazár katonák, milyen ellenségesen méregették a követeket kísérő mogyeri különítményt. Ebben az öltözetben, fegyvereivel, lovával be nem mehetett volna Itilbe, mert az első őr kirángatja a tömegből. Lázasan kutat tovább. Talál egy fedeles kosarat, benne két fürt szőlőt, egy kis kamrafélében pár csupor mézet. Egy további edényben méhviaszt tárolt néhai gazdája, csoda, hogy akik felgyújtották a házat, ezt nem vették észre. Estére teljesen átvedlik kazár asszonnyá. Lováról minden szerszámot leszed, és a ház egyik csaknem épen maradt zugában elrejti. Így tesz minden nála lévő fegyverrel, az egyetlen kés kivételével. De tüzet nem mer gyújtani. A málhában maradt még valamennyi száraz, porrá tört hús, a tömlő alján víz, azt keveri össze, és csak úgy, melegítés nélkül, lassan eszegeti. Jobb, mint a semmi. Olyan helyet keres magának éjszakára, ahonnan az utat láthatja. A kazár asszonyok ruhája szürkés vagy fehér, színes kendőkkel, de szép számmal járnak feketében is. Virág egy ilyent ölt magára, így a sötétben az sem vette volna észre, aki két lépésre megy el mellette. Árnyék suhan az úton: róka vagy farkaskölyök lehet, nem láthatja tisztán. A csillagok és a hold felhők mögött bujkálnak, és a fürge állat egyetlen ugrással veti magát a térdmagasságú párkányon szundikáló sármányok közé. A kis madarak felriadva éktelen csivitelésbe fognak, és egyikük verdeső szárnyakkal hull a faltöredék aljába. A vadász eltűnik a sötétben. Virág a tenyerébe emeli a csöppnyi, kétségbeesett életet. Csíp, karmol szegényke, de a fél szárnya bénultan lóg. Az asszony másik tenyerét védőn fölébe tartja, majd mindkettőt összezárja. Egy idő után a madárka elcsendesedett, és az asszony leemelte róla a tenyerét. – Te szegény, hát neked is csak eddig tartott. Én nem tudok rajtad segíteni, kis madár. Bár tudnék...



A hold elől elúszik egy hasas felhő, és ezüstös fénybe borul a vigasztalan táj. A madárka törékeny teste már alig piheg, és Virág érzi, hogy önkéntelen remegés fut át a tollakon. A szárny végén a szívverés ritmusára rezegnek a sárga evezőtollacskák. Egyre lassabban és lassabban. Utoljára még megremeg az apró madártest, mintha még szárnyalni szeretne. Virág nem érzi többet a tenyerén a kétségbeesetten kalapáló kis szív dobbanásait. Körmével megnyitja a madárka csőrét. – Repülj csak, repülj, kicsi lélek. A madarak paradicsoma vár rád is. Ott nincs törött szárny, nincs metsző téli szél, s nem kell félni attól, hogy hajnalra dermedten hullsz az ágról a hóba. Macska, ölyv, sólyom – semmi sincs. Csak szelíd madarak, tudod? És ha tavasszal majd a lombok közül madárdalt hallok, tudom, hogy te vagy az. Csak egy oktalan, szerencsétlen kismadár volt, amelyek százezrével csivitelnek, repdesnek és halnak meg minden nap, de az asszonyt a kismadár miatt érinti meg az értelmetlen elmúlás jeges lehelete.
Álmos és kísérete a lehető legnagyobb pompával vonult be Levedi szállására. Az idős fejedelem nemrég érkezett fényes kazár kísérettel Itilből, és aki élt és mozgott, az mind láthatta, hogy készülődik valami Kazária északnyugati tartományaiban, amelyet Levedi iránt érzett, bár önös érdekű tiszteletből éppen a kagán hívott mostantól Levédiának. Levedit magas rangú kazár urak kísérték hazáig, és gyors lovakon futárok rúgtattak előre, hogy megvigyék a hírt: a főfejedelem tanácskozni hívja Álmost és fiát, Árpádot meg a karhát. Hogy nem akármiről, azt is sejthette bárki. A futárok meg sem álltak Álmos szállásáig, de az úton egy árva szót nem tudott kihúzni belőlük egyetlen szállásfő, nemzetségfő sem. Meglehet, maguk sem tudták az igazságot, így aztán továbbra is csak találgattak a kíváncsiak.



Levedi szállásán nem volt mostanában ekkora sürgés-forgás. Még az egyik feléből a másikba is nehéz volt átvergődni, mert Levedi és Álmos fegyveres kíséretének tagjai olyannyira a helyzet magaslatán álltak, féltve a fejedelmek biztonságát, hogy mindenütt csak rendelkeztek: elparancsolták az egyszerű útonjárókat, és soha nem látott keménységgel ellenőrizték a kereskedőkaravánokat. A rekkenő nyár javában tombolt, a sztyeppe szikkadt. Imitt-amott időről időre fellángoltak a tüzek, s a vadak ilyenkor menekülőre fogták. A zsarát lassan elhamvadt, és a fekete pernye alól kidugta fejét az új, zöld hajtás. A mogyeri azonban most nem ezzel törődött. A természet rendjét ismerte, tudta, hogy ott mindig minden a legbölcsebben történik. Annál kevésbé látott az emberek kitalálta események mögé, melyek Itilből indultak, és beszáguldozták a levédiai pusztaságot a legutolsó ménesig és gulyáig. Nem jelentett akadályt a folyók sodra, a szárazság, sem a békétlenkedő besenyők vagy a félelmükben az erdőkbe bújt szlávok. A hírek kipattantak valahol délen, délkeleten, és a szél mérföldeket szelő gyorsaságával robogtak a szállásokra, a halászbokrokhoz, a gulyások, csikósok közé. Senki nem tudta, mennyi belőlük a való, és mi az, amit csak a képzelet szült. Álmos és Árpád érkezésére Levedi szállása ugyancsak készülődött. A táltosok csapata külön kasztot képviselt, a főtáltos úgy érezte magát, mintha egyes-egyedül tőle függne minden mogyeri és csatlakozott törzs jövője. És jött az áldozatok, a jóslatok végeláthatatlan sora. Aki nem vett részt az áldozat bemutatásában, vagy nem lehetett jelen, az is tudta, hogy ez a megtisztulás ideje. A fontos döntés, amire most sor kerül, nem tűri, hogy tisztátalan lélek garázdálkodjék a szálláson. Ám Levedi, az öreg és tapasztalt főfejedelem most mégis felrúgta az évszázados rendet. Álmost és Árpádot a saját fejedelmi jurtájába hívta, és mindenkit kiküldött, még az asszonyokat is, akiknek az lett volna a hivataluk, hogy a vendéglátásról gondoskodjanak. Levedi közel járt a hetvenhez, jóval idősebb volt Álmosnál, és háromszor annyi, mint Árpád. Maga alá húzott lábbal ült a



szőnyegen, és a tűzbe bámult, amikor Álmos és fia szertartásosan bebocsátást kaptak. Helyet foglalnak, és kumisz csurran a tűzbe. Álmos az öreg Levedi jobbján, ahol a különösen fontos vendégé a hely, Árpád pedig a balján. – Egyenes volt-e az utatok, fiam? – Nagy a forróság mindenfelé – bólint Álmos, és tisztelettudóan meghajol. – Aki most nem folyó mellett szállásol, hajthatja az állatait naponta itatni. Az út hamar kiszaladt a lovak patái alól, nem háborgatta a menetet semmi. – Örvendetes hír. Én hasonlóképpen érkeztem meg Itilből. Ott mostanság más szelek fújnak. Ezért is rendelkeztem úgy, hogy először veletek beszélek, aztán jöhet a törzsi tanács. A főfejedelem lassan, csendben és megfontoltan beszélt, ahogy méltóságához illő. Az ő szavainak súlya van, nem kapkodhat és vagdalkozhat, bár ez nem is volt sajátja soha. – A kagán csaknem egy holdig biztosított engem a vendégszeretetéről. Már azt gondoltam, hogy valójában más tervei vannak, és túszul akar engem és a kíséretet. – Nem akarhatta, hogy tűzvihar borítsa el a birodalmát. Magam vezettem volna a mogyeri sereget Itil elpusztítására. Tudom, hogy más népek is számolatlanul vágtattak volna mellettünk. A tied mellett az én kíséretem is készen állt, egyetlen emberként mozdult volna, ha intek. – De nem volt rá szükség – mondja csendben, halvány mosollyal az arcán Levedi. – Bölcs ember a kagán. Az volt már a nagyapja, Obadjah is, meg az utódai. Izráel hitét követi, de ez az ő dolga. Azért szót értettünk, mert sok a közös a kazárban meg a mogyeriben. A legfontosabb, hogy nem akar viszályt. De a legrosszabb, hogy alattvalóként számolna a mogyerivel eztán is. – Senki, egyetlen nemzetség, egyetlen törzsfő sem akar függést a kazártól – mondja Álmos a fiára pillantva. Árpád nem szól, mert nem szólhat. Fiatal még, és két ilyen hatalmas tekintély előtt mindaddig hallgatnia illik, míg nem kérdezik. – Ez igaz. Ennek tudatában indultam én is Itilbe. Ám a kagán mégis azzal fogadott, hogy neki alkirály kell közülünk, és engem



talál erre alkalmasnak. Azt mondta, a kündü kagán tisztét adományozná, ha elfogadom. Tudtam, hogy ő ezt egyenesen el is várja. – Vagyis megerősít téged a kündü méltóságában – veti közbe Álmos türelmetlenül. Szeretne már többet megtudni az öreg nagyfejedelemtől, hiszen ezért rohant hozzá lóhalálában. – Megerősített. Én pedig kerestem a kibúvót, ahol csak lehetett. Azt akartam, hogy minél tovább biztosíthassam a korábbi állapotot, amikor a mogyeri úgy érezhette, hogy függetlenedési tervei lassan megvalósulnak. – Változott az idő – mondja halkan Álmos. – Ma már nem ez az egyedüli kérdés. Tudom, milyen nehéz féken tartani az elégedetlenkedőket. Ennek az oka pedig nem más, mint hogy nincs harc, nincs területfoglalás, nincs zsákmány, csak amit a portyák vagy a háborúk hoznak. Elszedjük a szlávok összegyűjtögetett adóit, ennyi az egész... – Csakhogy éppen a kagán elől! – vág közbe Levedi a szeme sarkát törölgetve. – Előle. Azt mondja, őt illeti. Én pedig azt feleltem, hogy a mogyeri lázadozni fog, sőt még minket, fejedelmeket is elsöpör, ha nem adjuk meg neki a lehetőséget a verekedésre, amihez igazán ért. Mi nem vagyunk kalmárnép, mint a kazár. Ha kötünk is néha üzletet, nem mindig jövünk ki belőle jól. A mogyeri a harchoz ért, de ez nem minden. Ha csakis ezt nézem, akkor egyszer eljuthatunk oda, hogy a törzseink felmorzsolódnak, elvesznek, mert a legjobbak előbb-utóbb odavesznek. Azt hiszem, fiam, hogy te, mint gyula, ezzel egyetértesz. Álmos hosszan hallgat. Levedi sem szól, és a tűz pattogása az egyetlen hang. – Azt gondolom, hogy idő kell most. Talpra kell állni, meg kell erősödni. Ezt végre megértették a törzsfők – néz egyenest az öreg szemébe Álmos. – Azt mondom, hogy a törzsek szedjék össze magukat. Portyázni lehet, de az nem egyenlő a csatával. Nem baj, ha nem beszélnek azonos nyelvet. Még az sem baj, ha a törzsfők mind azt gondolják magukról, hogy a maguk birodalmában ők az egyedüli királyok.



– Így vélekedik a kagán is – fűzi hozzá Levedi. – De ha nem is mondta, én tudom, hogy ő elsősorban tart tőlünk, és csak másodsorban tekint adófizetőnek. Mert az adót meg kell neki adnunk, amíg másképp nem alakítjuk. – Én is így gondolom. Megbeszéltem a törzsek fejeivel, amint parancsoltad. Nehéz volt, de megértették. Egyelőre. De azt nem tudom, hogy a türelmük meddig terjed. Levedi a tűzbe bámul. – Ameddig csak kell. Aki nem érti meg, hogy most ez az egyedüli... – Azt hozták fel, hogy kazár vér is folyik bennem – vág közbe kissé türelmetlenül Álmos. Levedi felpillant, s mintha elmosolyodna: – És? Nem igaz? Dehogynem. Nekem is kazár nőt adott ifjú koromban a kagán nagyapja. Fiam nem született, az igaz... A jurtára csend borul. Évtizedek szaladnak visszafelé a nemezfalak mentén, Ügyek, Álmos apja vágtázik ott az ezredekkel, mindig csak az élen, a kazár uralkodók elismerését kivívva. Mindezek a képek most úgy villóznak a homályban, mint a csillagok az éjszakai fenyves felett. – Van, akiben csak tiszta mogyeri vér folyik – folytatja Álmos. – Tudom, kik azok, akik közülünk igazi mogyerinek vélik magukat. – Az igazi mogyeri, ha akkor nem fogadja el a kazár uralkodó által felajánlott békét, ha nem válik alattvalóvá, ha nem lovagol elődcsapatként a sereg elején, mind ott feküdne rég a sztyeppe füve alatt, és csontjait széthordták volna a vadak! Levedi ingerült hangja tompán csapong a jurta egyik oldalától a másikig. Az öregember arca kipirul, mellkasa fel-alá hullámzik. – Igazi mogyeri, azt mondod? Ki döntheti el, ki az igazi mogyeri? Az ősök szavát néha túlharsogja az idő szava. Aki ezt nem képes felfogni, hát verekedjen örök életében, míg csak el nem hull. Egy fejedelem a népe iránt kötelességgel is tartozik. Ez pedig azt parancsolja, hogy a népet meg kell tartani, óvni és felemelni, mindenáron. Az igazi mogyeri az, aki ezért a közösségért tesz! Értede, Álmos?



– Eddig is értettem – morogja a gyula, aki tán kioktatásnak veszi az előbbi szavakat. – Nem én vagyok, akinek ezt magyaráznod kell. De a legnagyobb kerékkötője ennek a különállás. Hogy a törzsfők féltékenyen őrzik hatalmukat, és nem akarnak semmiféle alávetettséget. És nem csak a kazártól. Emlékezz, hogy a kündünek a kazároknál szentnek tartott hivatalát is nehezen fogadta be a mogyeri elme. – A kündü családja az égből ered, és aki viseli ezt a címet, az közel áll a szellemekhez. S te is közel állsz, nagyon jól tudod, mert a családod égi eredetű. Álmos előredől, és nagyon lassan, csendben azt mondja: – A mogyeri azt várja, hogy a kündü varázsereje megszabadítja majd őket a kazártól, a „sasoktól” és minden ellentől. Azt akarja, hogy megint a maga ura legyen. Levedi mintha hosszú percekre magába fordulna a hallottak után. Amikor megszólal, mintha egy nagyon fáradt öregember beszélne. – Én nem akartam ezt a tisztet, Álmos. Amikor a kagán a főembereinek gyűrűjében ezt szertartások közepette rám aggatta, azt mondtam, hogy nem vállalom. Öreg vagyok én már ahhoz, hogy ekkora felelősséget viseljek. Fiam nincs. Miként öröklődik akkor a kündü hatalma? Mindent nem vihetünk át az egyenesről az oldalágra. Ez nem sajátja a mogyeri törvényeknek. Az elsőszülött örököl, ez a törvény szava századok óta. Ezt kell tartani. Hirtelen elhallgat, mint aki elfelejtette, miről akar szólani. Aztán mégiscsak Álmosra szegzi fáradt pillantását, és ezzel folytatja: – Azt mondtam a kagánnak, hogy csak addig vállalom ezt a tisztet, amíg át nem adhatom neked, fiam. Mert én már eldöntöttem. Álmost nem lepi meg Levedi bejelentése. Tudta, sejtette, hogy így lesz. Már korábban is gondolt arra, hogy az öreg fejedelemnek nincs ínyére a kazár rend, ahol az erejében meggyengült kündüt a népe maga öli meg. Ha már nem tud jó viszonyt tartani a szellemekkel, vagy negyven esztendeje már, hogy felvette a tisztet, a sorsát nem kerülheti el. Ám a mogyerik ősi törvényeiben sosem szerepelt kündü. – Álmos fiam. Te álommal kijelölt vagy, az Égtől vettek. Ki lenne hivatottabb erre a méltóságra nálad? Nekem már nincs elég erőm



hozzá. Te viszont erős vagy, gazdag és tekintélyes. Te vagy a gyula. A kagán ismer és tiszteli családodat. Van fiad, aki örökül veheti a tisztséget, s remélhetőleg neki is lesznek örökösei. – A mogyeri addig nem várhat – vetette közbe Álmos. – Ez a nép, ami tulajdonképpen még mindig csak az önálló törzsek laza együttélésében létezik és még a nyelve sem egységes, nem élhet az idők végezetéig alávetettségben. Annál sokkal többre hivatott. Sőt, azt mondom, tíz esztendeig sem élhet tovább kazár nyomás alatt. – Tudom. Majd teszel róla, fiam, hogy ne így legyen – bólint Levedi. – Nézd, én a kazár népet tisztelem és becsülöm. Okos nép, erős, és nem veti el a lélek gazdagságát. Mégis túl sokban különbözik tőlünk. Az udvarban azt hallottam, hogy a tudósaik Etelétől rokonságot gyanítanak. Ki tudja? Talán igaz is, de minket ez nem befolyásolhat. Csakis az, hogy a függetlenséget a mogyeri okosan, lehetőleg minél kevesebb véráldozattal nyerje el, és amilyen hamar csak lehet. – Túl magas hivatal lenne ez nekem – csóválja a fejét Álmos. Ha fel is veszem a tisztséget, még nem bizonyos, hogy a kagán... – A kagán ezzel egyetért, fiam. Neki az a fontos, hogy legyen valaki, aki a mogyerit és a velünk együtt szállásoló törzseket kordában tartsa, rajta keresztül pedig a birodalom adót tudjon szedni. Legyen hűséges, ha csatába kell vonulni, vagy ha a nyugati gyepűn kell védeni a birodalmi érdeket. Ezért a kagán mindent hajlandó megadni a mogyeri kündünek. Ez pedig sikert jelent, fiam. Az ősök szellemei és a Világügyelő is szívesebben segítenek, ha ügyes vezért látnak a mogyeri földeken. Megfontoltat, aki nem csak vagdalkozik, aki előre tudja, mit akar. Nemcsak látja az utat, de azt is tudja, miként menjen végig rajta. S közben varázsereje által óvja, védi, gyarapítja a népét. – A népet először létre kell hozni. A törzsekből, a csatlakozottakból. – Ez is a te dolgod, fiam. Én a támogatást megadom. – És mi van a kazár törvénnyel? Azzal, ami a kündüre vonatkozik – veti fel hirtelen Álmos. – A nép, ha a kündü gyenge és sikertelen, vagy nem viseli a méltóságot jól, áldozatként bánik vele.



– Igen, fiam. Akkor meg kell őt ölni. Vérét venni nem lehet, sem pedig mérget tenni az ételébe. A kazárok megfojtják a kündüt, ha negyven év kitelt az uralkodásból. – A mogyeri ezt meg nem teszi – rázza a fejét Álmos. – Ebben sosem válik kazárrá. A kündü az ország szellemeivel áll szövetségben. Ha ezt a földet nem hagyjuk el, nincs értelme, hogy feláldozzák, hiszen nem kell új ország és új föld szellemeivel szövetkezni. – Hogy a nép mit gondol, fiam, abban a legfőbb szerepe a táltosoknak van. Nézd, most magunk között vagyunk, ezért elmondom, hogy a táltosok külön renddé nőtték ki magukat, a Tarján törzsben legalábbis. Az ő szavuk döntő az emberek előtt, sokszor még nagyobb, mint az enyém. Ha csak teheted, mindig ügyelj arra, hogy ne nőjenek túlságosan föléd. Hiszen magad is az Égből származol, fiam. Percekig megint csak a tűz monoton pattogása hallatszik, majd Levedi újra szól: – Fogadd el, fiam, a tisztet. Ha nem most, akkor majd egyszer, de el ne utasítsd. Nincs más választása a mogyerinek, míg a szomszédja a kazár. Tán lesz még elég erőm, hogy az ország szellemei ne pártoljanak el, és segítsenek, hogy elnyerjük a függetlenséget. Ebben a segítségedre leszek. Kint várnak a kazár követek. Annyi ajándékot hoztak, hogy a számát sem tudom. Még egyszer mondom, fogadd el, és légy te a kündü. Az első ember a mogyerik között. Szentnek kijáró tisztelet övez majd. De ne csakis ezért vállald. Vállald azért, mert te valóban tenni tudsz azért, hogy a mogyeri egyetlen nép legyen. Már a napját sem tudom, mikor hívtunk össze igazi törzsi tanácsot. Álmos nem felel, és az öregember a hallgatását beleegyezésnek veszi. Árpád is hallgat, de a szeme élénken csillan minden szóra. Agyába mélyen belevési, amit a nagyfejedelmi jurtában hall. – Megegyeztünk, fiam? A kazár urak csak arra várnak, mit válaszolunk nekik. Azt mondom, nem árt, ha várnak még kicsit. Holnap és azután a legerősebb, legtudósabb táltosok elvégzik az áldozatokat. Ha kedvező a jóslat, hívatjuk a kazár urakat, és bejelentjük, hogy ki a kündü.



És ha nem lesz kedvező? – gondolja Álmos, de a kérdés benne marad. Feláll, elköszön Leveditől, és a szállására lovagol. Árpáddal az úton egyetlen szót sem vált. A fejedelmi szállás népe szorongva találgatja, mi hangzott el Levedi jurtapalotájában. A kagán megbízottjai pedig a saját sátraikban múlatják a lassan vánszorgó időt, minden nap arra várva, hogy Levedi végre értük küld. Nem tudták, hogy a mogyeri sztyeppén egyetlen nap évekkel lehet egyenlő.
Bogát csapata egy három rőf magas kőfallal kerített, tágas udvarra szállásolta be magát. Amilyen könnyű volt bejutni a kazár követ palotájába, olyan nehéz volt kimozdulni. Bogát kénytelen volt elismerni, hogy jól kimódolt csapdába kerültek. A nyárutó lusta forrósága minden élőt eltikkasztott. A viszontagságokat amúgy jól tűrő, szilajon nevelt lovak egykedvűen ácsorogtak a szín alatt, lógatták a fejüket, némelyek még le is feküdtek. Itil zajos volt, és koszos, már ami az utcákat illette. A követ palotája nem volt összehasonlítható az egyszerű emberek házaival. Volt itt minden, amit csak a keleti kényelem megkívánt, és amit a kazárok átvettek a bizánci görögöktől és az araboktól. Mert ez utóbbiakkal ugyan hadban álltak sokáig, azért akadt szép számmal Bokharát és a kalifátust megjárt vitéz, tudós, főember, aki – ha csak tehette – felszedte, és magával hozta a másik műveltség áldásait. A követ ellátta Bogát csapatát mindennel. Napjában háromszor bőségesen kaptak étel, italt, gyümölcsöt, és még néha azt is megkérdezte, mit szólnának a mogyeri vitézek, ha néhány örömlányt hozatna a városból. Hanem azért nem az asszonyok hiánya okozta Bogát és Beke számára a fejtörést. Bogát a megérkezést követő napokban félrevonta a helyettesét és Bekét egy tamariszkusz árnyékába, és bizalmasan azt mondta:



– Az a véleményem, hogy minket most alaposan behúztak a csőbe. Nagyon szép, hogy ellátnak minket és a lovakkal is törődnek, de nem hinném, hogy éppenséggel szívbéli jóságból vagy őszinte baráti meggondolásból teszik. Sokkal inkább gondolom úgy, hogy ezek ki sem akarnak minket engedni. – Igazad lehet – mondja Beke. – Miért lenne ezeknek kevesebb eszük, mint a pusztai nomádnak? Ismernek minket, és tudják, hogy a mogyeri kémek jók. – Rendben van, de nem éppen ezért küldtek-e bennünket? Én nem fogok dolgom végezetlenül hazamenni – rázza a fejét Bogát, és sötéten pillant a két emberre. Az emeleti ablakban megjelenik egy szolga, aztán megy is tovább. – Fogadni merek, hogy észrevett bennünket, és most szalad jelenteni, hogy mi itt szervezkedünk – vet gonosz pillantást a palota kőfaragásokkal ékített, nyitott folyosójára Bogát. – Hallottad éjjel az ordítozást? Nem hallatszott messziről. Mintha öltek volna valakit. – Hallottam, Beke. Nem is tudtam aludni utána, hogy vinné el a Híz. Azt gondoltam, az összes ártó szellemhad megindul odalentről. – A néhány hullán kívül nem láttam eddig semmit, ami azt mutatta volna, hogy lázonganak, Bogát. – Nem, mert ez a főváros. Rőfnyire állnak egymástól a katonák. Nem tudhatod, hogy mi van másutt, a keleti gyepűnél vagy akár a kagán palotájában. Emlékszel azokra a kazárokra, akiket Álmoshoz kísértünk? Nem úgy festettek, mintha egyszerű emberek lettek volna. Lefogadom, hogy közülük legalább kettőnek magas beosztása volt az udvarban. No, ha bennük már akkor megfordult a lázadás, miért ne forogna más fejében is? – Sejtettük, hogy nem véletlenül tették el őket láb alól, amikor átlépték a gyepűt – bólint Beke. – Valamit tenni kellene, mert a vitézek már türelmetlenek. Nehezen tűrik a bezártságot. A harcosok valóban egyre ingerlékenyebbek. Bogátot folyton zaklatták, küldték, menjen már fel a követhez és kényszerítse ki, hogy távozhassanak. A követ azonban soha nem állt rendelkezésre. Dolga volt itt vagy amott, most éppen az udvarba ment, a kagánnal tárgyalt, vagy az isaddal... Egyszóval nem volt sehol, de azért a



mogyerikkel kapcsolatban meghagyta a szolgáknak, hogy lássák el őket mindennel, amire csak szükségük lehet, de ki nem engedje őket. Vidra volt az egyik legtürelmetlenebb. Ketrecbe zárt vadállat módján járt-kelt a fal mellett, mindenkibe belekötött, aki hagyta. Egyszer aztán nem bírta tovább, és a saroknál kiálló köveken felhágott a fal tetejére. – Akár ki is ugorhatnék! – kiáltott a többieknek, és tenyeréből ellenzőt formálva vizslatta a környéket. Néhányan kapaszkodni kezdtek a nyomában. Bogát és Beke egykedvűen figyelték az árnyékból. – Az utcán nincs senki! – rikkantotta Vidra. – Olyan, mintha kórság gyötörné az egész várost. Messzebb ugyan látok katonákat... Talán egy járőrt. Vidra bőséggel közvetítette, mi zajlik a falon túl, és közben senki nem vette észre, hogy az emeleti nyitott folyosón, a kőoszlopok mellett kazár vitézek jelentek meg. Mindegyik íjat tartott, a feszes idegen vessző meredezett. Nem szóltak, csak álltak némán, mint a kísértetek. – Végigmegyek a falon, megnézem, mi van a másik oldalon! ajánlotta Vidra, és felkapaszkodott a három láb széles kőkerítés tetejére. Ahogy felegyenesedve kinyújtóztatta a tagjait, nyílvessző röppent el a feje mellett. Vidra megmerevedett. – A keserves édesanyátokat! – rikoltotta, és a kőfolyosó felé mutatott. – Ezek a disznók rám húzták az íjat! – Azonnal ugorj le onnan! – üvöltötte Bogát, aki értette már a dolgot. – A többiek is, mind! Vidra és társai egyenként huppantak a földre. – Mi ez? Megőrültetek? – kiáltotta Bogát a kazárok felé, de a zsoldosok csak egykedvűen, mereven álltak az oszlopok mellett. – Mire volt ez jó? Ez nálatok a vendégszeretet? Hol a parancsnokotok? – Itt vagyok, jövök már, parancsnok – hallatszott egy rekedtes hang a palota földszinti ajtajától. Tört mogyeri nyelven szólt, és pillanat múlva a hang gazdája is előkerült: karikalábú, idősebb kazár vitéz, oldalán díszes markolatú karddal. Tenyerét felmutatva jelezvén, hogy békével jön – Bogát felé indult.



– Az úr azt parancsolta, hogy senki nem mászhat a falakra kezdte lassú, nyugodt hangon. – Nem venné a lelkére, ha valamelyik csavargó odakintről nyíllal vagy parittyával meglőné az ő mogyeri vendégeit. – No persze – vigyorgott Bogát, aki irtózatos méregbe gurult, bár még fegyelmezte magát. Beke mellette állt. – Vigyáz ránk, jobban is, mint kellene. Azért tart ennyi katonát, akik közben minket figyelnek. Mi lett volna, ha ez a Vidra leugrik a fal túlfelén? Nyilat kap a hátsó felébe? – Csak a ti érdeketekben van minden, uram – vonogatta a vállát a kazár. Fél fejjel is alacsonyabb volt Bogátnál, pedig a mogyeri sem volt éppen szálas termetű. – Az uram azt mondta, meg kell védeni benneteket, mindenáron. – Mindenáron, még ha beledöglünk is? – Ne fogalmazz ennyire keményen, uram. – És azt is mondta, hogy nekünk innen se ki, se be? – Százados, odakint nincs minden rendben. Martalóc csapatok garázdálkodnak a környéken, zargatják a katonaságot, és egyesek oda vetemednek, hogy a fényességes kagán személyét ócsárolják. Az elmúlt napokban köztiszteletben álló izráel-hitűeket bántalmaztak, kettőt meg is öltek. Értsd meg, nincs béke az utcákon. Amíg Itilben vagytok, mi felelünk értetek. Mivel magyaráznánk meg a fejedelmetek előtt, ha valami bántódás érné a vitézeit? – A gyepűn túl is láttam már kazár ügyeskedőket – vetette közbe Bogát, de a vitéz erre nem felelt semmit. Nyomatékosan megkérte Bogátot, vigyázzon az embereire, segítse a palota őrségének munkáját. Beke, miután a kazár távozott, azt mondta: – Most már mindenben igazat adok neked, parancsnok. Nekem is az a véleményem, hogy ezek nem fognak kiengedni minket. – Attól tartanak, hogy majd hírül visszük, mi történik most a fővárosban meg szerteszét a birodalomban. Félnek minket, Beke, nem vitás. Azt hiszik, hogy kihasználnánk a helyzetüket, beszippantanánk magunk közé azokat, akik a kagán ellen lázadoznak, és így erősödnénk a rovásukra.



– És ez annyira elképzelhetetlen? – vont vállat Beke, és Bogát szeme megvillant. – Nem a mi dolgunk ezen pusmorogni. Mi ehhez akkorák vagyunk csak, mint a pitypang tolla. El kell végeznünk azt, amit ránk bíztak, és meg is tesszük, még ha csak tízen érünk is haza. Amikor Itilre leszállt a baljóslatú este, a mogyerik az udvaron rakott tűz mellé telepedtek. Alig szólt valaki, mert féltek Bogát haragjától. A parancsnok magába fordulva, felhúzott térdekkel ült félrevonultan a falnak dőlve, és csak a vak nem látta, hogy valamit erősen latolgat. A kőkerítés oldalából, ahova egy tamariszkusz árnyat vetett, gyenge zaj hallatszott. Mintha valaki átmászott volna a falon, s nagyot huppant a keményre döngölt földön. A mogyeri vitézek hallották a zajt, és lassan a késük markolata felé nyúltak. A tamariszkusz mögött lapult valaki. Beke a szemével intett három vitéznek, hogy kapják el, és hozzák a tűz fénykörébe. A vitézek három oldalról, ráérősen közelítették meg a fát, mintha csak a dolgukat végezni indultak volna, és sokáig nem is mozdultak. Aztán egyszerre csak négyen lettek. Középen ballagott egy felismerhetetlenségig összeszabdalt ruhájú idegen, akinek egyetlen szál, meztelen szablyáját kicsavarták a kezéből. Bogát felállt, és intett, hogy a lovak közé vezessék, majd maga is eltűnt a szín alatt a homályban.
Az elvágtató, hatalmas port kavaró kazár katonák után csak lassan tisztult az utca. A szürkeségben minden egyformának tetszett. Az egyszerű halandók, akik a baj elől menekültek, lehúzódtak a vitézek elől az út szélére, még akkor is, ha ez azzal a veszéllyel járt, hogy felborul szánalmas, kétkerekű kordéjük, melyben szegényes holmijukat vonszolták. A legtöbbnek nem volt lova vagy ökre: maga és a családja húzta a telegát. Kazár vezényszavak pattantak, időnként néhány katona kivált a sorból, és odarúgtatott egy-egy vánszorgó családhoz, hogy a



családfőt kirángassák a hámból, majd a feleség és a gyerekek éktelen sivalkodása közepette megkötözve magukkal cipeljék. Virág a kazár nők fekete öltözékében, kosárral a hátán baktatott el mellettük, és igyekezett kitérni mindenki útjából. A kendő csaknem egész arcát takarta. A menet a városkapu irányába hosszan húzódott. Néha valaki ránézett, mondott is valamit, de Virág semmit nem értett a kazár beszédből. Elhatározta, hogy meg sem szólal, és a hozzá intézett kérdésekre is úgy tesz, mint aki süketnéma, netán félbolond. Talán így megússza anélkül, hogy a figyelmet felhívná magára. A városkapuban az őrség ügyet sem vetett rá. A kosarának fedelét az egyik felemelte ugyan, de látván a mézescsuprokat, vissza is engedte rögvest. Virág egyenesen a szemébe nézett, a katona meg vissza rá, és elmosolyodott. Aztán rögvest borzongás futott át a testén, amikor rájött, hol követett el súlyos hibát. A haja! Még mindig mogyeri módon, varkocsban volt, igaz, a kendő takarta, de bármelyik katona lekaphatta volna a fejéről, már csak kíváncsiságból. Kibontotta tehát, kazár módra ismét megkötötte, és beburkolózott a kendőbe. A piac környékén keresett egy árnyékos helyet, és leült. Maga mellé tette a kosarát, és megpróbált tájékozódni. Messze, egy dombon magasodott a kagáni palota, körülötte az előkelők házai. A piac olyan volt, mint valami mocskos, bűzös csatorna. A földet zöldségmaradékok, rothadt alma, döglötthal-maradványok borították, és a kóbor macskák meg kutyák egymással marakodtak a koncon. A kazár lakosság ilyenkor nem lakott a városban, csak ha a tél beállt. A falakon kívül tették hónapszám a dolgukat, művelték a zöldségest, a szőlőket, a méhesben dolgoztak serényen, arattak, és élték a szántóvetők egyhangú életét, a szánalmas kalyibákban. Virág egy csupor mézet elcserélt némi élelemre. A romházban hagyta minden holmiját, még a lovat is, egy jászolhoz kötve. Estére vissza kell mennie mindenképpen. Bolyongott a városban, s megpróbált Bogát különítményének nyomára bukkanni. Nem találta sem az első, sem a második, sem az



azt követő napokon. A gazdagok házai mellől elzavarták, volt, ahol dühös kutyát küldtek rá, s Virágnál nem volt egyéb, mint a kése, a ruhája redői alatt. A katonák néha megállították, ilyenkor mutatta, mit visz, és azt, hogy süketnéma. Ők pedig továbbengedték. Virág végignézett jó néhány lefejezést és akasztást a városban. Nem, mintha kíváncsi lett volna rá, de a tömeg sodorta magával, utcáról utcára. Mogyerivel nem találkozott, akitől kérdezhetett volna Bogáték után. Időnként tépett kazár zsoldosok vágtattak végig az utcákon, és befordultak a szállásukra vagy az ispotályokba, kinek mire volt szüksége. Virág ebből komoly harcokra következtetett, mert azt már maga is látta, hogy Kazária forrong, különösen a főváros környéke. Amikor este hazavánszorgott, úgy érezte, leszakad a dereka a kosár súlya alatt. De cipelni kellett minden áldott nap, mert csak így hitethette el magáról, hogy dolga van a piacon. A katonák lassan már megismerték, és átnéztek a feje felett. A romházban berendezett magának egy meghitt sarkot. Eltakarította a törmeléket, kiszedegette alóla a takarókat, bőröket, és ágyat készített belőlük. Már napok óta odajárt hozzá egy bozontos, jókora fehér kutya, amelynek a szőre alól kiütköztek a bordái. Virág adott neki enni, ha maradt, mert magának is kevés volt. Éjszaka pedig, amikor a távoli, ismeretlen zajokat hallgatta szorongva, eszébe jutott a jurta biztonsága, melegsége, az a határtalan nyugalom, ami a vékony nemezfalak mögött csak az övé volt. Láthatta a csillagokat, ha elhúzta a füstnyílásról a nemezt. Itt is látja, de mennyire más erre az égbolt lyukas köpönyege. Aztán egy idő után el kellett adnia egyetlen értékét, a lovát, ha nem akart koldulni vagy éhen halni. Egy zsoldos adott érte három dirhemet, mert látta, hogy egészséges és kezes jószág. Büszkén vezette el a tömegben, és Virág elfordult, hogy ne is lássa, amint a kedves jószág távolodik. Minden idejét Itilben töltötte, és kutatta, kereste Bogát különítményét. Amikor a fáradtságtól félholtan leült valamelyik utcasarkon vagy a folyó partján, nem az jutott eszébe, hogy a folyton vonuló kazár katonák közül melyiknek támad kedve berángatni egy menetbe, amelyik a kivégzőhelyek valamelyike felé tart, csak hogy



kilegyen a létszám. Attól sokkal jobban félt, hogy Bogát és Beke időközben elhagyta a várost. Ez a kettősség gyötörte, miközben a halál szagával telített kazár fővárosban láthatatlanul, valahol a mélyben, egyre csak gyülemlett az elkeseredés.
Bogát szemügyre vette az idegent. Nem volt mogyeri, se nem kazár, bár a szablya arra mutatott. És nem volt alán, de zsidó sem. – Azt hiszem, káliz – találgatott a parancsnok, és a szóra a jövevény erőteljesen bólogatott. A maga nyelvén fojtottan hadart valamit, amit senki nem értett, de többször is kiejtette azt a szót, hogy „kvar”, amit Bogát úgy értett, hogy kabar. – Jobb, ha elmutogatja a mondandóját. Úgy talán megértjük. Jobban megértették, mint gondolták volna. A káliz azt állította magáról, hogy a kagán testőrségéből jött. Mutatta a remekbe kovácsolt, veretes szablyát, rajta a jellel, ami csak a testőrök fegyverzetét díszíti. Azt mondta, ő nem parancsnok, egyszerű testőrkatona csak, de a palotában szolgált. – Azt mutogatja, hogy a testőrök már a palotában is lázadoznak, de nem mindenki, csak néhány csapatrész. A többiek erősebbek, és leverték már eddig kétszer is a lázadó kabarokat. A káliz jobbra-balra tekingetett, nem vette-e észre valaki, hogy átugrott a kerítésen. Találomra, muszájból hágott fel az utcáról a fal tetejére, megbújt a sarki fügefa ágai alatt, miközben odalent elrohantak mellette az üldözők, de akkor már nem volt visszaút: mivel a fal tetején nem maradhatott, de az utcára sem mehetett vissza, csak egy lehetősége maradt. Megnyugodott, amikor megtudta, hogy Bogát és csapata mogyeri. – Azt mondja, hogy a kagán testőrségében mogyeri nincs. Volt, ameddig a tanácsban mogyeri meg türk törzsekből is ültek urak, de amint azok nemrég kivonultak, a kíséretük is velük ment.



A káliz élénken mutogatott, rajzolgatott, hol a tenyerébe, hol a földre, és ebből Bogát kiszűrhette, hogy a birodalomban több helyen is fellángolt az elégedetlenség tüze. – Innen nem messze vannak olyan törzsek, amelyek nem akarják a kazár alattvalóságot – magyarázta a parancsnok a káliz jeleit. – Azt mutatja, hogy a kagán környezetében túl sok már a zsidó, de akik megmaradtak a régi hit mellett, ezt nem nézik jó szemmel. Azt mondják, a kagán szent ember, de elhagyta őket. Így veszik el a szerencséjük, mert értük már nem emel szót a kagán a Legfőbb Isten és a szellemek előtt. – Mit tegyünk vele? Ha megtalálják, a fejét veszik. Én a magam részéről nem zavarnám el – mondta Beke, aki Bogát mögött guggolva hallgatta, mit mond a parancsnok. – Tartsuk itt magunk között. Adjunk rá mogyeri gúnyát. Nem hinném, hogy azoknak ott feltűnne – intett a kőoszlopos függőfolyosó felé. A kálizról lerángatták a ruhát. A vitézek iszákjai sorra nyíltak, mogyeri ruhadarabok kerültek elő: szépen varrott nemezcsizma, hamuszürke kaftán, fehér ing lenvászonból, kétrőfnyi újabb vászoncsík az alsóneműt helyettesítendő, mellé két buggyos, kötővel ellátott nadrágszár, majd fegyveröv, mogyeri szablya, tőr, süveg... – minden, ami egy mogyerin megtalálható. A végén, amikor nyalka mogyeri mivoltában ott állt előttük a káliz vitéz, utoljára még elkapták, és éles késsel kiborotválták a haját a homloka felett, mogyeri módra. A maradékot meg három varkocsba kötötték hátul és a füle mögött, s zsírral kifényesítették. A jövevényre a tulajdon anyja sem ismert volna rá. Kényszerű vigyor ült a képén, de legalább biztonságban volt. Bogátban is megmozdult valami. Ez a levitézlett, árulóvá vált káliz segíthet a szorult helyzeten, így gondolkodott. Hitte, hogy a jövevény tisztában van a harcokkal, az egymásnak feszülő csapatokkal, az okokkal és azzal, hogy mi a lázadók célja. A tapasztalt Bogáttól nem állt távol a politika ügyes értelmezése sem, nemhiába forgott sok esztendőn át főemberek között. Emlékezvén a kálizokra, akiket ő kísért Álmoshoz, úgy vélte, miért is ne segítené elő személyesen ő a béka tóba ugrasztását, ha már úgyis arrafelé igyekszik.



A Tarján törzs fejedelmi szállásán Levedi kísérete átjárhatatlan kört formált a jurtapalota körül. A kazár urak bevonultak, aztán kisvártatva újra megjelentek és lóra ültek. Sokkal kevesebb időt töltöttek odabent, mint az szokásban volt, ezért a mogyeri főemberek arcán ott ült a meglepetés. A kazárokén viszont nem volt jele se meglepetésnek, sem pediglen sértettségnek. Mintha minden úgy történt volna, amint számították. Több szekér hozta az ajándékokat, és a kazárok biztosak voltak abban, hogy a kincs meghozza a kívánt diplomáciai eredményt. De micsoda ajándékokat hoztak! Az agyafúrt és művelt kagán jól tudta, mivel lehet a mogyerit és általában a pusztai népeket levenni a lábukról. Arany és ezüstpénzek, remekmívű kupák és tálak, lószerszámok, diadémok a fejedelemasszonynak, szőnyegek és csodás fegyverek, melyekről az egyszerű sztyeppelakók még csak nem is álmodhattak. A kazárok fegyveres kísérete mindezt bokharai szőnyegekre pakolta, s a nap fényében vakítóan csillogott az arany, az ezüst meg az igazgyöngy. Az őrséget megkettőzték, a főembereken kívül mindenkit elhajtottak, aki nem volt odavaló. A törzsfők, akiket Levedi hívott meg erre az alkalomra, irigyen bámulták a sok kincset, de mégis másra vártak. Senki nem tudta, milyen döntés született a jurtában. Igaz, a táltosok tudálékos arca most kissé gondterhelt volt, de a nép már megszokta, hogy ezek az emberek mindig másképpen viselkednek, mint a köznapi vitézek. Levedi lassan, mint akit köszvény kínoz, kilépett a jurta elé, és hagyta, hogy felsegítsék a lovára. A rengeteg kincset már elzárták a bámuló szemek elől. A táltosok félkörben sorakoztak, mindegyiken a legszebb, legvarázslatosabb köpönyege, amit csak különleges alkalmakkor szedtek magukra. Csilingelt a sok csengettyű, a réztányérkák, melyeket a köpönyeg aljára varrtak, s táncot jártak a fémlemezkékből kivágott állatfigurák.



A táltosok némán várakoztak. A kívülálló azt hihette, már mindent megbeszéltek a törzsfők és a nagyfejedelem, mindenben megállapodtak, és a táltosok jóváhagyására nincs is szükség. Pedig aki a fejedelmi szálláson járt az elmúlt hetekben, láthatta, hallhatta a táltosok szűnni nem akaró gajdolását, a varázslatokat, a jóslatokat, mert ezek eredménye minduntalan kiszivárgott. S aki mindezt tapasztalta, tudta azt is, hogy most igen fontos bejelentések következnek. Minden mogyeri törzset érintenek, s hosszú időre szólnak. Olyasmi következik, amivel a kagán is egyetért, mert az elképzelés találkozott az övével. Máskülönben már rég hazamentek volna a sértett kazár követek. Levedi mellett egy fehér mén nyergében ott ült Álmos, jobbra mögötte fél lépéssel Árpád. A törzsfők félkörben, a jobb- és a balszárny élesen kirajzolódott. A méltóságok a helyükre kerültek, még akkor is, ha a mogyeri törzsszövetség újbóli helyreállítása még hátra volt. – Túljutottunk egy hosszú és kemény tanácskozáson, urak kezdte Levedi, és ugyancsak oda kellett figyelni a törzsfőknek meg a kazároknak, hogy a rekedtes, kissé erőtlen beszédet jól hallják és értsék. – A Kazár Birodalom felséges ura magához kéretett engem, még az idén tavasszal. Nem először. Az ősök szellemei azt javasolták: menjek. Így hát vállaltam, pedig tudtam, hogy nehéz egyezkedés lesz. A birodalom befogadta a mogyerit akkor, amikor rászorult, földet, legelőt adott, és elődként sok dicső harcot megvívtunk a kazár zászlók alatt. Vitézségünket messze földek megismerték. Ám az idő múltával a sztyeppe túlságosan is szűknek bizonyult. Keletről a „sasok” követeltek földet, mert tőlük mások szedték el, nyugatról a bolgárok és a szlávok, meg a rúmi görögök földjei miatt nem terjedhet túl a gyepünk. Sokan vitézül harcoltak, és gazdag zsákmánnyal tértek meg, de számos vértestvérünk örökre ottmaradt a halotti máglyán, csak a lelkük szállt haza. Látom, amint fogy a mogyeri. Ha harcolunk, lassan felőröljük önmagunkat. S ha nem verekszünk, elszegényedik még az is, akinek vagyona több nemzedéket is kiszolgált volna. Ezért volt nehéz a döntés. A kagán azt mondta, birodalma népei közé valónak tekint minket. Nem



mondta, hogy harcba már nem hív, de ezt mi tudjuk. Azt kérte, hogy alattvalókhoz méltóan, becsülettel fizessük meg az adót, amit annak fejében ró ki ránk, hogy a területén maradhatunk. A legutóbbi háborút a szerencsésebb törzsek jobban átvészelték. Rend, egység kell a mogyerinek, a régi törzsszövetség, ami erőt ad, és nem engedi a belviszályt. De én erre már nem vállalkoztam. Nem hagytak el az égiek, tőlük biztatást kaptam most is, de én érzem, hogy az erőm egyre kevesebb. Itilben a kagánnak magam helyett a Megyer törzs fejedelmét, Álmost javasoltam, és az én javaslatom egyezett a kagán akaratával. A vitézek és a főemberek között halk morajlás indult. Levedi körbehordozta átható, szigorú, de végtelenül fáradt tekintetét, és lassan csend lett újra. – Álmos, tudom, méltó lesz a tisztségre. Szent embernek kijáró tisztelet övezze őt mától negyven esztendőn át, vagy amíg a szellemek jónak látják, és segítik őt. A táltosok jövendölésében is benne foglaltatott, hogy Álmos gyarapítani fogja az országot. A kazár követek, akik eddig egykedvűen ültek lovaik hátán, most lopva egymásra pillantottak. Mit jelenthet ez? Csak nem azt, hogy Álmos egyeduralkodóvá válik, netán a Kazár Birodalomból hasít ki magának önálló területet? Vagy egyenest faképnél hagyja azt, és elindul, hogy új hazát foglaljon a népének? A követek mélyen az emlékezetükbe véstek minden szót, hogy a kagán előtt pontosan elismételhessék. – A mogyeri hű lesz a Kazár Birodalom urához, aki földet adott, hogy élhessen, amíg csak a szellemek akarják – folytatta Levedi, aki jó diplomata volt, s látta a kazárok elképedt arcát. – Sok áldozatot meg kell hozni, a táltosainknak számtalanszor találkozni kell a szellemekkel, amíg megtudjuk, mit kövessünk. Álmost kedvelik az ősapák lelkei. A mogyeri sorsa jó kezekben lesz. Amikor majd kazár szokás szerint Álmost pajzsra emelitek, és kilencszer körbehordozzátok, jusson eszetekbe, hogy az új időkért teszitek. A kazár követek megint egymásra pillantottak, és kényelmetlenül feszengtek. Az ajándékok, melyeket Leveditől kaptak, alig enyhítettek zavarukon.



– És hogy a kazár birodalom legfőbb urának a mogyeri tisztességről kételyei ne legyenek, régi szokás szerint megtanácskozzuk, kiket küldjünk a birodalom fővárosába a mi főembereink gyermekei közül, akik jelenlétükkel biztosítják a békét – fejezte be Levedi, s mint aki elfáradt, leszállt a lováról, és beballagott a jurtájába. Amikor a szőnyeg lehullt Levedi mögött, a mogyeri törzsek vezérei egy, a régmúltban gyökerezett korszak letűnését láthatták.
Az Itiltől nyugatra terpeszkedő sztyeppén futótűzként terjedt Álmos szent fejedelemségének híre. Megmozgatta a törzsek, a töredékek lelkét, még a keleten letelepedett besenyőkét és az északi szlávokét is. A kijevi ruszok tanácskozni ültek össze, hogy most már jó lenne Álmos népével kezdeni valamit, ha nem akarják, hogy a Dnyeperen folytatott bizánci kereskedelem befulladjon. Az a hír járta ugyanis, hogy Álmos másképp fogja fel az uralkodást, mint Levedi, az idős fejedelem – a szlávok így mondták, az „első vajda”-, akivel ha nem is mindig s mindenben, de azért lehetett egyezkedni. Álmosról tudták, hogy hamar odavág. Ha úgy látja jónak, a mogyeri portyák a folyók zúgóinál megrekedt kereskedelmi bárkákat éppúgy kifosztják eztán is, mint eddig. Talán, ha megegyeznének egyfajta éves adóban, amit a kijeviek fizetnének, akkor megválthatnák a békét – így vélekedtek a szlávok. Nem kellett sok idő, és Álmos máris elindult Kijev felé, miután fogadta a kijevi küldötteket a fejedelmi szállásán. Nem harcolni ment, de a fegyveres kísérete jól mutatta, mekkora a mogyeri szent fejedelem ereje. Azt Álmos is tudta, hogy Kijevet, a hatalmas kőfalakat ostromolni nem bölcs tett, s főleg nem szerencsés, de nem is efféle céllal lovagolt a városig. A helyreállított törzsszövetség egyetértett a tervekkel, és azt is megemésztette, hogy a kazárnak meg kell adni az adót – legalábbis egy ideig még.



A törzsszövetség a végletekig bízott abban, hogy Álmos égtől kapott hatalma előbb vagy utóbb megszabadítja a mogyeri népet a kazár függőségtől, s az adófizetést egyfajta különös színjátékként emlegették. S ha ide számították még Levedi fejedelemnek a régi szellemekkel kialakított jó viszonyát, valóban úgy érezhették, hogy semmi ok nincs az aggódásra: ha a szellemek támogatását élvezi a mogyeri, ki állna meg előtte? Az adóból meg úgyis annyit fizetnek meg, amennyit jónak látnak. Mit tehetne a kagán ellenkező esetben? Fegyverrel jönne a mogyerire? Szövetkezne Bizánccal? A kagán is tudta, hogy a mogyeri nem hagyná magát birkaként terelgetni, és a kémei mindenütt azt tudakolták, vajon kivel szándékozik szövetkezni Álmos, hogy megtöbbszörözze az erejét. Azt a törzsszövetség szállásai közül csak néhányan tudták, hogy Álmos pajzsra emelését követően Levedi fejedelem szállásán ismét jurtát állítottak a szent nyírfaligetben a jóslatokhoz. A táltos, aki a szertartást vezette, nem kisebb feladatot vállalt magára, mint annak megállapítását, hogy a szellemek megbíznak-e még Levediben, az öreg fejedelemben, vagy visszaveszik tőle azt a rettentő varázserőt, amellyel uralkodása kezdetén megajándékozták. Három napig tartott a szertartás, amelyen csak nagyon kevesen vehettek részt. Levedin kívül csak a rokona, s annak fia, Kurszán és a Tarján törzs nemzetségfői voltak jelen. Amikor végre a táltos a nyírfa törzsébe vágott lépcsőkön magasra hágva kinyilvánította a legfőbb Égi Úr akaratát, halálos csend honolt a jurtában. Mindenki mereven ült maga alá húzott lábakkal a falak mentén, és az arcokon meghatározhatatlan kifejezés látszott. A táltos hangja először csak összefüggéstelen rikácsolás volt, ami messze szállt a liget fái között, aztán egyszerre érthetővé váltak a szavak: – A Világügyelő mellett ott ülnek az ősapák szellemei, mindenki, akiket ismertünk. És ők mosolyognak Levedi fejedelemre. Azt mondják, nem jött még el az idő arra, hogy közéjük üljön, de ha így lesz, várni fogják. Ha pedig arra lesz szükség, hogy segítsék a mogyerit, hát megteszik rögvest, mert nem éreznek szívükben



gyűlöletet egyik törzs iránt sem. És ez mindaddig így lesz, amíg a mogyeri törzsek itt élnek, ezen a földön. A táltos egyet lépett felfelé, s újra összefüggéstelen szavak hagyták el a száját zagyva ötvözetben, végül már üvöltözött, majd a harmadik fokról a mélybe zuhant és elterült a jurta alját borító hófehér nemezlapokon. Szája sarkából hab szivárgott, a szemei kifordultak, az orra vérzett, és elkínzott teste időnként görcsösen megrándult. Mindenki megtapasztalhatta hát, hogy a táltos – aki a legerősebb volt a mogyeri szállásokon – most aztán valóban diskurált a szellemekkel, vagy tán magával a Világügyelővel.
Virág újra és újra nyakába vette a fővárost. Este hullaként zuhant le a romházban összeeszkábált fekhelyére, de másnap újult erővel indult a kosárral. Csapzott volt, és piszkos. Teste sokat fogyott, szeme beesett, és karikás volt, de senki és semmi nem téríthette el meggyőződésétől. Hitte, mint gyermek a mesét, hogy Beke még Itilben van. Több helyen is hallott mogyeri szót, de mire odaküszködte magát, az ismeretlenek többnyire elmentek. Tizedik napja, hogy megérkezett, s eddig baj nélkül átvészelt mindent. Sorra vette azokat a helyeket, ahol Beke és a különítmény megfordulhatott, le is járta a környéküket. Egy vaskos kőfallal kerített palotaféle körül mindig furcsa érzés fogta el. Oda többször is visszament, bár az utca mindig néptelen volt, ezért kockázatosnak számított napjában többször megfordulni a környéken. Egy napon a kőfal mögül ízes mogyeri káromkodás hallatszott, amint egy vitéz a kazárt szidta. Virág szinte a földbe gyökerezett: ilyen szavakkal csak katonaember beszél. A kerítés mellett lassan lépkedett, de csak különféle szerszámok zörgését hallotta, s időként egy-egy ló prüszkölését. Ettől a naptól senki ki nem verhette a fejéből, hogy Beke különítménye állomásozik a falak mögött.



Lázas aggyal töprengett, miként kerülhetne beljebb, de aztán mégis elvetette a gondolatot. Helyette azt vizslatta, hol talál a közelben olyan szállást, ahonnan láthatja a palotát, és esetleg még azt is észreveheti, ha Beke és a csapat kilovagol. Hogy akkor majd mit tesz, arról fogalma sem volt. Itil forrongott. A katonák egyre sűrűbben járőröztek, mind több helyen lángolt fel a gyújtogatás tüze, amit eloltottak ugyan, hála a számtalan csatornának. Soha nem lehetett tudni, hogy a katonák hol bukkannak fel, és terelik a népet ide-oda, valamilyen ismeretlen rendszer szerint és ok miatt. Az Itil fölött gyülekező viharfelhők a következő napon hasadtak meg, bár ezúttal nem víz ömlött az utcákra. Virág, mint rendesen, még hajnalban indult, hogy első legyen, aki a városkapuban feltorlódott tömegen átfurakszik. Egyenest a fura palota felé igyekezett, majd egy arra alkalmas helyen leült és várt, mintha mézet akarna eladni. Arra számított, a mogyerik előbb-utóbb csak megjelennek a palota kapujában, s akkor érdeklődhet Beke után. A kagáni Nagy Palota felől először csak morajlás hallatszott, és néhány vékonyka füstcsík kanyargóit az épületek fölé. A városlakók megálltak, megbámulták a füstöt, összesúgtak, és mindenki másként magyarázta az okot. A palotából kisvártatva lovas futárok vágtattak ki, és a zsoldosok szállásairól kiözönlő katonaság egyetlen pillanat alatt ellepte az utakat, és akit értek, korbácsütésekkel zavartak haza. Virág nem tudott hova menni. A város kapuit lezárta az őrség, és az asszony kétségbeesetten támolygott a nehéz kosárral utcáról utcára. Mellette jajveszékelő emberek rohantak el, síró gyerekeket vonszoltak, az utcákon végighullámzott a rémület. Nem messze Virágtól egy férfi fejét kettéhasította az egyik zsoldos nehéz kardja. Zsákként dőlt el, és vére a ház falára fröccsent. Virágot elfogta az iszonyat, és egy kapuoszlop mellé lapult. A kazár alig rőfnyire vágtázott el mellette, riadt lovát hajszolva. Az asszony átvágott az utca másik oldalára, ahol egy nyitott ajtót pillantott meg. Becsapta maga mögött, aztán menekült nyomba vissza az utcára, mert az udvaron egy oszlopról két akasztott ember élettelen teste lógott. A kapuból kitántorogva épp félre tudott



húzódni egy vágtató kazár tized elől. Kosarát elsodorták, a fedele elgurult, a mézescsuprok darabokra törtek. Rohanni kezdett, de nem ért messzire. A tér mellett egy egész század katona várakozott. Hadrendben álltak, és röpködtek a tisztek harsány utasításai. Egy kisebb csoport látszólag türelmesen várakozott a fal mellett, férfiak és nők, egyszerű városlakók. Vagy tíz vitéz kivált, és külön terelték őket. A nők visítoztak, a férfiak közül páran ölre mentek a katonákkal. Őket Virág szeme láttára szúrták le, és testüket otthagyták a poros köveken. Elkövette a legnagyobb hibát, amit csak tehetett: megpróbált elszaladni. Nem tett meg ötven lépést sem, amikor paták csattanását hallotta maga mögött, és szinte ugyanabban a pillanatban megragadták a haját. Virág ösztönösen a földre vetette volna magát, de a kazár katona erősen a csuklójára csavarta a hajat, és vonszolni kezdte maga után. Közben üvöltözött, de az asszony ebből semmit nem értett. A téren belökték a félreállított asszonyok közé, és mire felocsúdott, már velük együtt botladozott valahová, s a katonák korbácsütései a füle mellett szisszentek. Először kétségbeesett, és megdermedt a rémülettől. Nem látott semmit, se jobbra, se balra, csak az előtte vánszorgó nő meztelen hátát, amelyre három piros csíkot hasított a korbács. A csíkokból szivárgott a vér. Hirtelen agyába villant az udvaron felkötött két ember, s ettől egyszerre magához tért. Csak nem engedi magát birkaként a vágóhídra vonszolni? Ez vele nem történhet meg! Neki még munkája van ebben a városban, aztán haza is kell érnie a szállásra... Vadul kavargott a gondolat, és a szívverését a dobhártyáján érezte. A kazárok ordítoztak, verték a szerencsétlen asszonyokat, leányokat, válogatás nélkül. Ő is kapott vagy ötöt a vállára, a hátára. Az egyik ütés a bal szeméhez veszélyes közelségben csapott le. Jobbra csatorna húzódott, koszos, sáros víz hömpölygött benne. Középen egy döglött ló teteme sodródott. Virág hirtelen elhatározással lecsúszott a meredek parton, és eltűnt a szennyes víz alatt.



Homályosan, távolról hallotta a katonák üvöltését, aztán ütést érzett a fején. Azt gondolta, eldobott kő vagy tán balta foka lehetett, de csak egy szikladarabot tapogatott ki maga fölött. A szikla és a víz között alig arasznyi távolság volt, éppen annyi, hogy Virág levegőt vehetett. Kétségbeesetten, lélegzetét visszafojtva kapaszkodott egy vékony gyökérben. A lába nem érte el a talajt, s a kavargó víz feldobta a testét. Feje fölött a hatalmas, sárga kő, szemmagasságban a szennyes víz, és a hullámok minduntalan elérték a száját. Virág tudott úszni, de nem merte elengedni a biztonságos fedezéket. Lassan rájött, hogy elmentek a katonák, biztosan azt hitték, hogy megfulladt. Valami a könyökének ütközött, majd továbbúszott. Rémülten látta, hogy egy asszony hullája forog a csatorna koszos árjában. Újabb lótetem úszott el mellette. Az állat feje mélyen a víz alatt volt, lábai kalimpáltak. Még a nyereg is a hátán, a teljes szerszámzattal. Virág mély levegőt vett, és pár erőteljes csapással mellé úszott. Kazár ló volt, s nem is akárkié lehetett, a díszes nyeregtakarójáról ítélve. Barna szőrén néhol vér szivárgott. Amikor felbukkant, Virág látta, hogy átszúrták a nyakát. Belekapaszkodott a nyeregbe és hagyta, hogy a víz a döggel együtt sodorja. Semmi nem érdekelte, csak a túlélés gondolata kavargott lázas elméjének labirintjaiban. A parton lovasok száguldoztak, és egyre több helyen emelkedett az égre vastag füstcsík. Gyújtogatnak – gondolta, bár azt nem értette, hogy miért. Virág amúgy sem volt tisztában azzal, milyen ellentétek feszegetik mostanság a Kazár Birodalom falait. Még nem tapasztalta sosem, milyen az, ha egy ország lakói holmi homályos célok miatt egymást kezdik öldösni. A lótetem megakadt egy vaskos gerendán, és átfordult. Virág elengedte, és a gerendába kapaszkodva a part felé igyekezett. Füzes burjánzott a csatorna süppedős partján, és az asszony a vízből kikapaszkodva, zsákként elvágódva kapkodott levegő után. Ruhájáról csörgött a csatorna bűzös vize, a haja az arcába hullt. Egyik csizmáját még a vízben elhagyta. A ruhája oldalt csaknem a csípőjéig felhasadt, a korbácsütések pedig most kezdtek csak igazán égni. A vállát tapintva érezte a ragacsos vért.



Nem látott senkit, csak a néptelen viskókat, iramodásnyira a parttól. Óvatosan kibújt a füzesből, és elindult a város felé. A házak mögül sikoltozást, üvöltést hozott a szél, és Virág nem tudta, jót tesze azzal, ha ismét a falak közé megy. A falnak lapulva, háztól házig, mint egy tolvaj, úgy araszolt előre. Ha embert látott, a földre vetette magát, de a másik szerencsétlen is csak iszkolt valahova, mentve a bőrét. Aztán tovább botladozott, mígnem egy téren találta magát, amelynek a túlfelén harcosok öldökölték egymást. Kazár ruhát viselt mindkét fél, és ez végleg megzavarta Virágot. A fal mellett osonva igyekezett abba az irányba, ahol az ismeretlen palota utcáját sejtette. Hirtelen ütés érte a halántékát. A falnak tántorodott, de többre már nem futotta az erejéből. Leomlott a koszos, vérmaszatos kövezetre.
Bogát részletesen beszámoltatta a szökött testőrt, aki elmondta, hogy lázadó társait elfogták és kivégezték. A kémek beárulták őket, hogy ott akarják hagyni a palotát, és olyan törzshöz kívánnak csatlakozni, amelyik szakítani akar a kazár függéssel. A káliz úgy vélte, napokon belül tetőfokára hág a belháború, amihez foghatót még nem látott a birodalom. Csak kissé tévedett, mert a harcok még aznap elkezdődtek. Amint a füstfelhőt megpillantották, Bogát és csapata tudta, hogy itt az idő. A káliz hadart valamit, és a lovak felé mutogatott, meg a kőfolyosóra, ahol az őrök szoktak ácsorogni, a mogyeriket figyelve. – Azt akarja, hogy törjünk ki, de előtte öljük meg az őröket odafönt, különben lenyilaznak minket – mondja gondterhelt arccal Bogát. – Nem lenne szerencsés kitörni – mondja Beke, aki a fájós lábát masszírozza. – Még azt se tudjuk, mi történik. Csak ez hajtogatja, hogy kitört a lázadás. És ha mégsem? – Hallgasd csak! – Bogát a távoli hangokra figyel. – Mintha a várból jönne. Verekednek odafönt, hallom a pengék csattogását.



Szólj mindenkinek, hogy viselkedjenek úgy, mintha nem történt volna semmi. Mintha minket nem is érdekelne, mit művel a kazár. Beke hívja a tizedeseket, Bogát meg szemügyre veszi a fenti folyosót. Három kazár őgyeleg ott, íj és szablya minden fegyverük. Nagyon magabiztosnak tűnnek. – Igaza van a káliznak, innen el kell mennünk. Most vagy sosem, mert lehet, hogy késő lesz. Egyelőre ne menjen senki a lovakhoz, nehogy szagot fogjanak azok ott – mutat hüvelykjével a folyosón ácsorgó őrségre. – Beke, add át nekem a tizededet. A parancs az parancs. Vidra veszi át Beke helyett a tized vezetését, s lelkendezve mondja: – Végre mozdul valami – dörzsöli a tenyerét a vitéz, de Bogát lehűti. – Nem lesz az örömteli, fiam. A tizeddel fölmész a házba, elkapjátok az őröket, aztán mindenkit leterelsz az udvarra. Ha nem megy, odafönt kell őrizni őket. Addig a lovakat a többi fölnyergeli. Mindenkitől elszeditek a fegyvert, de nem eshet bántódása senkinek, megértettétek? Most majd megtudjuk, mennyire pártolnak minket a hazai szellemek, mert elszelelünk ebből a nyavalyás városból, amíg még megtehetjük... Vidra jó tanítványa Bekének. Mindenkinek pontosan kiosztja a feladatot, mielőtt egyetlen lépést is tenne. A tized lopva, a kőkerítés aljához lapulva közelíti meg a bejáratot, aztán eltűnik a súlyos faajtó mögött. Bogát az udvar közepéről felkiált az egyik őrnek. A kazár kihajol a mellvéd mögül, kéri a századost, hogy ismételje meg, mert nem értette. Aztán odahívja a társát, a harmadik meg már magától jön, hogy meghallgassa, mi a rosszbajt akar a mogyeri. Kisvártatva a palota őrségének teljes létszáma lenn ácsorog, a méregtől vörösen, a fal mellett. Vidra a tized néhány tagjával sorra járja a helyiségeket. – Ékszer, arany meg ezüst dögivei van odafönt – jelenti lelkesen Bogátnak. – Meg olyan szőnyegek, amilyent még nem is láttam. Jó lenne esetleg, ha megengednéd, parancsnok...



– Meg ne próbáld! – mordul sötét képpel Bogát. – Máskor magam is szívesen kifosztom ezt a házat, de most nincs itt az ideje. A bőrünk fontosabb, meg a föladat, amiért idáig lovagoltunk. A kazárokat egymáshoz kötik, ők pedig káromkodva ülnek a porban, föveg, fegyver, és öv nélkül. A mogyerik nem bántják egyiket se, inkább a győztesek fensőbbségével nevetnek. Aztán villámgyors nyergelés, majd kikémlelnek a néptelen utcára, nyitják a vaskos kapuszárnyat, végül Bogát szavára egyetlen rohammal kivágtáznak. Még a vezetéklovak is csillagokat rúgnak afeletti örömükben, hogy végre megmozgathatják ellustult izmaikat. – Senki nem marad le! – rikkant Bogát. – Vidra, te maradsz leghátul a tizeddel! Oldalvédet nem adunk! Pajzsot fel, készüljetek az íjászokra! A különítmény végigvágtázik a város néptelen utcáin, s a kerek kis bőrpajzsok a karokra kerülnek. – Erre nem lesz jó! – lassít Beke. – A városkapu jobbra van. Így csak beleszaladunk a mocsárba. Meg sem tudjuk kerülni. – Akkor amarra tovább, de óvatosan! – parancsolja Bogát. – Nem akarok éppen most a fűbe harapni, amikor úton vagyunk hazafelé. Az íjak felajzva, a tegezfedél nyitva, a vitézek a szablyát előre húzzák a kezük ügyébe. Ha harcra kerül a sor, a vezetéklovat el kell engedni, mert csak akadályozza a mozgást. – Tízesével lemaradni! – kiáltja az előrelátó Bogát. – így nem érhet akkora meglepetés. Beke, te vagy az előd, két tizeddel! Beke előrevágtat a csapatával. Minden útkereszteződésnél jelzi, ha követhetik a többiek. A téren, ahol a kazárok a katonai parádét tartják, megtorpan a különítmény. – Észrevettek – mutat Beke egy kazár csapatrészre, amely a tér túlsó végén harci alakzatban, mozdulatlanul ül a nyeregben. Mozdulatlanságuk több mint fenyegető. – Most mi legyen? Hogyan magyarázzuk meg ezeknek, hogy mi nem akarunk verekedni, csak hazamenni?



– Ha feltétlenül kell, akkor igenis verekedni fogunk – sziszegi Bogát. – De nem szívesen. Csépány meg te, Radó! Gyertek velem, elébük megyünk. – Óvatosan, parancsnok – figyelmezteti halkan Beke. – Nem nézek ki ezekből semmi jót. – Magam sem, de meg kell tudni, hogyan tovább. Radó beszéli a kazárt – szól hátra Bogát, és belevágja a sarkát a lova oldalába. Félútig sem jutnak, amikor a kazárok nyilat húznak rájuk. A vesszők átröppennek Bogáték feje fölött, és Beke előd-tizedeitől pár lépésre vágódnak a poros földbe. Bogát akkorát ránt a lova száján, hogy az kis híján a hátsójára ül, és patáival túrja a port. – Radó! Mondd, hogy tárgyalni jövünk! – üvölti Bogát, de maga sem hiszi, hogy lesz foganatja. A kazárok újabb vesszőt helyeznek az idegre, magasra tartják az íjat, és a vezényszóra várnak. – Vissza! Mindjárt sündisznót csinálnak belőlünk ezek a rohadékok! Bogát és a két harcos sarkon fordul, és vágtában iramodik az elővéd felé. De akkor már Beke kézjelére a mogyerik vonalba rendeződve megfeszítik az íjakat. – Csak akkor, ha ők is lőnek! Tartsátok magasra, hogy lássák! Ebben a pillanatban villan a kazárok parancsnokának szablyája, és a vesszők kiröppennek. Beke vitézei kis kerek pajzsukat magasra tartják. A vesszők most már sokkal közelebb csapnak le. – Előre! Feszíts! Most! – üvölti a parancsot Beke. A vesszők szisszenve indulnak útjukra, és a mogyerik a ló nyakára dőlve szemberobognak a kazár íjászok túl magasan szálló nyilaival. A vesszők immáron mögöttük vágnak le. Vidra vigyorog: – Nézd má’! Újonc sereg, vagy mi? A visszafelé tartó Bogátot csaknem elsodorják a saját emberei. Lova parancs nélkül fordul, áll be a sorba, s ragadja magával a többi. – A szélekre! – hangzik a vezényszó, és a csapat máris tudja, mit kell tenni. Bogáttól jobbra és balra kettényílik a különítmény, és az előbbi nyílzáportól megkavarodott kazárok oldalába marnak.



Türk és mogyeri vezényszavak, kiáltások keverednek. A mogyeri lándzsák máris kézben, s beleszúrnak a kazárokba, akik legalább olyan gyorsan kiismerik a helyzetet. Ám túl közel vannak egymáshoz ahhoz, hogy lándzsával vívjanak. Mindkét csapat szablyát ragad, a mogyeri vitézek némelyike fokost, és mindegyik választ magának egy ellenséges harcost. Szétszakad a mogyeri lánc, s kezdetét veszi az elkeseredett küzdelem. Beke mellett megvillan egy kazár ezüstös sisakja, a karja lendül, Beke pedig a lova nyakára borulva kitér a csapás elől. A kazár elszáguld mellette, és a következő pillanatban lova elcsúszik a vastag porrétegen. A Beke mögött álló mogyeri vitéz abban a szempillantásban odavág a fokossal, és a kazár sisakja messzire repül. Bogát éles sípjellel próbálja a csapatot hátrálásra bírni, de ezt csak kevesen hallják a csatazajban. A százados lovastól ledönt egy testes kazárt, de arra már nem marad ideje, hogy agyon is vágja. Félresodorják, és Bogát azon kapja magát, hogy máris a kazárok gyűrűjében vagdalkozik. – Itt vagyok, parancsnok! – üvölti három vitéz is egyszerre, és szablyájuk villogva csap jobbra-balra. A lovak hörögnek, az egyik mén vágást kap a fejére, a másik a nyakára. – Hátra! Vissza! – üvölti rekedten Bogát, és kerek pajzsával kivéd egy levágódó kardot, majd ellenfele torkába szúr. – Visszaaa! Aki hallotta a parancsát, megpróbálja kivonni magát a küzdelemből, de addigra már annyira összegabalyodott a két csapat, hogy a porfelhőben egymást is alig ismerik fel. Ki tudja már, merre van a vissza? Beke látja Bogátot, és igyekszik utat vágni felé. Fiatal kazár harcos állja útját, feláll a kengyelben, és hosszú kardjával felé döf. Beke a bal karján érzi az ütést, s tudja, hogy a harc hevében a súlyos sebet sem veszi mindig észre a harcos, csak jóval később. A kazár kardja továbbsiklik, miután Beke felkarját csúnyán bemetszette. Beke vaktában, visszakézből húzza fel a szablyát, és alaposan mellbe vágja a harcost, aki meginog, majd féloldalasan kapaszkodva kivágtat Beke látómezejéből. Ám máris előtte a



következő, sisakos, mellvértes harcos, akinek a szablyát markoló karján vér csorog. Kitér Beke elől, aztán nekihuzakodik, de mozdulata félbeszakad, és szabad kezével a hátához kap. Nyikkanás nélkül előrebukik a lova nyakára, onnan a porba. Bekét ez már nem érdekli. Mellette vágják le az egyik emberét, s ettől az agyába szökik a vér. Ahol kazárt lát, annak nekimegy, s az sem érdekli, ha sebet kap. Lova néha elbotlik egy földön heverő tárgyban, fegyverben vagy sebesültben, egy ízben átugrik egy kínjában kapálózó, sebesült lovat, és a váratlan lendülettől Beke alig marad meg a nyeregben. A levegőben vér- és porszag, a mogyeri és kazár harcosok nadrágszárán, ingük ujján, karján és arcán vérfröcsek, és mindenféle emberi eredetű mocsok. Beke lova kapkodja a fejét, mert a katonaló is gyűlöli a vérszagot, különösen, ha a vér a pofájába fröccsen. Prüszköl, horkant, és a szája sarkából zöldes nyál csordul. Bogát kétségbeesetten próbálja összeszedni a mogyeri harcosokat, de hangja beleveszik a csata őrületes zajába. Már senki sem tudja, hol van a parancsnoka, hol az előre és a vissza, a térnek melyik pontján verekszik éppen. A kazár a mogyerit, az pedig a kazárt öli, gyilkolja, ahol éri.
Virág a házfalak mellett oson előre, és a városkapu felé igyekszik, amikor megpillantja Bogát különítményét. Akkor hagyták el vágtában a palotát, és északnak igyekeznek, Virág pedig kétségbeesetten kutat egy gazdátlan ló után. Mezítláb, csuromvizesen, kibomlott hajjal, koszosán, a folyóban sodródott ló vérétől maszatosan rohan, ahogy csak a lába bírja. Kifulladva ledől a fal mellé, de feltápászkodik és újra futásnak ered. Két utcával előtte már hallja, hogy a téren verekednek. Egy romba dőlt ház mellett összegörnyedve inai el. A lerontott kerítés mögül, egy szűk résen éppen a térre lát.



A mogyeri vitézek akkor váltak széjjel, hogy megkerüljék a kazárokat. Virág elborzad a gondolatra, hogy most a két csapat egymásnak ront, és erejét összeszedve megindul a tér felé. De a pokol már elszabadult. Egy düledező kapualjba surran egy kazár lovas elől, de az ügyet sem vet rá. Virág a forgatagban Bekét keresi. Kimerészkedik a térre, és a falak mentén próbál előrejutni. Mogyeri és kazár harcosok összekapaszkodva fetrengenek a porban, egymás torkát keresve, hörögve és szitkozódva. Elszalad mellettük, és egy kőoszlop mögül kétségbeesetten próbálja megtalálni Bekét. Alig tízlépésre tőle egy kazár katona bukik fel lovastól. Estében kirepül kezéből a szablya, a ló átfordul, és a kazár tört gerinccel, fejjel lóg a kengyelbe akadt lábbal, miközben a rémült állat gazdáját vonszolva, hörögve és hátulsó patáival a csillagokat rúgva eliramodik egy mellékutcán. Virág ebben a halálterhes és rémületes minutumban pillantja meg Bekét. Ott harcol előtte, alig kőhajításra. Virág a nevét kiáltaná, de kiszáradt torkából szánalmasan gyenge a hang, amit Beke a harc hevében meg sem hallhat. Jobbra-balra osztogatja csapásait, miközben a kazárok gyűrűbe fogják. Virág karjait ettől a pillanattól már a Világügyelő mozgatja. A törött gerincű, még élő kazárhoz kúszik, aki még mindig markolja az íját, de a tegez a teste alá szorult, így Virágnak át kell fordítania. A kazár zsoldos hördül, kitágult pupillákkal mered az asszonyra, és tehetetlen dühében eltorzul az arca. Virág minden erejét latba vetve feszíti a bivalyerős kazár íjat. A kőoszlop mögül megcélozza a legközelebbi zsoldost, de a vessző a lovat éri. Az állat rémesen felnyerít, ágaskodik és hanyatt vágódik. A kazár a porba bukfencezik, és Virág a következő pillanatban már nem látja. Csak Bekét keresi, és vagy harminc lépésre ismét meglátja őt, amint egy szálas termetű kazár rohan rá, magasra emelt szablyával. Virág remegő ujjakkal új vesszőt helyez az idegre, és megcélozza a kazár háta közepét. Szisszenve indul útnak az acélhegyű nyíl, a kazár teste megfeszül, majd előrebukik a nyeregben, és a lova elragadja.



– Beke! – visítja Virág, de rémületére a vitéz oda se figyel. A lovát fordítja, és Bogát keresésére indul, a forgatag kellős közepébe rúgtatva. Virág előtt hirtelen minden elsötétül. Erejének utolsó morzsája is elvész, és lecsúszik a kőoszlop mellé a porba. Érzi, hogy villanásra van csak az önkívülettől, s elzsibbad mindene. A tér túlsó sarka felől velőtrázó üvöltés hallik, és megreszket a porfelhő. Az újabb harcosok viharként robbannak az ütközetbe. Ám ezt Virág már nem látja.
Bogát lever a lováról egy kazárt, és újabb füttyjellel próbálkozik éppen, amikor észreveszi a tér sarka felől közeledő szedett-vedett sereget. Tépettek, és az arcukról vérrel kevert veríték csorog. Lovaik semmiben nem különböznek gazdáiktól, oldalukon vércsíkok mutatják, hogy nemrég harcban forgolódtak. Bogát nem tudja, kikkel hozta össze a sors, és arra gondol, hogy a kazár erősítés érkezett, amikor a mogyerinek öltöztetett káliz valahogy melléje csapódik. A harcos véres arcán diadalmámor ül. – Kálizok! Kálizok! – rikkantja, és buzgón veri a mellét: olyanok, mint ő. – És mi lesz, barátom? Elvágják a nyakunkat? – mutatja Bogát a félreérthetetlen jelet, de a káliz éppen az ellenkezőjét bizonygatja. – Azt mondja, ezek is a kazárt ütik! – kiáltja oda a kazárul jól értő, merő vér Radó. Észre sem vette, hogy két ujját valahol levágták, a véres csonk három ujjal fogta a szárat. Bogát kitépte magát a forgatagból. Üres helyet keres, ahol megállhat végre, és kiparancsolhatja embereit a harcból. A kálizok vadállatként vetik magukat a kazárokra, és egyetlen rohammal visszaszorítják őket a tér túlsó széléig. Az áradat elsodor néhány mogyerit is, akik vitézül vagdalkoznak, míg le nem hullnak a nyeregből. Bogát összegyűjti a maradékot, s velük a kazárok jobb oldalába mar. Amazok, látva a túlerőt, már megadnák magukat, de a kálizok nem ismernek könyörületet.



Aki a megadás jeleként széttárja a kezét, és eldobja a szablyát, a következő pillanatban fejetlenül fordul le a lóról. A kagán katonái menekülésre fogják, de közülük csak alig néhány éri el valamelyik mellékutcát. A mogyeri vitézek a menekülőkre íjat húznak, és nagy gyönyörűséggel vadásszák le őket. Virágot egyikük sem veszi észre. Az asszony ott hever egy oszlop tövében, arccal a porban, kezében a kazár íjjal, mellette egy köteg, szétszórt nyílvessző és egy tegez. Alig lélegzik. Lovasok száguldanak el mellette, s az egyik ló csaknem megtapossa. Virág a fájdalomra ocsúdik, felül, és összegörnyedve az oszlopnak dől, mielőtt újra belezuhanna az öntudatlanság fájdaloműző homályába. Pillanatig tart csupán az eszmélése. – Hozd ide nekem ennek a csapatnak a parancsnokát! – szól Radó útján a kálizhoz Bogát, de az idegen vitéz csak a fejét rázza, és hadar valamit. – Azt mondja, nem lesz így jó. Neked kell odamenned őhozzá, mert amaz nagyobb rangú nálad – fordítja Radó, mire Bogát laposat sercint a porba: ám legyen, ez ma nem a hiúság napja. A kálizok vezetője valóban magas rangú vitéz, a kagán palotaőrségének egyik parancsnoka. Vérmaszatos arca kivételesen intelligens emberről tanúskodik, aki nincs híján a bátorságnak. – Azt mondja, fellázadt a palotaőrség egy része. Egymást ölték a városban és a palotában. A kagán a fellegvárába menekült, de a hozzá hű testőrség ura a helyzetnek, ezért nekik menekülni kellett fordítja Radó buzgón. – Azt is mondta, hogy úgy tervezik, csatlakoznak hozzánk. – És mi lesz a családjukkal? A kagán mindenkit kivégeztet, akinek a rokona érintett a lázadásban. A káliz tiszt bólint: ez kétségtelenül így van. Aztán elmondja, hogy az ő törzse Itiltől északra szállásol, és amikor híre ment, hogy vihar készül, ők előrelátóan hazaküldtek minden hozzátartozót. Azt mondja, azóta talán már el is indultak északnyugatnak, a besenyőket kerülve, a mogyeri szállások iránt. A kazár testőrtiszt szavait egyenesen Bogáthoz intézi: – Nem ők az egyedüliek, akik hozzátok menekülnek. Vannak más törzsek is, akik a Kaukázusból ereszkednek le. Úton lehetnek már.



Aztán olyanok, akik a Kazár Birodalom hátvédjeként eddig is sokat véreztek. Nem akarnak többet a kagán alatt élni, úgy döntöttek, kiszakadnak, és benneteket választanak. Kálizok, különféle türkök, még bolgárok is... A vitézek rendbe szedik magukat, s hadizsákmányul felkapkodják az ellenség eldobált fegyvereit. Később izgatottan tallóznának a halottak és sebesültek között, ha Bogát rájuk nem dörren: – Erre most nincs idő! Minél előbb ki a városból! A halottainkat és a sebesülteket kötözzétek a vezetéklovakra. Mogyeri vérből valót nem hagyunk itt – fűzi hozzá keserűen. Bogát minden egyes katonáját a fiaként kezelte, és igen rosszul viselte bármelyik elvesztését, annak ellenére, hogy az egyik legkeményebb vitéz volt Álmos fegyveres kíséretében. Mivel Bogát helyettese is elesett, Beke kezdi ráncba szedni a különítményt. Hat vitéz lelke már az égi legelőkön vágtázott, s volt egy tucatnyi sebesült. Beke körbekocogja a teret, s Vidra követi. – Nédd’a! Az meg ott egy asszony – mutat Beke az oszlop mellett arcra borult, halottmerev Virágra. – Kár volt erre járnia szegénynek... – Nem úgy van az, parancsnokom! – veti ellene Vidra. – Látod-é a kezében az íjat? Ott vannak alatta a vesszők is. Kazár vesszők. Vajon kire húzta? – Ha kazár az íj, akkor könnyű kitalálni. Meglehet, ez szedte le Csépányt. Csak temessék el a kazárok. Ha nem, akkor meg legfeljebb elhordják a kutyák – morogja mérgesen Beke, és ügetésbe kapja a lovat. Bogát tépett kis csapatával betagozódik a káliz harcosok mögé. Ők jobban ismerik az utat a városban, és nekik is csak egyetlen céljuk van: kikerülni minden harcot, és kijutni a szabadságba.
Másodjára már lassabban eszmélt Virág. Szeme-szája tele volt vérrel kevert porral, s úgy érezte, a feje menten kettéhasad. Sebet ugyan nem tapintott magán, a fejét talán az oszlopba vághatta be.



Amint a szemhéja felnyílt, a földön fekve körülkémlelt, de csak homályos alakokat látott maga körül, s nem messze bugyborékolva hörgött egy sebesült ló. Emberek nyöszörögtek, mások a porban vonaglottak, de a legtöbbjük mozdulatlanul hevert. A halál szaga elöntötte a teret. Később a tér ellenkező oldaláról sikoltozva menekülő, fegyvertelen városiak tűntek fel. Néhányan felbuktak, s a többiek átugráltak rajtuk. Sikoly, gyerekvisítás és segítségért könyörgés, amit senki nem hallott meg. A tömeg átgázolt a földre kuporodott Virágon, néhányan fel is buktak benne, de csontja nem törött. Utánuk lovas kazárok csörtettek, és akit értek, azt korbáccsal ütötték. Virág moccanni sem mert. A téren nem látott mogyeri katonát. Amikor minden elcsendesedett, megpróbált talpra állni. A lábát alig tudta emelni, egész teste remegett, szédült, és fuldokolt a lenyelt portól. Az egyik szeme bedagadt, alig látott valamit. Sorra járta a sebesülteket és a holtakat, Bekét kereste, aztán eszébe jutott, hogy a mogyeri sosem hagy a csatatéren elesett bajtársat. Hányinger fogta el, és egy ház falának támaszkodva megpróbált könnyíteni magán, de zaklatott gyomrából nem tört fel semmi. Nem is emlékezett rá, mikor evett utoljára. Egyre az járt lázas gondolatokkal teli agyában, hogy Bekét ismét elveszítette, s lehet, hogy végleg. Pedig már itt volt, egészen közel hozzá, de talán Tengri nem akarhatta, hogy találkozzanak. Mert Bekének már van egy asszonya, azért. A városkapuban nem állt senki, az őrség elszelelt. A Nagy Palota felől fegyverek és pajzsok csattogása, üvöltés, sikolyok hallatszottak. A városban sok ház égett, vágtató lovakat hallott. Egyre több és több kazár harcost látott, akik fegyelmezett viselkedésükkel azt mutatták, hogy megtörték a lázadók erejét. Amikor Virág a város kapuján kibotorkálva és az árkokban csúszva-mászva a romház felé tántorgott, Beke és Bogát különítménye a kálizokkal már igen messze járt.



X.
A Kér törzsnek ismét nehéz nyara volt abban az esztendőben. A szárazság leverte a lábáról a jószágot, a hatalmas szürke marhák keservesen bőgtek a forróságban. A ménesben a lovak tikkadtan bóklásztak, s ebben az évben igen kevés borjú és csikó született. Márpedig a bőséges szaporulat a mogyeri törzsek életének alapvető követelménye. Aztán meg ott voltak a gyepű környéki, sorozatos verekedések a besenyőkkel és a fosztogató, gyilkoló kazár szabadcsapatokkal. Ezek nem vették tudomásul, hogy a kagánjuk mit hirdetett tavasszal a mogyeri szomszédsággal kapcsolatban. A kagán trónja a kálizok indította véres lázadásban ugyan megingott kissé, de a zsoldossereg kitartott, és visszavert minden további kezdeményezést. Az embervér valóban patakokban folyt Itil utcáin, s a folyó napokig görgette a hullák százait és a püffedt lótetemeket. Egész negyedek pusztultak el, a besenyők pedig e hírek hallatán ugrásra készen dörzsölték a tenyerüket. A Kérnek hajdanán nevéhez méltó, óriási szállásaik voltak. Hol vannak ezek már? Az „óriások” elkínzott törzse szűkölködött mindenben, amire a nomádnak csak szüksége lehetett. A Nyék és ők voltak legközelebb a keleti gyepűhöz, nem csoda hát, ha reggelente a fiatal harcosok úgy néztek a Napra, mintha tőle várták volna: mondja meg, e napjuk lesze az utolsó az életben. Olcsó volt akkoriban az emberélet a gyepű mentén. Nem volt nap, hogy oda ne veszett volna valaki, vagy súlyosan megsebesülve ne a társai cipelték volna haza. Ha nem akaszkodtak össze a martalóchadakkal, mert azok megelégedtek annyival, hogy csak a lovakat és a marhát hajtsák el, az a nap már nyereségszámba ment.



Nem volt nemzetségfő, aki ne járt volna panasszal a törzs fejénél, és ne követelte volna, hogy vonuljanak el a gyepűtől, a mogyeri törzsszövetség belső területei felé. – Én még csak vonulnék, de mindenki nem mehet – válaszolta a törzs feje nagy keservesen. – Ha mindenki így gondolná, a gyepű vándorolna csak minél nyugatabbra, és a helyünkre mindenféle idegen szivárogna. Nekem ezt mondták a törzsszövetségi tanácsban, mert nehogy azt véljétek, nem szóltam az érdeketekben. Álmos úr azt ígérte, mindenki, aki a gyepűt védi, többet kap a zsákmányból, és kevesebb kazárnak való adót kell összeszednie. Az emberek ez utóbbi miatt is berzenkedtek. Minek adót fizetni a kagánnak, amikor kazár martalócok garázdálkodnak a földjükön? Az csak keveseket érdekelt, hogy ugyan már nem sokat parancsol a kagán, de mégis az ő birodalma Levedi fejedelem területe. A mogyeriket egyedül csak az éltette, hogy bíztak Levédia szellemeinek feltétlen jóindulatában, és abban, hogy az öreg, lemondott Levedi fejedelem és Álmos vannak olyan jó viszonyban a túlvilággal, ami biztosíthatja majd a teljes különállást a kagán udvarától. Nem minden szálláson érezték egyformán a dolgok alakulását. Ahol az öreg Jakti élt Altával és Gecsével, ott viszonylagos béke honolt. Jakti alig tudott valamit arról, hogy milyen viharok is tombolnak Itilben, miként zúdult egymás nyakába a nép és a katonaság. Ő már nem ment sehova, egész nap ott üldögélt a jurta mellett az árnyékban, s lehunyt szemmel hallgatta a madarakat, és a lombok susogását. Nem múlt el nap, hogy ne imádkozott volna Virágért, és az asszony hazatéréséért. A vénasszonyok nyara némi enyhülést hozott, a nagy útra készülődő, fáradt levelek között utat talált a szél, s az apró, rőt színű vitorlák messzire szálltak az ágak között átszűrődő fényben. Az öreg egyre szótlanabb lett. Virágot várta haza nagyon, mert Alta ugyan kiszolgálta, ahogy kellett, s megadott mindent, amit csak megkívánt, mégsem érhetett fel Virággal. Pedig a leány úgy leste minden gondolatát, mintha az élete függött volna tőle.



Jakti azt várta, hogy talán elkel Alta is egyszer, de érte csak nem jött kérő. Egy félkezű asszonynak nincs nagy keletje. Nem tud úgy dolgozni, ahogy más, a jurtaállítás nehéz feladatait egymaga el sem tudja végezni, s még az egyszerű konyhai munka is jókora gondot okoz. Beletörődött szépen a sorsába, nem ágált, nem lázadozott. Néha ugyan kiült egy távoli tönkre vagy a folyópartra, sírdogált egy keveset, de mikor belépett a jurtába, Jakti már nem láthatta nyomát a lelki gyötrődésének. – Az éjszaka keveset aludtam – morogja maga elé az öreg, amikor Alta elébe teszi a borsozott birkahúsos cseréptálkát. A hús sem az övék, ezért a pár falatért Alta egy fél délelőttön át hordta a tűzifát egy módosabb családnak. – Nem bóbiskoltam el, mégis látomásaim voltak – folytatja az öregember alig hallhatóan. – Láttam, hogy fekete sasok lassan, mint a korom és a pernye, leereszkednek a fákról, és ellepik a mogyeri szállást. Hiába húztak rájuk íjat, azok oda se neki. Csak jöttek, egyre többen és többen, mígnem fekete lett tőlük a világ. Akkor azt mondták a sasok, hogy választhat a mogyeri: vagy az ő világukat éli tovább és harcba megy elődként, vagy elkotródik erről a földről. De ha az utóbbit választja, akkor a sasok addig űzik, amíg fel nem falják a jószágot, s végül magát a mogyerit. Különös látomás volt, lányom. Nagyon különös. Jakti két falás között arról beszél, hogy még az álom hatása alatt áll. Alta a lábához kuporodik, és nézi, amint az öreg csipeget a húsdarabokból. – A minap Virággal álmodtam – mondja csendben a leány. – Jött hazafelé, azon az úton, ni. Lovon ült, de mezítláb volt, és vérzett a talpa. A haja is csupa vér volt, lecsorgott a hátán a derekáig. De ő mosolygott, és azt kiáltotta, hogy az égben járt, és ott minden gyönyörű. Ez rossz álom volt, ugye, apó? – Nem biztos – mondja az öreg. – A lelked kiröppent belőled éjjel, és olyan vidékre barangolt, ahol máskülönben nem járhatsz. Virággal én is álmodom néha, de csupa jót. Ilyenkor mindig könnyű szívvel, erősebben ébredek... Alta napokkal előtte észrevette már, hogy az öregember szemében kihunyni készülnek a lángok. Rettegve gondolt rá, hogy tán az élet



parazsa kezd elszunnyadni, és megtett mindent, amiről úgy gondolta, hogy Jaktinak jó. Igaz, elment már a kopjakészítőhöz is, hogy megkérje, adjon kölcsön egyet, ha ki kellene tűzni szalagokkal ékítve a jurta elé, hogy mindenki láthassa: odabent útra készülődik egy sokat látott, harcolt és tapasztalt, nagy tudású lélek. De csak hazahozta az öldöklő szerszámot, s azonmód el is dugta a jurta mögött, mert nem volt elég ereje ahhoz, hogy kitűzze. Aztán meg két véka kölest adott a javasasszonynak, hogy űzze el a Jakti körül ólálkodó, rontást hozó ízt, Fenét, Sujt és Csúzt, ezeket a többé-kevésbé emberi tulajdonságokkal bíró, de a végtelenségig rosszakaratú, alsó világi démonokat. S nem ment el messzebb soha, mint a szállás vége, hogy visszafuthasson, ha Jaktinak szüksége lenne rá. A szállás szent ligetében szegényes áldozatot is felajánlott, bár a háta borsózott a helytől, pedig kedves és csendes kis zuga volt az a nyírfaerdőnek. Apró, csörgedező forrás mellett feküdt az áldozókő, mellette megannyi ajándék. Alta megtett mindent, hogy Jakti megmaradjon még neki. Hogy Virág is elment, az öreg maradt már csak neki, akit Gecsén kívül hozzátartozójának tekintett. Ahogy az ősz lassan közelgett, Jakti ereje úgy fogyott. Már csak keveset beszélt, s néha hosszú időre elaludt. Alta ilyenkor rettegve figyelte, mozdul-e az öreg, lélegzik-e még, vagy már elszállt belőle az élet. Ha tehette, s ha ideje volt, lekuporodott mellé a földre, és az öregember göcsörtös ághoz hasonlatos kezével Alta haját simogatta. Aztán elkövetkezett egy különös nap. – Ma jobban érzem magam, leányom. Szép ez a napsütés, most látom csak igazán, milyen gyönyörűek a színes levelek. Pedig megértem nyolcvanhárom tavaszt... Hogy nem vettem észre eddig... – Ennél, innál valamit, apó? Rögvest hozom, csak mondd. – Nem, ne hozz semmit Alta. Jó ezt a csendet hallgatni. És valamit érzek a levegőben is, talán, hogy frissebb, mint az éjjel volt. Ha a lábam engedné, most sétálni mennék a folyóhoz. Érzed ezt az illatot? Jó vele teleszívni a tüdőt. Akkor éreztem ilyent, amikor legénykoromban a szaracénok felé kalandoztunk. Meg amikor



később a Duna alsó szakaszánál, a bolgárok földjén jártunk a haddal. Pedig ötven is elmúltam már akkor. Alta semmit nem érez, de úgy találja, minden úgy van, ahogy az öregember mondja. Jakti arca felderül. – Látod, ugye, megmondtam. Hmmm! Micsoda csodálatos illat ez! Az égi legelőkön lehet ilyen. Tudod, ott minden olyan, mint amikor belenézel a tó tükrébe. Jakti lassan a kaftánja alá csúsztatja a kezét. A tenyerében egy átfúrt, bőrszíjon lógó, ovális kődarab nyugszik. – Azt mondod, hogy álmodban sokszor félsz, Alta lányom? Ezt a követ a szaracénoknál adta egy tudós ember, amikor kitanultam az orvoslást. Ők úgy mondták, hogy ez egy kalcedon. Jó arra, hogy a rémálmokat elűzze. Én már öregember vagyok, nem hatnak rám az álmok, a kövek is alig. Neked adom, hogy semmitől ne rettegj éjszaka. Alta tenyerébe csúsztatja a követ, és ujjaival összezárja a kis kezet. – Köszönöm, apó. Fura neve van ennek a kőnek. Okos emberek azok a szaracénok. – Sokaknál okosabbak, másoknál meg ostobábbak. Mint bármely nép. Mint akár a mogyeri. De a népek már csak ilyenek. Mindnek van mit tanulni a másiktól, de tud tanítani is, ha azt a másik szívesen fogadja. Tudod, az ember ugyanolyan állat, mint minden élőlény. Mindenki tesz jót is, rosszat is. Azt pedig csak a Világügyelő döntheti el, mikor mi a jó vagy rossz. Sokáig egyikük sem szól. Alta forgatja a különös, varázserejű követ, majd a nyakába akasztja, és a ruhája alá rejti. – Ha majd visszajön ez a világcsavargó asszony – szólal nagy sokára, kedves éllel hangjában az öregember –, megbeszélünk mindent. Nem kell neki sokáig várnia a Beke vitézre, meglásd. Akkor aztán egy család lesztek, te meg ők. – És te? Magadat miért nem mondod, apóka? – Magamat? Én... úgy vélem, hogy nem illek már ebbe a rendbe. De így is van jól. A fiataloknak menni kell, vándorolni, mert a nomád éppen ettől az, ami. Az öregnek is menni kell, csak... más



irányba, leányom. Mert neki meg az a rend. Az egész mindenség pedig a világnak a rendje, és balga, aki megbolygatni merné. Alta nagyon is érti, miről beszél Jakti, és vékony arcocskáján lassan legördül két súlyos könnycsepp. – Neked jó a szíved, Alta. Aranyból van, mindig tudtam. Tartsd is meg aranynak, ameddig csak bírod. Csak ezzel törődj, semmi mással. Az ember sorsát megírták odafönt, még mielőtt megszületett. A lélek, aki benne lakozik, nem véletlenül éppen őt választotta házául. Annak a farkasnak – pillant Alta bal kezének betakart csonkjára valami régi elszámolnivalója volt azzal a lélekkel, aki most benned lakik. Semmit nem tehettél volna, mert ennek így kellett lennie. Te jó vagy, Alta, és azt hiszem, nem téged akart bántani. Ki tudja, merre jár most az a lélek? Csak azt tudom, hogy már nem az lakik benned. Aki benned él most, egészen más. Tán ő is színaranyból van, mint te magad... Elmegyünk majd nemsokára, vissza a téli szállásra. Jó hosszú út lesz, Alta. Csinálj nekem puha helyet a szekéren. Nem hinném, hogy lóra ülhetek. Meg mintha forogna velem az egész világ. Elvágódnék, ha állva találna. Azt hiszem, hogy néha hallok valamilyen furcsa dalt. Nagyon szép dal. Nem is akarom, hogy vége legyen. Az öregember a jurta falának dől. Lehunyja a szemét, és kemény évtizedek barázdálta arcát megvilágítja a lenyugvó nap utolsó, vörös sugara. – Olyan... fura a hangod, apóka... – Most is hallom a dalt. Hívogat, azt hiszem. Milyen közelről szól, Alta! Talán a folyónál? Jó lenne odamenni, de most... elnyom az álom. Aludni is jó lenne, tán bóbiskolok itt egyet, leányom. Ez való már az ilyen vén... Csak szunyókálni, pihenni. Hallgatni ezt a csodás éneket. Hova megy a ménes, Virág? Hallod? Hova hajtják? Alta megborzong. – Nem a Virág vagyok, apókám... Én nem... Rosszul vagy-e? – Hallom a ménest, te leány! Hogyan, hogy te nem... Mindjárt ideér. Hozd a nyerget meg a szerszámot... Ott, az lesz az enyém... Gyere ide, hó, te gyönyörűség... El ne vágtass a többivel... No, hát mégis hallgatsz te a gazdádra...



– Apó! Apóka! Én vagyok itt, nem a Virág! Ő elment, apó, hallod? Hát nem emlékszel? Elment... – súgja Alta, és könnyes arccal néz fel az öregre, de nincs ereje hozzá, hogy felkeljen. Jakti Alta kezét szorítja. Kis kutyakölyök áll meg előttük, és fejét féloldalra fordítva, kíváncsian bámulja őket. – Menj innen! Hallod! Takarodj el innen! Még nem... Az apónak még nem kell mennie! – kiált Alta a kiskutyára, s arra gondol, talán ennek a kaparászását hallotta éjjel a jurta oldalában. Mert ha a kutya éjszaka megkaparja a jurta falát, akkor odabent egy lélek készülőben van. A kiskutya félrefordított fejjel hallgatja Altát, aztán nagy vidáman, ugrándozva elszalad. A lehunyt szemű öregember a láthatatlan világból beszél, s tisztán csendülő szava megrémíti Altát: – Ez a legszebb ló, ami erre a világra született, Virág. A Gyémánt. Hadd simogassalak meg, te... Tedd föl a nyerget, leányom... Szépek ezek a csatok, Virág, ügyes mestertől vásároltam, még amikor... Jakti elhallgat. Kinyitja a szemét, majd, mint aki már eleget látott ebből az életből, békésen lecsukja. – Köszönöm, Virág. Igazán... kényelmes lesz ez... a...nyereg. No, Gyémánt, hát akkor... indulás. Szedd a lábad... mert minket... már... várnak... Jakti ujjai megrándulnak, s az öreg kezek mintha szárat markolnának. Ez az egyetlen jele annak a visszavonhatatlan ténynek, hogy már nem ezen a világon jár. Az öreg vitéz elvágtatott messzire csodás paripája hátán, oda, ahol nincs már fájdalom, nincs szomorúság, mindig süt a nap, és soha nem kell szűkölködni. Alta, akihez nem ért még el egészen a felfoghatatlan, felnéz, s látja, hogy az öreg mosolyog. Először arra gondol, talán csak alszik, aztán az arcon megjelenő békesség elkergeti a leány minden kételyét. Megsimogatja a ráncos arcot, és ösztönösen teszi, amit ilyenkor igaz mogyerinek meg kell tennie: remegő ujjakkal résnyire nyitja Jakti száját, hogy a lélek elröppenhessen. A még meleg kezet elengedi, és az öregember ölébe ejti.



Alta lassan, szipogva, könnymaszatos arcát törölgetve közeledik a méneshez. Idősebb lovász lép elébe: mi dolgod itt, leány? – Segíts nekem, Kál bátya. Fogd pányvára a Jakti apó lovát. A Gyémántot – mondja Alta, és már nem sír. Maga sem tudja, miként történt ilyen hirtelen, de a szívébe béke költözött. – Ilyen ló nincs a ménesben, te leány – vonta fel a szemöldökét Kál. – Nem is volt sosem. Jaktié nem a Gyémánt, hanem a Csipke. Azt odaadhatom, ha elvezeted. Kezes jószág. De ugyan minek az neki, ’iszen nem ült nyeregbe legalább öt hold óta... Alta már nem hallja, mit mond a lovász. Csipke a fejét lógatva, lassan lépdel mögötte. – Ne búsulj, te Csipke. Nem veszíted el a gazdádat. Nemsokára már vágtattok... – súgja a ló fülébe Alta, és a nyaka alatt átnyúlva megsimogatja a szomorú szemű, busa fejet.
Virág csak összeesett, amikor a romházba ért, és maga sem tudta, mennyit aludt egyvégtében. Amikor megébredt, sötétség honolt körötte, és az égen fényesen ragyogott a milliárdnyi csillag. Távolról sakálok vonítása hallatszott, és kutyaugatás felelt rá a városfalaktól. Éhség gyötörte, de mézen kívül nem volt semmije. Kitapogatta a sötétben a megmaradt csuprot, és beledugta az ujját. Az édesség keserűnek hatott, de ennie kellett. Éjszaka mindent megsokszoroz a félelem. Olyasmit is lát a lázas elme, ami tulajdonképpen ott sincs, a zajok felerősödnek, riaszt a legkisebb nesz. Az ember ilyenkor retteg a szállása körül ólálkodó rosszindulatú szellemek hadától, mert közel s távol ő az egyedüli élő, akin a bosszújukat kitölthetik. Amint a rettegésben eltöltött éjszakát elűzte a hajnal, a látomások is eltűntek, és Virág feje tisztulni kezdett. Vissza kell jutni a szállásra, itt már nincs keresnivalója. El kell indulni, akárhogyan is, különben éhenhal, már ha meg nem ölik előbb a kazárok. Homályosan emlékezett rá, merre látott karavánt, és reggel abba az irányba indult. A ruhájából szakított le széles csíkot, hogy abba



burkolja mezítelen lábát. Szánalmas lábbelinek sikeredett, de tompította az égető érzést, amelyet az éles kövek és tövisek okoztak. Nem hitte, hogy ennyire hamar rájuk talál, csakhogy ez a karaván igen csendes volt már. Tevenyomokat talált ugyan, de az állatokat már elhajtotta valaki. Ember sehol. Csak egy ló, annak is dárda állt ki felpuffadt oldalából. A ló mellett feküdt a gazdája, öltözékéből ítélve egy néhai kazár kereskedő. Az ujjait levagdosták, mert a martalócok nem akartak a gyűrűkkel bíbelődni. Kazárok? Kálizok? Böszörmények? Netán besenyők lehettek? Virágnak mindegy volt. A gyilkos az ő számára mindenütt csak gyilkos, tekintet nélkül a nemzetségre. A telegákról a rablók leszedtek mindent, majd távozásuk előtt felborogatták. Az éjjel a sakálok meg a nádifarkasok kikezdték azt az asszonyt is, aki hanyatt feküdt a porban. A feje rőfnyire a testétől, csoda, hogy a vadak meghagyták ott, ahova gurult. A nyaka alatt az alvadt vértócsa feketére színezte a földet. Virág semmi kincsért hozzá nem nyúlt volna a megmaradt holmihoz. Délutánig gyalogolt, egyre csak északnyugatnak, ez volt az egyedüli jó irány. Szederfánál csillapította az éhségét, de a gyümölcstől szomjas lett, víz pedig nem volt sehol. Az este úgy érte utol, alattomosan és hangtalanul, mint óvatos vadász az áldozatot. Felmászott egy terebélyes fára, és egy ágvillába befészkelte magát. Az éhségtől fájt a gyomra, a tagjait alig bírta emelni, szomjúság kínozta, és lázasan próbált visszaemlékezni, merre is látott a sztyeppén patakot, folyót, idejövet. Csaknem három napot botorkált étlen és szomjan, és csakhamar meghallotta volna a szellemvilág hívását, mikor karikás és portól gyulladt szemei előtt a távolban néhány ló jelent meg. Maga sem tudta, hogy valóság-e, vagy csupán káprázat, de magánál volt még annyira, hogy óvatossága ne hagyja cserben. A lovaktól egy árok választotta el, valaha víz folyhatott benne, de az idén megint száraz volt a nyár. A nyakát behúzva, görnyedten óvatoskodott előre az árok oldalában, minduntalan azt kémlelve, hogy közelebb jutott-e már. Aztán, amikor nyíllövésre volt csak a



lovaktól, rémülten látta, hogy ezek bizony szelíd állatok, kötőfékkel ellátva. Lovat lopni, elorozni egy másik ember biztonságát igen nagy bűn. Csaknem egyenlő az öléssel. Ám Virág már eltökélte, hogy valamelyiket el fogja kötni, mert ez az egyetlen esélye, hogy élve hazajusson. A kis barna, amelyik a legbékésebbnek tűnt, lábain béklyóval legelészett. Ez esett a legközelebb. Virág nem látta ugyan a gazdáját, de az árokból kimászni mégsem mert. Várnia kellett, amíg a nap mélyebbre nem ereszkedik a dombok mögé, és a hosszú árnyak a legelő lovakra nem kúsznak. Aztán óvatosan, négykézláb kimászott az árokból. A lovak azonnal észrevették, de az ember szagától nem féltek. A magasra nőtt fűben mászva lépésről lépésre araszolt a kis barna felé. Óvatosan csettintett a nyelvével párat, a lovacska felemelte a fejét, és rámeredt, aztán kíváncsiságtól hajtva elindult az asszony felé. Amikor odaért, kinyújtotta a nyakát, és megszaglászta Virág feléje tartott tenyerét, aztán elfogadta a felkínált, édeskés fűcsomót. A lovat könnyű lekenyerezni, ha egyszer nem fél az embertől. Virág alaposan szemügyre vette, és jól látta a nyereg nyomait a hátán, s ettől egyszeriben megnyugodott. Az elképzeléseibe nem illett volna bele egy betöretlen ló. – Jól van, no... jól van – súgta Virág, és óvatosan megfogta a féket. A fűben csúszva lassan visszaindult az árok partja felé. Ha a lovat sikerül az árokba vezetni, nyert ügye van. Ha nem, nincs más hátra, mint sötétedésig várni, aztán felugrani rá és elvágtatni. Nem vonzotta az éjszakai rohanás az ismeretlen sztyeppén, márpedig akkor más választása nem lesz. A kis barna kanca, akár egy kezesbárány. Virág térdét és tenyerét felhasogatták az éles levelű növények, amint egyre csak hátrált. A ló követte, le az árok aljába. Virág ott felegyenesedett, és előre indult, a féknél vezetve az állatot, s egyre szaporázva lépteit. Úgy kúszott fel a hátára, mint a kisgyermek, aki nem érik fel a nyereg nélküli pusztai lovacskát sem. Rádőlt a ló nyakára, halkan cuppantott, és a ló kocogásba fogott. Az árok elkanyarodott jobbra,



majd balra, átfúrta magát egy kiszáradt rekettyésen, majd szinte nyílegyenesen hasított északnak. Holdvilág volt, és Virág egész éjszaka lovagolt. Nem űzte az állatot, hagyta, hadd menjen a saját kedve szerint, még inni és legelni is hagyta. Csak arra ügyelt, hogy utol ne érje valaki, különösen nem a ló gazdái. A kietlen sztyeppén a baljóslatú éjszakában is biztonságot nyújtott neki ez a kis barna ló. Hajnalban beváltott egy nyírfásba, mert a pirkadat homályában nem vette észre azokat a rongydarabokat, melyeket gondos kezek azért aggattak a bokrokra és faágakra, hogy a rontás róluk átragadjon az ide tévedőkre. A liget szent hely, tán temető lehetett valaha. Az asszony a csuklójára kötötte a ruhájából szakított, szárnak használt csíkot, hogy a ló el ne bóklászhasson, aztán mélyen elaludt. Rossz álom szállt rá alattomban, vagy csak a végtelen fáradalmak űztek vele csúf tréfát, nem tudta, de hangokra ébredt. Emberek rikkantottak, füttyögettek, nem is olyan nagyon messze. A szavakat nem értette, és félelem költözött belé. A hangok egyre közeledtek, már látta is a férfiakat. Az egyik kivált a csapatból, és a liget felé tartott. Virág kétségbeesetten felugrott, és a lovacskát vonszolni kezdte befelé a sűrűbe. A nyírerdő szélén besenyő vitéz állt. A lombok közeit vizslatta, s Virág áldotta a sorsot, hogy a túloldalon lovagolt be este a ligetbe. A nyomát legalább nem fedezik fel. A besenyő fekete bőrruhát viselt, a derekán fegyverövvel, amiről bársonyhüvelyben görbe kard lógott. Íját és tegezét a nyeregkápa mellé akasztotta. Gonosz volt a nézése, de tán csak a sebhelyes arca miatt. Alig volt Virágtól ötven lépésre. – Csak most meg ne nyikkanj! Csak most, kérlek szépen – súgta az asszony a lónak, és simogatta a nyakát, az orrát, hogy a figyelmét elterelje. Aztán váratlan esemény történt. A besenyő füttyentett egyet, mire a lovacska élesen felnyerített, helyben fordult és kivágtázott a liget szélére. Virág kővé dermedt. Hagyta a lovat, semmi értelme nem lett volna, hogy fékezni próbálja. A besenyő vitéz nagyot kurjantott örömében, és vágtattak feléje már a többiek is. Boldogan veregette a lovacska nyakát, hátát,



magához ölelte a fejét, és ez a mozdulat Virágból kis időre elűzte az ellenszenv és félelem gondolatát. Annyira bátor azért nem volt, hogy felfedje magát, de a rettegés sem fogta el, amikor a besenyők nyeregből szép nyugodtan átfésülték a ligetet. Bebújt egy kidőlt fa gyökere által szakított mélyedésbe, és meg se nyikkant, amíg azok el nem ügettek valamerre. Virág az ellenkező oldalon kikászálódott a tüskés indák között a magas fűvel borított, őszi sztyeppére. Felette vadlúdcsapat húzott, s ő önkéntelenül követte az irányukat.
– Nem hallottam az éjszaka bagolyhuhogást, se a kutya nem kaparta a jurta oldalát – morgolódott értetlenül a szomszéd jurtában lakó család feje. – Ha Jakti indulóban lett volna, akkor legalább egyiknek meg kellett vón’ mutatkoznia. – Indult ő már, Bikal bátya – sóhajtotta Alta, és vízért indult. A jurta elé akkor tűzték a zászlós kopját. Fehér szalagok lobogtak rajta, jelezve, hogy Jakti öreg volt már. Bikal kisebbik fia az erdőből hosszú, lehántott nyírfakéreggel tért vissza. Ölükben vitték be Jakti testét a jurtába, és lábával az ajtó felé lefektették a tűzhely mellé, annak is a déli oldalára, a kéregdarabra. – Kifelé, nincs itt másra szükség – parancsolta Bikal, és minden nő meg kíváncsiskodó leány eltakarodott. Tudták, most nem lehetnek ott, amikor a férfiak megmossák a testet, mindenféle rongyokkal meg alkalmatossággal, mert a halotthoz élő hozzá nem érhet. Alta a jurtaajtóban szipogott, amikor Bikal fia kibújt, maga után húzva az elázott nyírfakérget. – Nesze, ezt el kell égetned. Itt, az ajtó előtt vess rá csóvát, így szokás. – Azt mondta, ha majd egyszer... ő elmegy, akkor... ezen vigyük ki a temetőbe – hüppögte Alta, akin ismét erőt vett a gyengeség. Gecse magába mélyedve ült mellette. Nem volt még része ilyesmiben, Virág nem engedte olyan hely közelébe, ahol meghalt valaki. Féltette az ilyenkor összesereglő szellemektől.



– Ha azt mondta, akkor a kérgen visszük – nyugtatta Bikal, megsimogatva Alta és Gecse haját. – Higgyétek el, jó helyen jár már az öreg. Mire a lova felér hozzá, tán boldog is lesz. – Azt nem mondta, miben temessük el? – Mondta – állt fel Alta ólomnehéz tagokkal, és Jakti ládájához botorkált. – Azt akarta, hogy egy régi ruháját adjuk rá, amiben egykor a menyegzőjét tartotta. Mindjárt előszedem... Az öregre ráhúzták az egyetlen egyszer viselt vőlegényi ruháját. Csodálatosan gazdagon hímzett, hófehér inget, selyembugyogót, fehér, sosem hordott nemezcsizmát kapott, amelyet gyöngyfüzérek ékítettek. Égszínkék kaftánját mindenki megcsodálta. – Azt mondja a táltos – intett a jurtán kívül várakozó, dobot verő és kántáló kis ember felé Bikal –, hogy Jakti lelke jó. Az is volt mindig. Ezért nem kaparta a kutya a jurta oldalát éjszaka, és ezért ne vágjunk másik ajtót a nemezben. Ha eztán el is jön a lelke néhanap, azt soha nem rosszakaratból teszi. Meg aztán... kár lenne ezt a jó kis jurtát... Bikal elharapta, nem találta illendőnek a halott jelenlétében ilyesmiről beszélni. A jurta mellett Jakti lova, Csipke búsan lógatta a fejét. Érezhette-e vajon gazdája halálát és a saját közelgő elmúlását, vagy sem, egy bizonyos: nyoma sem volt benne az örömnek, ami eddig mindig elragadta, csikót varázsolva az éltes állatból, ha a ménesből kivezették. A tűzből szikrák pattogtak, és a jelenlévők elismerően pillantottak egymásra és a halottra: ez jó jel, mert a szikrákat meglovagolva száll tovább a lélek. Azzal mindenki tisztában volt, hogy az öregember lelke valahol itt bolyong a szálláson. – Ti négyen virrasztatok mellette, egész éjjel. Meg Alta és Gecse, igaz, ő még csak gyermek – rendelkezett Bikal. – Akarod-e, Gecse, hogy átvigyünk a mi jurtánkba? A fiúcska megrázta a fejét. Ovális, könnymaszatos arcát rejteni igyekezett a férfiemberek előtt. A virrasztók a tüzet táplálták közben, hogy szikra legyen bőséggel, amin a lélek utazhat. Ha nem táplálja a szikra, a lélek semmivé válik, amint a mogyeri tartja: hamvába hal.



Senki nem alhat el a virrasztók közül, hiszen az alvó ember árnyéklelke kiröppenhet a testéből, s lehet, hogy mire megébred, már az öreg Jakti közelben bóklászó lelke költözik belé. – Tudja valaki, mit tett életében az öreg? Nem nagyon tudta senki, hiszen oly keveset beszélt magáról. Csak Alta ismerte igazán, így ő kezdett beszélni: – A legjobb ember volt. Sosem mesélt arról, mit tett fiatal korában, és a legnagyobb vitézséget is csak úgy említette néha, mint valami csínytevést. Tudós volt, gyógyító. Olyan, aki még az ellenségét is visszasegítette az életbe. Szeretett mindenkit. Nem hallottam tőle hangos szót soha, hogy akár csak egyszer is veszekedett volna. Bejárt messzi földeket, és azt mondta, megtanult mindent, amit csak lehetett, hogy az övéinek hasznára legyen. Némán hallgatták a nyomorék lányt. Nem tudták, ki volt Jakti felesége, kik a gyermekei, s ha voltak egyáltalán, hol lehetnek. – Azt mondta, ha egyszer elmegy, csak szerény legyen a halotti tor. Mindig úgy gondolta, hogy ő többet nem érdemel. Azt mondta, ígérjük meg, hogy nem lesz se birkózás, se futtatás, se lóverseny. Az ünnepséghez sem ragaszkodott. Azt mondta, elég neki annyi, hogy nem feledjük el. Ha mindig úgy emlékezünk rá, mint az öreg, bölcs gyógyítóra. A temető a dombon volt, a folyó túlpartján. Ha a halott átkel a vízen, akkor a lelke már nehezebben talál vissza. Amikor a tetemet átvitte egy bodony, Alta az orrában kuporgott, és levágott hajtincsét a kezében szorongatta. A szomszédok, s akik még ismerték a barátságos, bölcs öreget, szintúgy levágtak valamennyit a hajukból, s a férfiak apró vágást ejtettek a karjukon a gyász jeléül. Volt, aki miatt összeszabdalták arcukat, kopaszra borotvált fejüket. De annak nagyobb úrnak kellett lenni, mint az öreg Jakti volt. Bár Alta úgy gondolta, nálánál nem volt nagyobb, jobb és bölcsebb. De ezt csak kevesen tudták. A sírt a szomszédok ásták ki. Jakti vászonba csavart teste a nyírfakérgen feküdt. A kis Gecse volt az egyedüli férfirokon, bár még csak fiú, de Bikal szomszéd hunyorítva bíztatta: gyújtsa meg ő a sír fejénél az áldozati tüzet.



Csipke a közeli gázlón baktatott át, s Alta úgy érezte, hogy az állat pontosan tudja, milyen sorsot szánnak neki az emberek. A kezes kanca gyönyörűen tiszta volt, rajta minden szerszám, amit Jakti legutoljára használt, fényesre dörzsölve. Kétoldalt vezette két garabonc, akik a szálláson laktak, és néha meglátogatták a ligetben Kizilt, a táltost. Kizil nem jelent meg. Ellensége volt Bikalnak, Jaktit sem szerette túlságosan, és jobbnak látta, ha távol marad. Bikal tudta a dolgát, s amikor kellett, varázsolt ő is, és állította, hogy tud annyit, mint a táltos. Bár ezt még nem látta senki, de a család fejének ellentmondani nem volt ildomos. Csipke megállt a sírtól nem messze, egy füvektől szépen kitisztított körben, és a levegőbe szimatolt. Alta megborzongott, mert az állat hatalmas barna szemeivel egyre csak őt nézte, mintha a segítségét várná. Alta a lóhoz ballagott, és megveregette a nyakát. Az egyik garabonc előkészítette a finom mívű kést, amit majd az állat torkába mélyeszt, miután ledöntötték a lábáról, és megfojtották. Csipke alig érezhetően remegett, de nyugodtan állt a lábán, mint aki már mindenbe beletörődött. A legények nekigyürkőztek, a kötelek megfeszültek, Csipke pedig halkan felnyerített, mintha utoljára még mondani akarna valamit. Ekkor ismét váratlan dolog történt. A domb aljában ott állt Kizil táltos, és megverte a dobját. Felemelte karját, és azt kiáltotta, figyeljenek rá. – A halott lelke rajtam keresztül közli veletek, hogy nem akarja ezt a lovat! Amit ő akar, azt Gyémántnak hívták, és mén. Ne is keressétek, nincs a ménesben, és nincs a többiben sem. Az a ló már odafönt várja a gazdáját. Ezt ne bántsátok, mert Jakti szelleme nem akarja. Kizil lassan felballagott a hófehér ruhába öltözött gyászolókhoz, előszedte csontnyelű kését. Levágott egy darabot a ló farkából, egy marokra valót pedig a sörényéből, aztán felmutatta a gyászolóknak. – Ím, az áldozat kielégíttetett! A lovat vezessétek vissza a ménesbe. Kár lett volna megölni.



– Ezt te meg honnan veszed? – morgott Bikal, de Kizil meghallotta. – Mindig is tudtam, te! Elébb nálad! Mert én táltos vagyok! Senki nem mondhatott ellent Kizilnek, aki egy pillantást vetett a sírra, a halottnak hozott különféle tárgyakra, melyek majd vele együtt süllyednek el. Valamit morgott még, amit senki nem értett, ábrákat rajzolt a levegőbe egy faággal, majd leballagott a dombról, és eltűnt a folyóparton. A sértett Bikal morózus képpel folytatta a teendőket. Amint a vászonba csavart test a nyitott sírgödörbe került, cserépkorsóban kumiszt állítottak mellé, egy füles, fedeles szilkében húst, egy másikban köleskását. Leszerszámozták Csipkét, a nyerget a test feje mögé helyezték, a kengyeleket mellé. Íját, tegezét a vesszőkkel, szablyáját Jakti oldalára fektették. Ahogy a hantokat szép lassan a sírgödörbe szórták, a folyó túlpartján megjelent a ménes, tőle kőhajításra a gulyát terelgették. – Mégiscsak jó ember ez a Kizil – súgta szomszédjának egy idősebb nő. – Látod, elintézte, hogy lehozzák az állatokat. Mindig így történt. A szállás állatai is az emberek világához tartoztak, és búcsút vehettek attól, aki most messzire ment. Ha Jakti beleegyezett volna a halotti torba, a sírgödör is nyitva marad, míg tart a tor. Akkor neki is terítettek volna a többiek mellett. Ám ő egyszerű embernek tartotta magát, és úgy akart távozni, hogy a lehető legkevesebb gondot okozza. – Gecse fiam! Szaladj Csipkével a méneshez – utasította a megilletődött fiúcskát Bikal. Csipke mintha értette volna a szavait: nyerítve elugrott, és bevágtatott az övéi közé. A temetés után mindenki, aki ott volt a sírnál, megmosakodott a maga jurtája előtt. A halottmosó csöbröket is beleszórták egy gödörbe, s elföldelték, mert többet senki nem használhatta. Csak eztán, megtisztulva léphettek be a jurtákba. A kis Alta egymaga üldögélt a gazdátlanul maradt jurta előtt, és figyelte a lenyugvó napot. Tegnap ilyenkor még itt beszélgetett az öregemberrel, aki egy mondat végén egyszerre úgy érezte, hogy befejezi evilági létét.



Alta már tegnap elvégezte mindazt, amit kellett. Letakarta a jurtában a tükörnek használt ezüsttálcát, a füstnyílást pedig szélesre nyitotta, hadd repüljön a lélek olyan szabadon, ahogy csak akar. Vajon kikben élt az öregember lelke, mielőtt Jakti megkaphatta volna? És ki lesz majd a hetedik, akiben Jakti lelke új testre talál? A tüzet úgy vigyázta, mint még soha. Tudta, hitte, hogy az öregember lelke végérvényesen megtalálta a lakhelyét a házi tűzhely alatt. Alta előszedte Jakti kedvenc kését, aztán leült, és kezébe vett egy könyöknyi fadarabot. Beszorította a csonka karja alá, és faragni kezdte azt a kis bálványt, amit majd kivisz a szent ligetbe. – Látod, apó, nem feledkezik el rólad senki. Ez lesz a te új tested suttogta, miközben apró forgácsok futottak az ölébe. – Lehet, nem lesz olyan szép, mintha te faragtad volna, de mindig azt mondtad, hogy a dolgok szépsége mélyen odabent rejtőzik, s ölelkezik a lélekkel. Hát most én is belefaragom ide a lelkem egy kis darabját, hogy mindig veled legyen, apó.
Amikor Virág beállított a szállásra, a kutyák megmorogták, mert nem ismerték meg a koszlott ruhájú, csapzott hajú, mezítlábas asszonyt. Csak önmaga árnyéka volt, és az éhségtől eszelős tekintettel próbált meg a jurta felé szaladni, de pár lépés után elvágódott. Alta kétségbeesetten elébe rohant, és rémülten látta, hogy Virágból kifelé készülődik a lélek. – Ez nem lehet! Nem hagyhatsz itt engem te is! – sírta, és rázta Virág elgyötört testét, majd leült mellé a sáros avarba, és az ölébe vette az asszony fejét. – Hallod, Virág! Ébredj! Még nincs itt az időd... Gecse alig ismert az anyjára. Eldobta a nyilakat és az íját, amit még Jakti készített, hogy a többi fiúval játszadozhasson, és ráborult. Keservesen zokogott, de eszmélve hirtelen a szeméhez kapott, s egyetlen mozdulattal letörölte a könnyeket. A kisfiú kemény arccal pillantott Altára, mert egy leendő mogyeri vitéz nem sírhat, annak csak gyászolni szabad. Igaz, azt nagyon mélyen.



– Nem ment még el, ne félj – vigasztalta Alta. – Szaladj el az öreg Bábiért, mondd, megjött a Virág, de segítség kell. Virág halálosan fáradt teste hamar rendbejött, de nem úgy a lelke. Azt beszélték az öregek, akik ráértek ilyesmivel foglalkozni, hogy a valódi és az árnyéklelke összegabalyodott. Ha ébren van, akkor is jön-megy az árnyéklelke, nem csak alvás közben. Hiszen láthatja mindenki, ébren álmodik, és ha el is alszik egy röpke időre, az éjszakát csaknem végig átvirrasztja. A téli szálláson már jobban volt, de alig beszélt. Nem volt mogorva vagy elutasító senkivel, éppen csak magába fordult. Semmit nem mondott el Altának, ahogy másnak sem arról, hogy merre járt, mit látott és tapasztalt. És egyre kevesebbet törődött Gecsével, amit a fiúcska nehezen viselt. Igaz, nem bántotta, nem zavarta el, ha mellé telepedett a jurtában, de nem volt már a régi Virág, az anya, aki éjt nappallá téve tette a dolgát, mint kevesen ezen a szálláson. Hiszen éppen ezért szerették. Most már egyre kevesebben keresték fel, hogy csak úgy, a beszélgetés kedvéért leüljenek mellé, ha a kora tavaszi napsütésben kint találták a jurta nemezfalának támaszkodva. A nagycsalád feje sem úgy adta neki a munkát, mint másoknak. Azt hitte, hogy megbomlott az elméje, mert a szellemek így akarták. Tán olyasmin ment keresztül, ami egy asszonynak túlságosan is nagy teher. De hát nem beszél, s így nincs is mit tenni. Ha gyászolja Jaktit vagy az urát, az ő dolga, hagyni kell. De hát kinek is mondhatta volna el, hogy háromszor lopott lovat, a két utolsó esetben éppen mogyeritől, kétségbeesésében? Ki lett volna kíváncsi arra, miként ficamította ki a bokáját vándorlás közben, olyan helyen, ahová még a madarak sem szívesen repültek? Miként élt vadalmán és szamócán, s miként rágcsálta kétségbeesésében a fakérget, amikor már gyümölcsöt sem talált? Virág mindent mélyen magába zárt. Nem volt őrült, csak a lelkével történt valami visszafordíthatatlan. Mert a lélek sebezhető. Ki tudhatta volna ezt nála jobban, aki valahol félúton, mogyerikkel találkozván végre azt hitte, véget értek a szenvedések? Egy hónapja gyalogolt már akkor, s fákon aludt a



toportyántól rettegve, miközben az éhség gyötörte. Voltak olyan napok, amikor egyedül annak örülhetett, hogy vizet talált egy pocsolya alján. A mogyerik portyázó vitézek voltak. A keleti gyepű mellett híre ment, hogy a besenyők átúsztattak a folyókon, és tépik, marják a legkeletebbre fekvő mogyeri szállásokat. Elhajtják a lovakat, a csordát, még a juhokat is. Álmos döntött úgy, hogy ennek elejét kell venni, és megerősíttette a gyepű őrizetét. A síkon, a folyók és beléjük futó patakok között lépten-nyomon mogyeri járőrbe, portyázó vitézekbe szaladt az útonjáró. Virág egy mélyedésben aludt éppen, összekuporodva, koszlott, szakadt condráiban mezítláb, amikor rátalált a portya. – Nézd már, ez meg itt tán meg is halt! – rikkantotta egy vitéz, és a kelevéz tompa végével megböködte. – Hé, te, asszony! Élsz-e még? Ők adtak neki enni, inni, és egy pár csizmával ajándékozták meg. A lába akkorra már inkább hasonlított állati mancshoz, mint kecses női lábfejhez. Merő seb volt, ami nehezen gyógyult az örökös gyaloglástól. Olyan fáradt volt néha, hogy emelni sem tudta a lábát, így lépten-nyomon felhasították a kövek és a tövises ágak. Úgy volt, hogy velük megy az első szállásig, ahol rendbe hozhatja magát, alhat és ehet eleget. De nem így történt, és hogy miért nem, arról egyedül csak az asszony tehetett. A tűz mellett a vitézek a közelmúlt harcaira emlékezve felelevenítették a hőstetteket. Virágot mindez nem nagyon érdekelte. Amikor Itilre gondolt, szúró fájdalom hasított a gyomrába az átélt borzalmaktól. Ám azért mégis odafülelt, s kérdezett a vitézektől: – Van-e közöttetek, aki a fejedelem kíséretében szolgál? – Már nincs. Csak a Kér és a Keszi törzsekből vagyunk. De... mégis van egy, ott, ni, az a fekete bajuszú. Ő a Megyerből való, egy hete van velünk. Virág bátortalanul szólt a vitézhez, aki késével darabokat szelt az ürüből, és lassan, az evés örömét élvezve rágcsált.



– Hát... éppenséggel ismerek onnan néhányat – felelte vontatottan az asszony óvatos kérdésére. – Ha megmondod, kiről van szó, tán éppen őt is. – Van ott egy sánta vitéz, Beke. Nem tudod, mi lehet mostanság vele? – A Beke tizedes? Ismerem hát. De nem voltunk pajtások, fiatalabb is nálam. Megfojtották nemrég az asszonyát a nyugati gyepűn, arra emlékszem. De nem gyászolta túlságosan. Azt beszélték, hogy nemigen szerette, meg aztán az asszony meg is érdemelte. Ismertem, szláv nő volt, és igencsak fura szerzet. Nekem nem is kellett vón’. – Azt mondd, vett-e magának újat – sürgette Virág, és a vitéz a szeme sarkából hamiskásan ráhunyorított: – De nagyon érdekel téged a Beke, te asszony! Hát azért azt megmondom neked, hogy nemrég ment haza Itilből. Százból csak huszonnégyen. A többi odaveszett. Velük tartott egy káliz csapat is, együtt lovagoltak Álmos úr szállásáig. Beszélték, hogy a szálláson majd felajánlják a szolgálataikat, de hogy mi lett belőle, azt nem tudom, mert Álmos úr Kijevbe készült a ruszokhoz. Így aztán... – Bekéről mondj már valamit... – Hohó! Mondom, hogy érdekel téged ez a Beke vitéz! No, amikor hazaért, alig töltött el egy hetet nagy pihenésben és evésivásban, amikor a nemzetség feje összehozta egy özvegyasszonnyal. Az meg hamarjában be is költözött a jurtájába. Gondolom, mindketten egyedül vannak, fiatalok még, hogy az asszony fiút szüljön neki, így aztán... Tudod, hogy van ez, asszony. Virág tudta. Olyannyira tudta, hogy érezte, nincs maradása e jóravaló vitézek között. Még éjszaka otthagyta a táborhelyet, és csak ment előre, s csakis arra ügyelt, hogy az égbolt egyedüli mozdulatlan csillaga a jobb keze felől világítson. Éles fájdalom marcangolta, belemarkolt a szívébe, tépte a lelkét. Beke másodszor is asszonyt szerzett! A minap még pislákoló reménysugár egyetlen pillanat alatt foszlott köddé.



A vitézek jóvoltából kapott nemezcsizmája túl nagy volt a lábára, s nem csoda, hogy az első alkalommal beleragadva a posványba oda is veszett. Hitte, viszi valamelyik Víziember vagy Vadleány. Tán a Tűzemberke, aki kék köntösében ugrál egyik nádtorzsról a másikra, becsalva a vándort maga után a lápba, miközben tenyerén tartja aprócska lámpását. A lidércfény csalárdul imbolyog a sötét, párás éjszakában a lesben álló kútfők között. Ugyan, kinek mondhatta volna el, mit élt át, mialatt napokig botorkált egy folyóparton, gázlót keresve? Félig döglött halat szedett fel egy tocsogóból, és rongydarabok között facsarta ki a kézzel szétszaggatott tetemet, mert valaha úgy mondták az öregek, az ilyen folyadék utálatos ízű ugyan, de tápláló. Madártojást hiába keresett volna, ahhoz már túl későre járt a természet. Evett, amit talált, és csak kóborolt, mint az eszement, noha időnként úgy érezte, a lelke bőszen markolássza szívét, tüdejét és főként a máját, ami tudvalévőleg a lélek lakása. Virág úgy vélte, kitörni készül belőle, s néha azon gondolkozott, hogyan segíthetné saját maga a lelkét ezen igyekezetében. Bátorsága még csak lett volna hozzá, de akkor mindig akadt egy aprócska reménysugár. Ki lett volna kíváncsi arra, miként feküdt az ösvényen, tenyerébe temetve az arcát és magát halottnak tettetve, s miként szaglászta végig egy medve, zsákmányt remélve? A medve nem eszik hullát, neki olyan zsákmány kell, ami még mozog, menekül, és el is oldalgott egy idő után, mikor Virág valóban majd’ meghalt rettenetes félelmében. A besenyők nyomait is sokszor látta. A felégetett szállások, a leölt kutyák, a temetetlen hullák bőségesen tanúskodtak erről. Virág elmenekült az ilyen helyekről, félt a temetetlenek levegőégben repdeső-bolyongó szellemétől, de mindez újra meg újra kiszívta kevéske erejét. Egy alkalommal kazár vitézeket látott közeledni. Először még örült is, hiszen a kazár mégis a mogyerinek amolyan gazdája, s a jó gazda nem árt a tulajdonának. Aztán a kazárok a szeme láttára felgyújtottak egy aprócska szállást, elhajtották az alig húsz lovat számláló ménest, s csak úgy, szórakozásból leöldösték a



hatalmas, vörös szőrű disznókat. Kétségbeesetten menekült előlük az erdőbe, és tán az avar alá is bebújt volna félelmében. A szállásra érkezvén már alig volt árnyéka régi önmagának. Jakti haláláról értesülve pedig végleg bezárt magában minden kaput. Beke az egész telet a Megyer szállásán töltötte, és nem kísérte el a fejedelmet Kijevbe. Bogát és megmaradt társai jutalomként kapták a pihenőt, miután Álmos és a körötte gyülekező urak alaposan kifaggatták őket mindarról, amit Itilben tapasztaltak. Aztán Álmos elment Kijevbe, hogy rendezzen egyet s mást a ruszokkal, ezzel a keményfejű, szláv-normann keverék néppel, akik vaskos kőfalak mögött élnek, és különös kultúrát vallanak. Kijevet ugyancsak piszkálta, hogy a mogyeri portyák kiterjedtek a felségterületükre, ráadásul a pusztai nép katonai tekintetben fölényben volt. A ruszok abban az időben a messzi északi erdőségekben szétszórva laktak. Ahány vezér, annyi külön kis birodalom. És mind azt hitte, ő az egyedüli, aki a ruszoknak ura lehet, így aztán versengtek is egymással eleget, legtöbbször önmaguk kárára. A legtöbb gondot akkortájt éppen a Dnyeper okozta. Ennek a hátán úsztak le azok a degeszre tömött bárkák, amelyek a bizánci kereskedőknek szállítottak árut, aztán a visszaúton a kijeviek által vásárolt holmival megrakva próbáltak épségben hazajutni a zúgókon át, ha a folyó nem áradt éppen. De az áradás csak a kisebbik baj volt. Hányszor keseregtek a kalmárok, hogy a Dnyeper zúgóinál a nomád mogyeri – bevárva a bárkákat – alaposan megvámolja a kereskedőnépet, ha ugyan egyenest el nem vittek mindent. Márpedig ez ugyancsak érzékenyen érintette a ruszokat és bizánciakat, hiszen a kereskedelem minden nép jólétének alapja. Álmos és a főemberek óvatosak voltak. Nem akartak beleszaladni a kinyújtott, egyenes, normann kardba, de azt sem kívánták, hogy a mogyeri a jövőben ne részesülhessen az így megszerezhető javakból. Aztán ott volt az adó. Kijev a kagánnak szépen megfizette, mert nem akart bajt, a mogyerik pedig igen jó néven vették, ha a ruszok ezt az adót éppenséggel nekik adták. Mégiscsak ők voltak



legközelebb a nyugati, észak-nyugati gyepűhöz, ütköztek a kijeviekkel és minden más szlávval. Tavasszal, amikor a fejedelem szállásváltó útjain megélénkült az élet, északról furcsa hírek keltek szárnyra. Nyugtalanítóak voltak, s egyben izgalmasak. Azzal kezdődött minden, hogy a nyugati gyepűn Beke egyik tizede megfogott három kereskedőt, akik Bizánc felé igyekeztek. Nem nagyon hasonlítottak kalmárokra, és Beke nyomban látta a viselkedésükből, meg abból, ahogy jártak-keltek, hogy a három ember sokkal közelebb áll a katonákhoz, mint a kereskedőkhöz. Beke akkor már előlépett. Újra elfoglalta a helyét a fejedelem fegyveres kíséretében, és kapott egy teljes századot. Bogát is feljebb jutott a létrán, a fejedelem közvetlen testőrségének egyik parancsnoka lett. Beke sem véletlenül bóklászott a századdal éppen azon a gyepűszakaszon. Amikor Álmos és kísérete megérkezett Kijevből, az újdonsült századost öt másik társával magához rendelte a fejedelem egyik bizalmasa. – Kijevben az járja, hogy a kazár szövetséget kínál a bizánci görög császárnak, Mihálynak. Állítólag a kagán barátságot és szövetséget egyaránt ígér, bárhol lesz rá szüksége a görögnek. Sőt, egyenesen azt mondta, hogy szolgálni fogja őt. A mogyeri tiszteknek nem kellett bővebb magyarázat ennél. Látták ők, hogy a kagán ettől kezdve valóban nem számol a mogyeri erővel, sőt, egyenesen úgy érezték, mintha az egész kicsit ellenük, a nyugati és északi gyepűn élő mogyerik kárára irányult volna. De a főember ennél meglepőbb hírekkel is szolgált: – Kijevből Álmos úr elindított néhány kisebb csapatot északnak. Végig a Dnyeper mentén, jó vezetőkkel, mert a szlávot meg a normannt is éppúgy meg lehet fizetni, mint bárki mást. Azzal jöttek vissza, hogy északról, a folyók hátán hajókkal érkeznek majd olyan harcosok, akiket az ottaniak vikingnek hívnak. Láttak közülük nem is egyet. Mondják, hogy szőrös vademberek, olyan izmosak, hogy karikába hajlítják az egyenes kardot is, és két fejjel magasabbak, mint mi. Nohát, ezek a rettenetes seregek tán még az idén Bizánc ellen mennek. Kherszon erődjét is megnézték maguknak, de



valójában Konstantinápoly kell nekik. Ezért hát a bizánci szövetség a kazárral. A tisztek egymás szavába vágva vitatták a bejelentést, de a fejedelem embere nyugodt hangon csendet követelt magának. – A viking hajók leúsznak a Dnyeperen, és a kagán attól tart, nem állnak meg Konstantinápoly alatt. Még emlékszik, hogy pár esztendeje ugyanezek a szőrcsuhások kikergették a kijevi látogatásából. A kagán azóta sem járt arra. De nekünk jobb dolgunk is akad, mi nem akarunk a vikinggel verekedni, és ezt most már tudják azok a szőrös vadak is. – Ha jól értem, Kherszonig akár fel is jöhetnek a kazár zsoldosok, s összeakadhat velük a tengely, a mi gyepünknél – mondta egy fiatal harcos. – Nem fog, ha okosak leszünk, Kartal vitéz – vágott a szavába Álmos bizalmasa. – Ti most valamennyien a nyugati gyepűre vágtattok, és jelentetek minden mozgást. A kazárral nem verekszünk, de nem is segítjük. A fejedelemnek ez az akarata. – Lassan, szépen kihátrálunk a Birodalomból? – kérdezte súgva Bekétől Berend vitéz, és a százados bólintott: meglehet, ez a cél. A fejedelem bizalmasa minden csapat vezérének megmondta, mi a teendő, melyik gyepűszakaszra indítson járőrt, hogy lezárják a mogyeri területeket. Az pedig csak természetes volt, hogy vadászni is fognak. Nem állatokra, hanem olyan kétlábúakra, akiket ki lehet faggatni, mire számítson a mogyeri, ha a viking megérkezik. Ez utóbbi pedig Álmos fejedelem legfontosabb parancsai közé tartozott. A sztyeppén mindenki tudta, hogy a nomádoknak igen kiterjedt a kémhálózatuk. Ügyes volt ebben mindenki, kazár és görög, besenyő és bolgár egyaránt. A három kalmárféle tehát bekerült a hálóba, amit Beke egyik tizedének jóvoltából állítottak. Szó szerint értendő, mert éjszaka lepték meg őket, a tűz mellett. Hálót dobtak rájuk, és jól fejbe verték mindhármat, aztán irányt vettek Beke hevenyészett szállása felé. Kettő bizánci görögnek vallotta magát, a harmadik pedig germánnak. Vörösesszőke volt a szakálla, és fura jeleket tetováltak a



karjára, de Beke többnyire fiatal vitézei sosem láttak még germánt, miért ne hitték volna, hogy az. Azonnal gyanút keltett, hogy akkora málhával utaztak csupán, amiből a vásáron legfeljebb ha tíz lóra telt volna. Ezüstpénz viszont volt náluk elegendő. A nyelvet nem ismerte senki, mert ebben a tizedben egy sem volt, aki beszélte volna a görögöt, a germánt meg végképpen nem. Így hát Beke futárt indított a fejedelmi szállásra, ő maga pedig intézkedett: szorongassák csak meg egy keveset a nyakukat, hátha beszélni támad kedvük. Ezért hát a három embert, jó messzire egymástól, egész éjszakára vaskos faderékhoz kötötték az erdőszélen. Látszólag nem érdekelte egyiket sem, s nem is vették büntetésnek, de az éjszaka leszálltával azonmód értelmet nyert a dolog. A három ember rettegni kezdett a medvéktől és a farkasoktól, a tréfás kedvű mogyerik pedig tettek is róla, hogy a félelmüket fokozzák. Jó móka volt. Hajnalra már megtört az egyik, és ékes türk nyelven előadta, hogy ők tulajdonképpen az utat jöttek kikémlelni a normannok megbízásából, egészen Kherszonig, és még tovább, Konstantinápolyig, ha lehet. – A mogyerivel nekünk semmi bajunk – remegett a jobb sorsra érdemes kém, aki görög volt, mégis viking zsoldba szegődött. – A mogyerit nem bántja a viking, a területre se megy. Amint elérik a Dnyeper vonalán a bizánci erődrendszer első erősségeit, csak azokkal törődnek. De elvárják, hogy a mogyeri ne hátráltassa őket. Ahol pedig a Dnyeper nyugati partján is szállásol mogyeri nemzetség, a viking szeretné, ha a területükön a hajói akadálytalanul átevezhetnének. – Mit mondott? Hogy a viking elvárja...? Na, majd meglátjuk, ki mit várhat el, és ki kotródik haza bevert fejjel. Beke azonmód futárt ugrasztott Álmos fejedelem bizalmasához. Az egész nyár efféle munkával telt. Aztán megérkezett a hideg és esős ősz, de a vikingek csak nem jöttek. Abban mindenki bizonyos volt, hogy elébb-utóbb megérkeznek majd, mert ha a viking vagy varég valamit bevesz abba a busa, csökönyös, kőkemény fejébe, abból nem enged.



A mogyeri törzsek közé ékelődve pedig már második esztendeje ott telelt három idegen törzs. Az egyik az a káliz volt, amelyik legelőször lázadt fel, és vált ki a kagán fennhatósága alól.
Tán éppen az imént elmondottak adtak okot arra, hogy a kagántól a következő nyár elején fontos vendég érkezzen Álmoshoz. A küldöttséget egy magas rangú udvari méltóság vezette, és ajándékokkal megrakott szekerek sorjáztak a kísérete mögött. – Mindkettőnk fényességes ura, a felséges kagán, aki szent ember és a nap leszármazottja, valamint az alkirály remélik, hogy a mogyerik fejedelme, aki méltán kiérdemelte a szentnek kijáró tiszteletet, jó egészségnek örvend, lovai és családja békességben és jólétben élnek. A szentséges kagán általam küldi jókívánságait és reményét, hogy megegyezhetünk. Álmos maga fogadta a küldöttséget, és a kíséret tagjai növekvő aggodalommal figyelték, miként vonul lassan felhő a fejedelem homlokára. Amikor a követ befejezte a kenetteljes üdvözlést, Álmos mogyeri nyelven hasonlóképpen válaszolt, annak ellenére, hogy a kazárt tökéletesen beszélte. – A mogyerik fejedelmének az nem szokása, hogy nálánál alacsonyabb méltóságot viselővel egyezkedik a birodalom és a törzsszövetség dolgai felett – mondta halkan, de határozottan. – így arra kérlek, panaszodat, vagy amivel az urad hozzánk küldött, add elő annak, akit én erre kijelölök. Azzal tudomást sem véve az ajándékokról, Álmos fejedelem, a mogyeri kündü kagán elfordította fehér paripája fejét, és fiával, valamint szűkebb kíséretével ellovagolt. Rendes esetben ez igen nagy otrombaságnak minősült volna. Egy követet megsérteni, ráadásul olyant, aki annak a földnek az urától érkezett, amelyen a mogyeri és a csatlakozott törzsek még mindig élnek, akár háborús ok lehet.



Ám a követ művelt emberként pontosan tudta, hogy most másról van szó. Biztos diplomáciai érzéke birtokában hagyta, hadd folyjanak a dolgok a maguk medrében. Hogy a mogyeri öles léptekkel indult az önállósulás felé, azt a kagán legalább annyira tudta. Azért állították vissza a törzsszövetségi rendszert, hogy a kagán államapparátusa helyett sajátjuk legyen. A kazár követ fejet hajtott Álmos óhaja előtt, és egy magas rangú mogyeri úr jurtájában töltötte el a következő napokat. A mogyeri jól tudott türk nyelven, s barátságosan el is beszélgettek. Kínálta a követet minden széppel és jóval, s olyan kényelmet biztosított neki, mintha valóban fejedelem lenne. A kazár nem érezhette magát rosszul. A kumisz helyett Bizáncból való édes bort itatott vele a házigazda, aki elég ravasz volt ahhoz, hogy ő maga csak keveset kortyolgasson. A mogyeri három asszonya és leányai gyönyörűen felöltöztek, s ez szép volt a szemnek, a teli tál meg a bor jólesett a gyomornak. Mi lehetett akkor a hiba? A kazár nemsokára úgy döntött, hogy semmi. Már estére kedves barátjának szólította a mogyeri főurat, aki amúgy nemzetségfő volt a maga tisztében, s egyben Álmos bizalmasa. Olyan ember, akiből nem sok volt a fejedelmi szálláson. Figyelmesen meghallgatta a kazárt, akinek részegségét úgy szabályozta, mint a halászok a rekesztő száját: ha kellett, töltött, ha meg azt akarta, hogy tisztuljon őkelme kobakja – nos, töltött akkor is, de csak igen gyenge borból. Mert azért a vendéget mégiscsak illendő kínálni. Negyednapra aztán elköszönt a kazártól, miután berendezett neki és a kíséretének egy olyan jurtát, amihez legfeljebb csak a muszlimok hetedik mennyországa fogható, s miközben a követ és társai az igazak álmát aludták az átdorbézolt napok után, a nemzetségfő lóhalálában vágtatott Álmoshoz. Noha a fejedelem éppen a törzsek összehívott vezéreivel tárgyalt, körben ott ült a jurtában a teljes törzsszövetségi tanács, a nemzetségfőt azonnal fogadták. Nem ülhetett ugyan előkelő helyre származása és tiszte miatt, mégis rászegeződött minden szem. Amikor Álmos fejedelemtől jogot



nyert a szólásra, erőteljes, csengő, magabiztos hangon kezdte mondandóját. – A kazár követ sokat beszélt, de azért sokat is mondott. A kagán a göröggel jó barátságban akar maradni továbbra is. Ezért is tűri el a görög erődöket a tengerpart mentén és a Kaukázus lábai mellett, csaknem Itilig, s onnan fel, Sarkelig. A követ azt mondta, támadást vár északról Mihály, a bizánci görög császár. A ruszok támadásától fél, akik egyszer már felégették a görög erődöket, egészen Kherszonig. – Tavaly tárgyaltam a ruszokkal – vágott közbe Álmos. Kijevben azt mondták, hogy akik most támadni akarnak, azok északi emberek, viking és varég nemzetségek. Vízi népség, és hatalmuk van az északról délnek tartó folyók felett. Innen a Dnyeper vonala még nagyon messze van, Kherszon városa szintúgy. A bizánci görögök erősek, Mihály császár nem ijed meg a saját árnyékától. A viking nem akarja a mogyerivel összerúgni most a port. Néhány portyánk összeakaszkodott velük odafönt, tudják, hogy nem félünk a saját árnyékunktól. Ők csak Bizáncnak akarnak nekimenni, a görögök vannak a bögyükben, nem mi. – A kagán ismét megerősítette a göröggel a barátságot, fejedelem – szólt egy törzsfő a félhomályos jurta jobb oldaláról. – A kagán még most is úgy véli, hogy a mogyeri a saját népe, parancsot adhat, hogy vonuljunk hadba, ha kell, a ruszok ellen is. – A rusz jelenleg adót fizet! – emelte fel a hangját Álmos, holott ez nem volt éppen szokása. Ha kellett, akár suttogva is képes volt rettenetes szavakat és ítéletet kimondani. – Kijev nekünk is fizet, mi pedig békében hagyjuk. A kagán tőlünk is adót szed, mert a kardunk már nem kell neki. Ezt valamennyien tudjátok. Miért várod, hogy éppen most parancsolgasson? – mutatott a törzsfőre. – Mi nem fogunk a ruszok ellen menni, s tőlem akár ide-oda hajózhat a viking meg a varég a Dnyeperen. Nem ez zavar minket, urak. Sokkal nagyobb baj, hogy ha elérik Kherszont meg a nagy félszigetet, akkor jó ideig nem részesülünk a görög áruból. És mi sem tudunk eladni nekik semmit, ha csak át nem költöztetik a kikötőket keletebbre. Ezt pedig mindnyájan érezni fogjátok, mert a ti selymetek, a ti



damaszkuszi acélszablyátok, a ti bokharai szőnyegetek is onnan való: a görög kalmároktól. – A szlávok a russzal tartanak! – szólt közbe egy hang. – A gyepűn mindenütt mozgolódnak. – A szláv odaragadt a saját földjéhez. El nem hagyná semmiért a koszos, kormos gerendaházait. Nem kockáztatja, hogy a mogyeri sereg végigvágjon a hátán. – Fejedelem! A vitézem most jött meg nyugatról. Azt mondja, a karavánok arrafelé úgy jönnek és mennek, mint még soha. Bárkák sokasága lepi a folyó hátát. Azt beszéli, annyi ott a kém, mint égen a csillag. A fele görög, a másik fele meg északi, de van olyan is, aki görög létére az északiaknak dolgozik. Ők úgy vélik, még az idén megindul a támadás, mégpedig északi módon, hajókkal. Állítólag száznál is több áll készenlétben Kijev felett. Harci bárkák, sok evezővel, és igen gyorsan haladnak. Lapos fenekű hajók, a zúgókon is általereszkednek. – Azt mondd, mit akar a követ! – utasította a nemzetségfőt Álmos, mert amaz egészen a háttérbe húzódott a zajongó törzsfők miatt. – Katonát, uram, ha megszorulna a kagán. Nem teljes sereget, de azt akarja, álljon ki a mogyeri a nyugati gyepűre, védje meg a kazár birodalom érdekeit, ha netán a viking horda meggondolná magát, és elindulna a tengerpart mentén keletnek. – Erre a földre be nem engedjük az északiakat, ez bizonyos vetette közbe Álmos. – De nem azért, mert a kagán érdeke így kívánja. Mit akar még? – Azt, hogy a kabarok három lázadó törzsét vagy vessük ki, vagy mi büntessük meg, vagy adjuk át neki. A barátságra hivatkozik, uram. – Változnak az idők. Mostanában elég gyorsan – mondta csak úgy maga elé Álmos. – A kálizokat ki nem adjuk. A pusztai törvények nem engedik, hogy a befogadott idegenekkel olyan cudarul bánjon a mogyeri, amint azt a kagán szeretné. Ez itt a mi földünk, szellemeivel barátságban vagyunk. Semmi nem indokolja, hogy ezt felrúgjuk, és a mogyerit szerencsétlenségbe sodorjuk. És nem szándékozunk elhagyni sem ezt a földet, mert ezt Levedi úr foglalta, még ha a keleti végekről el is űzött minket a „sasok” áradata. Most



ne vitázzunk azon, cserbenhagyta-e akkor a kazár a mogyerit, mert ennek már nincs jelentősége. Megfizetjük az adót, mert egyelőre így döntöttünk, bár a fogunk csikorog közben. De a szellemek mellettünk állnak, és ez így lesz addig, amíg okosan uraljuk ezt a földet. A kagán ennél többet ne várjon tőlünk. – A „sasokat” sem áll szándékában visszafogni – morrant rekedt hangján egy törzsfő. – Kiküldi a zsoldosokat portyára, azok meg inkább a mogyeri szállásokat zargatják, nemhogy a „sasok” életét keserítenék. Tavaly megint egy folyóvölggyel nyugatabbra pofátlankodtak a nyavalyások. Hát ezért adnánk mi jó mogyeri vitézt a kagánnak? Soha! – Ne heveskedjetek, urak, mert ennél fontosabbról van szó intette őket Álmos, miközben maga is mélységesen egyetértett a megszólalóval. – Fontosabb, hogy a földet, amelyen a mi méneseink legelnek, a mi gulyáink gyarapodnak, a mi jurtáink állnak, a mi szállásváltó útjaink szaladnak, magunknak megtartsuk. Ha akár a vikinggel, akár a kazárral, vagy a göröggel összeakasztjuk a tengelyt, azzal a földünkre vetünk csóvát. A mogyerinek még mindig nyugalomra van szüksége ahhoz, hogy gyarapodjék, erősödjék. Aztán lehet heveskedni, de akkor is csak módjával. A megfontolt fejedelmi szavak mindenkit elgondolkoztattak. A törzsfők csakhamar távoztak, Álmos pedig bizalmas szolgáinak parancsot adott: a fejedelmi kincstárból szedjenek össze annyit, amennyit a kagánnak ajándékba küldeni ildomos. Az idős görög, aki már régóta mogyeri fejjel gondolkodott, noha valaha rabszolga volt, értett az ilyesmihez. Tudta, mit és hogyan kell kiválogatni, milyen rang mekkora ajándékot kell, hogy kapjon. Másnapra a fejedelem jurtái előtt álltak a degeszre tömött szekerek. Hogy az ajándék jórészt abból az adóból származott, amit a szlávoktól szedett el a mogyeri portya, s ami amúgy a kagánt illette volna, most mellékes volt. – Hívatom azt a követet – parancsolta a bizalmasának Álmos, és bevonult a jurtapalotába. A kazárt oda ültette, ahova csak a legjobban megbecsült, fontos vendéget szokás. A kissé megilletődött követ arcán zavart félmosollyal köszönte a kitüntetést. Örült, hogy nem kell



dolgavégezetlenül hazatérnie, mert mindent kapott volna érte a kagántól, csak dicséretet nem. – Meghallgattam, amiért jöttél. A fényességes kagán a barátom, s ezért a barátnak kijáró tisztelettel viseltetek iránta. Tudom, mit kíván. Azt válaszolom, hogy a nyugati gyepűt a mogyeri megvédi bárki ellen, ha úgy hozza az égiek akarata. Magad is beláthatod, hogy nincs is más választásunk, mert keletre nem szorulhatunk vissza, délről ott a tenger és a görög fennhatóság, amit nem kíván a mogyeri. Ha kell, kiállítjuk a sereget, de csak egyetlen irányt ismerünk, a nyugatit. Aki keletre megy, a halálra szavaz. Keleten a szállásaink hajszálon függnek. Azt mondják, kazár lovasság dúlja őket, ahelyett, hogy a „sasokra” rontanának. De én azt hiszem, ez csak tévedés lehet, mert a kagán a testvérével nem tenne ilyesmit. Úgy-e, követ? A kazár közbeszólt volna, de Álmos úgy fúrta a tekintetét az övébe, hogy nyikkanni sem maradt bátorsága. – Mondd meg a kagánnak, az én testvéremnek, hogy a mogyeri erő most megosztott. Keletet se hagyhatjuk, de nyugaton is forr az üstben a víz. Sehol nem akarja a mogyeri megégetni magát. De bízunk a ruszokban meg az északiakban. Nem olyan vademberek, mint elsőre gondolnánk. A követ elképedt arcot vágott. Csak nem azt akarja értésére adni a szent kagánnak a mogyeri fejedelem, hogy ha nem fogadja el, amit kínál, talán hajlandó a vikinggel is szövetkezni? Ilyen válasszal végképp nem mehet haza Itilbe. – A testvérem bizonyára megérti, milyen gondban van a mogyeri. Messze van ide Itil. A segítség sem ér ide, vagy innen oda úgy, mintha madarak szárnyán röptetnék. De a földet, itt, a lábunk alatt, megvédjük. Erre akár az esküt is leteszem. Kérlek, pontosan, szóról szóra mondd el a kagánnak, amit hallottál. Ne felejtsd el, hogy az Égben Lakozók segítségét kérem minden nap, és áldozatot mutatok be azért, hogy betegség elkerülje, s a szellemek barátsága el ne hagyja őt. Add át ezeket az ajándékokat, testvéri szeretettel küldöm. Én magam is úgy fogadtam az övét, mint testvér a testvérét. Ennél világosabban Álmos nem mondhatta volna el a kazár követnek, hogy a kagánt magával egyenértékűnek tartja, még ha katonailag erősebb is. Hogy a mogyeri erő is egyre duzzad? Erről



úgyis tájékoztatták már a kémek a kagánt, vagy ha nem... Hát akkor neki sem kell feltétlenül mindent tudni. A követ másnap erős kíséret mellett elindult haza. Éjszaka még egyszer, utoljára jól felöntött a garatra a nemzetségfőnél, akit drága testvérének nevezett. A mogyeri meg csak somolygott a kajla bajusza alatt, mert a követ zsidó hitű volt, és sok badarságot beszélt össze borgőzös állapotában a vallásáról. A nemzetségfőt mégis megérintette, amikor egy ősről beszélt, egy bizonyos emberről, aki igen sokáig élt, és az Isten úgy fogadta kegyeibe, hogy próbát tett vele: feláldozza-e neki a saját fiát, vagy sem. Mintha a mogyerik is őriztek volna hasonló történeteket a ködbe veszett régmúltból, bár ebben nem volt egészen bizonyos. Amikor a visszaúton a követ kijózanodott, rájött hamar, hogy ezek a mogyerik már nem azok, akiket ő megismert. Jó pár alkalommal járt náluk azelőtt, ismerte a szokásokat, tudta, mit tehet egy követ és mi az, amit kerülnie kell, ha nem akar bajt vonni a fejére. A mogyerik most egészen máshogy viselkedtek, s ez nem fért a követ fejébe. Mit is mondott Álmos? Hogy a nyugatot és a keletet is megvédi? Az átkozott csekdár, aki folyton csak az írótáblák mögött ül, és olyan éles a füle, mint a hiúznak, a nyavalyás csak ne mondta volna el épp indulás előtt, miért dúlják szívesebben a kazár zsoldosok a mogyeri szállásokat a keleti gyepűn, s miért nem keresik a besenyőkkel a huzakodást. Tán a mogyeri fejedelem rájött, hogy a kagán jobban tart tőle, a „fivértől”, mint a fekete bőrruhás, területrabló besenyőktől? Azt is tudhatja, miként vélekedik a kagán a mogyeri törzsek önállósulásáról? Ez a fránya mogyeri ráadásul óvatos – ismerte el a követ. Még ott is csapdát sejt, ahol nem kellene. És még ezekre mondják, hogy buta nomád – forgatta magában a gondolatot, és kezdte magát rosszul érezni a bőrében. Elképzelte, amint ez a harcias nép egyszer csak felkerekedik, és otthagyja az egész kaganátust, vagy rosszabb esetben kiszakít magának belőle egy jókora részt. Ez még a szaracénoknak se sikerült, pedig az emírség jó néhány emberöltőn át kísérletezett.



Ahogy a lovak és az ökrök megindultak a karavánnal, a követ kezdhette törni a fejét, hogyan adja elő mindezt a kagán és az isad előtt úgy, hogy mellette a feje is a helyén maradjon. A törzsfők még pár hétig nem lovagoltak haza a szállásukra. Álmos a rákövetkező napokban újabb törzsszövetségi tanácsot hívott össze. Híre ment, hogy fontos bejelentést kíván tenni. A mogyerik feszült várakozással néztek a fejedelmi döntések elé, még a szokásos munka is megállt.
XI.
A Kér törzs nyári szállásaira is elvonult a ménes és a gulya, s a tavasz az idén szépnek ígérkezett. Virág nem tartott a többivel, szívesebben maradt a téli jurtában, mert ott ilyenkor elcsendesedett a világ. Alta el sem mozdult mellőle, leste minden rezdülését. Ám az asszony nem sokat törődött a külvilággal. Nem érdekelte, mi van körülötte, vagy lett-e csikaja a Csipkének, mert a ló már az övé maradhatott. A szálláson mindenki szentül vette, hogy Virágnak megbomlott az elméje, bár nem úgy viselkedett, ahogy az olyanok szoktak. Inkább úgy, mint akit a lélek időnként elhagy kis időre, hogy aztán újra visszatérhessen belé. Lassan tartani kezdtek tőle. Altának sikerült néha kicsalni a téli szálláson maradt asszonyok közé. Serényen dolgoztak a nők a mogyeriknél, és Alta, ha tehette volna, a fél kezével megfogja a vetélőt, a szövőszék keretét, és maga is nekilát a gyapjúszőnyegek szövésének. Kellett az ajtóra, az ágy fölé, vagy a vendégnek, hogy arra ültethessék. A mogyerik nem értették a csomózást úgy, mint a bokharai meg más arab mesterek, ők a szőnyeget is úgy szőtték.



Virágot a nemezverő asszonyok félelmük dacára befogadták maguk közé, mert nehéz volt ez a munka. Kalákában dolgoztak, s ha végeztek, megvendégelték a segítőket. Mindig azok közé ült, akik a mosatlan gyapjút szálakra tépdesték. Ez nem igényelt nagyobb figyelmet, és csapongó gondolatai vagy éppen fásultsága mellett el tudta végezni. Miközben külön kupacokba válogatta a fehér, a fekete és a szürke gyapjútépéseket, a gondolatai arra kalandozhattak, amerre csak kívántak. A legdrágább, legértékesebb a fehér gyapjú volt, aztán a szürke, s a legolcsóbb a fekete. Ezt többnyire a szegények kapták, míg a szürkéből lópokrócot, nyeregtakarót szőttek. Virág már hasznavehetetlen volt, amikor a szálakra tépdesett gyapjút egyenletesen a gyékényszőnyegre kellett teríteni, finoman megpermetezni vízzel, majd pedig egy görcs nélküli rúdra lassan feltekerni. Ehhez már nagy figyelem kellett, ami neki nem volt. Tudták ezt az asszonyok is, és nem adtak neki olyan munkát, amit elronthatott. Egyedül Alta rettegett a gondolattól: mi lesz, ha Virág – akit egyben nővérének, de másként asszonyának is tekintett – egyszer valóban megőrül. Látott már őrültet, akit le kellett kötözni, és ott üvöltött naphosszat a jurtában, s aki a közelébe ment, azt megharapta. Bekéről soha nem beszélt Alta. A véletlen, hogy éppen vele érkezett annak idején a Kér szállására, még egyszer meg nem ismétlődhet. Beke valahol messze él az asszonya mellett, tán gyerekei is vannak, vagy harcol valahol a gyepűn. Lehet, hogy már nem is él, mert egy alattomos nyílvessző megtalálta. Alta mindent megtett Virágért. A nemezverőknél a lovat, mely a felhengerített gyapjút húzta-vonta, fél kézzel is tudta vezetni. Így hasznossá tette magát, és kiérdemelte a lakomán való részvételt. Mert nekik már alig volt valamijük. Miből is lett volna? Férfiember nem volt a háznál, aki zsákmányt hozott haza a portyáról, vagy levitt volna Karcsba egy karavánt, tele állatbőrökkel, lenyúzott mókusgereznával, egypár szláv rabszolgával, s hazatérve az értük kapott pénzzel és csereáruval gazdagíthatta a családi vagyont.



A nyájban Jaktinak volt még néhány rackája, de lassan fogyóban volt a számuk. Enni kellett, és a racka csakúgy hús, mint a borjú, ami viszont nem volt. Jakti nyolc lovából három maradt, Csipkével együtt. Egy másik lovon Gecse járt, a harmadik elvileg Altát illette volna, ha nem zavarja a fél keze. Így a munka utáni közös étkezések azzal az előnnyel jártak, hogy aznapra nem kellett Altának vacsoráról gondoskodnia. Gecse sem volt már olyan kicsi, hogy ne segíthetett volna. A halászokhoz járt le rendesen, télen és nyáron, bár szeretett volna inkább a méneshez, mint minden hasonló korú gyerek. Régi kis barátja, tejtestvére, Majk már rég elhagyta, ment a nemzetség fejével és a maga vérrokonságával. Gazdag fiú volt, és ezt éreztette is. Gecse pedig túl érzékeny ahhoz, hogy ágaskodó büszkeségét hidegen hagyja Majk viselkedése. Így útjaik elváltak, és a szállás lassanként kezdte elfelejteni, mekkora érdeme volt Virágnak abban, hogy a kis Majk erős fiúvá cseperedett. A halat, amit hozott, hogy Alta elkészítse hármuknak, mindig maga fogta. Úgy ismerte a folyót, mint a tenyerét. Tudta, mikor, merre jár a hal, hol érdemes felállítani a cégét, a vejszét, a varsát, és melyik az a része a folyó menti ártérnek, ahol okosabb rekeszteni, mert bőséges lesz a zsákmány. A halászok munkáját elismerte ugyan a közösség, és főleg télen tettek jó szolgálatot, amikor takarékoskodni kellett a tartalékokkal, de mégis tudta mindenki, hogy ez nem olyasféle munka, ami egy mogyeri vérből valónak egyenértékű megbecsülést ad a vitézkedéssel, a portyázással. Gecse nyáron, amikor a halak lázasan ívni húztak, új hálókat készített az öreg mesterekkel, vagy reparálta a régit. Ám amit Gecse mindennél jobban szeretett, az egy kerecsensólyom volt. Maga fogta még fióka korában, félholtan szedte ki a fészekből, mivel előzőleg kifigyelte, hogy az anyját meglőtték íjjal. Nem volt, aki etesse, és a kis madár az éhhalál küszöbén bóklászott már, amikor Gecse ügyesen elcsípte. Jó pár mély vágás vérzett a keze fején, mert a madár nem adta olcsón a szabadságát.



A jurtában tartotta, az ajtótól balra, ahol az állatok helye volt már amennyiben a gazda megtűrte odabent. Takaros kis ágast farigcsált neki, néha pedig maga mellé vette a tűzhelyhez. A madárféle nem szereti, ha simogatják, de a sólyomfiók hozzászokott. Aztán, amikor eljött az ideje, szárnyra kapott és elrepült. Gecse arcán kövér könnycsepp gördült végig, biztosra vette, hogy barátja galádul, hálátlanul cserbenhagyta. Leült egy tönkre, és magában kesergett, amikor puha szárnak suhogását hallotta maga felett, és a sólyom a következő pillanatban a vállára szállt, alaposan belemarkolva Gecse bőrébe, jött és kérte a járandóságát, valami finom falatot. Gecsével ezután egy öreg halász kezdett foglalkozni. Nem volt mindig halász, harcos volt, és a sólymokhoz is értett. Megtanította Gecsét, miként bánjon a madárral, hogyan tanítsa a sebes röptű kerecsent, és figyelte, miként vált a gyerek napról napra ügyesebbé. Csakhogy ez igen fura solymászat volt. A madár sem a sipkát nem viselte el a fején, sem a szíjat a csüdjén, a kis csengettyűről pedig, amit a lábán kellett volna hordania, hallani sem akart. Csípett, sivítozott, csapdosott a szárnyaival, hogy félő volt, még kárt tesz magában. De ennél sokkal több esze volt ő-kerecsenségének. Máskülönben rendben volt vele minden, a hívójelre visszajött, sőt akkor is, ha Gecse nem hívta, mert így érezte magát biztonságban. De a sólyom mégis a maga törvényei szerint élt, mintha meg akarta volna mutatni a fiúnak: kis barátom, szeretlek téged, elkapom neked a galambot, a nyulat, meg amit csak kívánsz, de a szabadságomat nem adom. Nem is, és mindig csak annyit adott belőle Gecsének, amennyit jónak vélt. Ügyesen vadászott, villámgyors volt, és erőteljes, s úgy ült vágta közben Gecse bal vállán, mintha odanőtt volna. Magasan felcsapott az égbe, hogy alig láthatták, de máris kődarabként zuhant, és ritkán vétette el a zsákmányt. Ha valaki a fiú felé közeledett, miközben ő a vállán ült, rámeresztette sárgás, karikás szemeit, kitátotta a csőrét, és vijjogni kezdett azon a vészjósló hangon, mellyel halálra rémisztette a többi madarat.



Amikor vadászott, sosem tépett bele az elejtett zsákmányába. Ha elbírta, nevetségesen ugrándozva-bicegve még oda is vonszolta Gecséhez, de legtöbbször a zsákmány fölé terjesztett szárnyakkal bevárta, míg a fiú odaér. Zokszó nélkül adta át, aztán megült Gecsével szemben, és vijjogva kérte a részét. Még követelőzött is, s egyre türelmetlenebbül verdesett a szárnyaival, ha a fiú késlekedett. Így élt Virág, Gecse és Alta a nemzetség téli szállásán egész évben. Ha néha be is tévedt egy-egy karaván, sokat nem vásárolhattak, cserélni sem nagyon tudtak, mert nem volt miből. Virág a magának alkotott világba süllyedt, s ha dolgozott is, azt gépiesen, lélektelenül tette. Nem hatott a babvetés, a ráolvasás semmit. Egy idő után a szállásbéliek inkább kerülték, s Alta magára maradt az asszonnyal. A táltos nagy ritkán megjelent, de nem szívesen végzett semmit a jurta körül, mert tudta, hogy a fizetség elmarad. Az elődje, aki nemrég költözött az ősök birodalmába, másféle ember volt: segített akkor is, ha semmit nem kapott. Egy tavasz végi, verőfényes napon karaván jelezte a túlpartról kürtszóval, hogy átkelne a folyón. Nosza, ugrottak a halászok meg a révészek, és a gerendatutajon ott ücsörgött Gecse is. Húzta a kötelet derekasan, ahogy az erejéből kitelt. A súlyos, küllő nélküli kerekek mélyre nyomták a tutajt. A kereskedők kazárok voltak, de volt közöttük egy fura alak, akinek öltözete is különös volt. Koromfekete, csaknem földig érő köpönyeget viselt, és nevetséges fejfedőt. A vállán zsákban lógott összes holmija, és a saruját sem arra tervezték, hogy sok-sok járiföldet gyalogoljon benne. A karaván még aznap visszatért a fő szállásváltó útra, és folytatta a menetet északnyugatnak, a Nyék szállásai felé. Sok üzletet nem kötöttek az itteniekkel, amit hagytak, azért néhány cobolyprémmel fizetett a szállásmegbízott. Gecse, vállán a sólyommal, hosszasan bámult utánuk, amíg csak el nem tűntek egy dombhát mögött. Aztán meglepetten látta, hogy a fekete köpönyeges, szakállas ember nem tartott velük. Ott ült egy korhadt fa tönkjén, és a zsákjából majszolt valamit. Nem törődött vele senki, a szállás tette a dolgát.



Nem volt idős, csak a sűrű szakáll miatt tűnt úgy. A fekete bozont csaknem a melléig ért, és ezüstös szálak villogtak benne. A mellén amulett gyanánt, láncon függött egy fura keresztféle, amit időnként a köpönyege mögé rejtett, ha valaki nagyon megbámulta. Gecse a gyermek kíváncsiságával közeledett hozzá, bár nem kívánt szóba állni vele. – Kérsz-e belőle? – nyújtott felé az idegen egy aszalt gyümölcsdarabkát. Mogyeri nyelven szólt, bár fura kiejtéssel, és nem is mindig érthetően. – Gyere, vedd el. Szívesen adom. Szép a madarad. Gecse meglepődött és közelebb ment. A valami édeskés volt, s egészen jóízű. Az idegen azt mondta: füge. – Engem Sztefanidésznek hívnak. Hát téged? Mi a neved? Gecse megmondta, és az idegen ízlelgette a rövidke mogyeri szót. Gecse sólyma a gyerek vállára csatolt birkabőrbe kapaszkodva üldögélt és bizalmatlanul pislogott Sztefanidészre. – Kinek a faluja ez? A fiú elsőre nem értette a falu szót. Az idegen megismételte. – Azt kérdezed, ki a szállás feje? Hát a Búzád apa. Ez az ő nemzetsége. Itt az egyik testvére, Szemes apa parancsol. Szemesnek egyetlen szeme volt, de azzal se látott jól soha, a másikat még gyermekkorában kiütötték. Mivel nem volt jó vitézkedésre, Búzád mellett irányítgatta a szállás mindennapjait vagy öt évtizede, és jól végezte a dolgát. Szigorú volt és fukar, pénzzel, javakkal és szavakkal egyaránt. – Ott lakik Szemes apa, abban a jurtában, ni – mutatta Gecse. Ha maradni akarsz, jobb, ha őt kérdezed, bátya. Sztefanidész görög volt, és Bizáncból érkezett. Nem szívesen hívták a hazáját a nomád népek Bizáncnak, valahogy nem állt a szájukra ez a szó, egyszerűbb volt a Rúm, századokkal előtte is így nevezték a régi Római Birodalmat a keleti sztyeppék lovasnomád lakói. Valamiféle misztikumot sejtettek abban az országban, ami a tenger túloldalán terült el, és a lakóit most már keresztényeknek hívták. Kereskedtek velük, ahol lehetett, de a mogyeri szorosabb kapcsolatra sosem vágyott.



Sztefanidész azt mondta Gecsének, hogy ő voltaképpen pap, mire a gyerek azt felelte, van a törzsnek és a szállásnak táltosa, így nem hiszi, hogy lesz munkája majd a görögnek. Sztefanidész erre elmosolyodott, és azt mondta, hogy ő egy igazi, valódi isten szolgája, amitől Gecse igencsak elámult, mert biztos volt abban, hogy egy isten kizárólag a táltosokkal és a szent fejedelemmel áll szóba. A görög összeeszkábált egy tetőfélét a szállás szélén, és az alatt húzta meg magát. A kutyák először megmorogták, megrángatták a csuhája szélét, aztán megszokták, sőt még mellé is heveredtek. Elviselték, megtűrték, ahogy a mogyerik is a furcsa hókuszpókuszokat, amiket a görög tett, napjában többször. – Most áldoz az istenének – legyintett Kossa, a féllábú öreg vitéz, de azért maga is kíváncsi volt. – Láttam ilyent annak idején, amikor a dunai bolgárokra rázuhantunk. Harminc esztendeje is van annak. Ott csapták le pallossal a lábam. Annyi pap volt a tengerparton meg a rúmi erődökben, hogy a számukat sem tudnám. Nem ártanak ezek senkinek, hadd áldozzon ez is annak, akinek akar. – Igazat beszélsz – bólogatott egy vágott képű halász. – A mi szállásunkat védik a szellemek. Megmondta a táltos, hogy erősek, hatalmasak, és vele még szót is értenek. Nem hinném, hogy ennek a rúminak erősebbek lennének a szellemei, mint a mieink. Ha meg mégis, a táltos segít, hogy megvívjanak velük. Mi bajunk lehet? Imádkozzon csak ez a görög, ha kedve tartja. Sztefanidészt tehát nem csapták agyon, ahogy más pusztai népeknél sok térítőtársát, és maradhatott a szálláson. Ottléte csak egy valakinek hozott lényeges változást: Virágnak. A görög észrevette, hogy valami nincs rendjén az asszonnyal. Amikor közeledett hozzá, Virág egyszerűen bement a jurtába, és leeresztette a gyapjúszőnyeget. Nem volt kíváncsi a papra, akinek idegen istene van. Ám Sztefanidész türelemmel viseltetett az asszony iránt, és ez meghozta a gyümölcsét. Egy alkalommal valami orvosságfélét adott az öreg Vajka unokájának. A kisfiú napok óta lázasan feküdt a jurtában, s a táltos szerint ennek oka egyértelműen az idegen papban volt keresendő, aki szemmel verte a gyermeket. Ám Sztefanidész különös módon mégis



rávette Vajkát, engedje meg, hogy megnézze a kis beteget, aki a szürke színű portól, amit nagy nehezen két szelet aszalt fügével a fogai közé erőltetett a szerzetes, másnap reggelre láztalanná vált. Délután már kint szaladgált a gyerekekkel a jurták között. Vajka varázslót látott a papban, de a táltos persze dühöngött, mivel Sztefanidész ázsiója máról holnapra felszaladt. Senki nem csodálta volna, ha egyik reggelre halva találják a görögöt, amiért fölébe kerekedett a táltosnak. Amikor Virág magában bóklászott a málnásban, s keze fejét véresre karmolták a tövises ágak, a görög megorvosolta valami kellemetlen szagú kencével, ami eleinte csípett, de aztán kellemesen hűsített. Amikor legközelebb a vesszőjurta mellett Virág megpillantotta, már nem hagyta faképnél a szerzetest. Eltűrte, hogy leüljön mellé, és előszedje furcsa áldozati kellékeit – Virág úgy hitte, az olvasó és a kereszt az áldozathoz szükségeltetik –, és végighallgatta monoton mormolását, halk énekeit. – Te beteg vagy, asszony – fordult hozzá a görög, miután végzett. – De azt is látom, hogy belülről marja a kórság a lelkedet. Ha elmondod, mi az oka, talán tudnék segíteni. Virág az elmúlt két évben keveset beszélt, de a görög bizalmat sugárzott. Vontatottan, a szavakat keresgélve, alig hallható, erőtlen hangon kezdett beszélni, és elmondott mindent, ami feszítette. Úgy érezte, a szavakkal egyre több rossz kiszakad belőle, ami eddig súlyosan nyomta a szívét és a tüdejét, s nem engedte, hogy szabadon lélegezzen, emberek közé járjon és megossza velük a baját. A görög pap nehézkesen rakosgatta egymás mellé a mogyeri szavakat, de végül megérttette Virággal, mit is állapított meg. – A te gondod nagy súly a válladon, de ne hidd, hogy egyedül vagy vele. Sok éve járom a világot, mert az a szándékom, hogy elvigyem a keresztet oda is, ahol ilyen szegény, bűnös pogányok laknak, mint ti. Látom, hogy milyen sok szerencsétlen él a sztyeppén, a Balkánon, meg bizánci földön és kazária minden szegletében. És látom, hogy mindnek van valami baja. Mind veszített el valakit vagy valamit, ami a szívének drága volt. Az Úr mindenkit figyel, nem feledkezik meg senkiről. Rád büntetést rótt valamiért, és ezt



hordozod. De őszinte vagy, méltósággal viseled, és le fogja venni rólad a terhet, ha jónak látja. És ez hamarosan elkövetkezik. – Bizonyos vagy benne? – Már nem is lehetnék biztosabb. Az Úr jó. A legjobb! Szívében mindenkinek jut hely, s majdan az országába is befogadja az igazakat. Megbocsátja a bűnöket, ha igazi megbánást lát. De keményen bünteti a vétkezőt, ha elutasítja a bűnbánatot. Virág értette is, meg nem is Sztefanidész szavait. Arra gondolt, a görög is csak olyan, mint egy táltos: talányos, rejtvényekben beszél. S fura az istene is, mert a gyűlöletért megbocsátással fizet, a bűnöket magára veszi, hogy a bűnösök így megtisztulván bebocsátást nyerjenek apja országába. Ki értheti ezt? S miként lehet a Szent Három egy és ugyanaz? Gecse jóindulatát is hamar megnyerte a görög. A fiú kivitte magával solymászni, lovagolni, bár úgy ült a lovon, akár egy zsák, s nemegyszer a földre is huppant, ha Gecse tréfából vágtára fogta. Elvitte halászni, s a folyóparton a görög beszélt neki az istene fiáról, aki a semmiből halakat varázsolt, hogy az éhezők között szétossza valahol messze, délen, egy napégette országban, ahol minden csupa homok és kő, s ahol a liget csak pár olajbogyót termő fából áll, és alig nő fű. Gecse el sem tudta képzelni, milyen egy olajfa. De az ugyancsak érdekelte, hogy egy csupa kő és homok országban mit legel a ménes. Hogyan képes megélni a gulya? S mi értelme lehet ilyen helyen a téli meg a nyári szállásoknak, ha alig van valami, amit a föld megteremjen? Miért nem vándorolnak el az emberek egy ilyen semmire nem jó szállásvidékről? Gecse észre sem vette, hogy érdekelni kezdi Sztefanidész istene, s a körötte megvalósult szent történések és csodák végeláthatatlan sora. Bár mindent a saját elképzelésein keresztül értékelt, s a görög istene sem volt más a számára egy nagy szellemnél, aki biztosan kapcsolatban áll a legfőbb görög táltossal és szent fejedelemmel, hogy biztosított legyen a földjük jövője.



A szerzetes lassacskán a szállás megszokott figurája lett. A felnőttek közül Vajka volt az, aki családjával egyetemben a legnagyobb érdeklődést mutatta iránta. Nem felejtették el, hogy a kisgyermeket egyetlen nap alatt meggyógyította, igaz, ezt a táltos sem felejtette el, csak más okból, és azt sem, hogy a pap semmit nem kért érte fizetségül. Azt gondolták néhányan, hogy a görögnek mégiscsak erősek a kapcsolatai a szellemvilággal, talán erősebbek is, mint az új táltosé, és ez annál inkább igaz, mert a táltos haragja ellenére még mindig életben van. Vajka rendszeresen beszélgetett Sztefanidésszel, aki igen jó hallgatóságnak bizonyult. Míg Vajka a mogyerikről, a régi háborúkról, portyákról, vadászatokról és nagy vonulásokról beszélt, a görög a saját istenéről és népéről. – Látod, itt van a mi földünk – kaparta egy bottal a puszta földre a nagy tenger partjának kacskaringós vonalát a szerzetes. – Sok-sok parasanga távolságra húzódik keletnek és délnek, ahogy a kazárok mérik. Nyugaton meg felszalad a bolgárok országa mellett északnak a tengerparton Kherszonig és tovább, a félszigeten is túl, ahová a mogyerik járnak a vásárba, de még keletebbre is vannak erődjeink, a Meotisz felé. Jól megvagyunk a kazárral, bár igen sok zsidó menekül át tőlünk hozzájuk. – Minek elmenekülni nekik? – A keresztények nem szeretik a zsidót, a zsidó meg minket nem szeret. Ők feszítették keresztre a mi üdvözítőnket, az Isten Fiát, akiről annyit meséltem – felelte a pap. – Hát evégből menekülnek. – Hatalmas ország lehet a tietek – ismerte el Vajka. – Nehéz egyben tartani. A bolgárokkal mi is összecsaptunk már. Kemények, erősek. És a szlávok is hozzájuk húznak. – Vadak a bolgár népek, Vajka testvérem. Törzsfőik megannyi kiskirályok. Barbárok, és rombolnak, ahol tudnak. A Duna elválasztja őket tőlünk, de meg sem tudnám mondani, milyen régen folyik az ellenségeskedés. Pedig az Úr mást tanít. Azt mondja, mindenki testvére a másiknak, bárhol is született. Vajka csak pislog. Nem egészen érti, aztán kérdez: – Akkor ti miért kergettétek el a zsidó testvéreiteket a földetekről?



Sztefanidész nem lepődött meg. Türelmesen magyarázott, ám ezzel alaposan összezavarta Vajkát. Amikor aztán a kiválasztott népről kezdett el beszélni, a mogyerinek felszaladt a szemöldöke egészen a kiborotvált homloka közepéig. Azt mondta, egy nép se lehet kiválasztott, s a görög jobbnak látta, ha egyelőre nem hánytorgatja a kérdést. Vajka is szívesebben beszélt a harcokról: – Azért én láttam ám olyan szlávot meg nándort – így nevezte a bolgárokat –, akik szépen kitanulták a görög harcmodort. Most ezzel a tudományukkal zargatják a rúmi katonákat. Gondolod, hogy a kazár ezért akar minket a nyugati gyepűhöz szögezni? Mert fél a szlávoktól? Tudod, akiket máshol vikingnek hívnak... – Vikingek? Azok nem szlávok – javította a görög. – Északról jött, barbár népek. Öldökölnek, rabolnak. Fáj nekik a mi művelt, keresztény országunk. – Nekem mindenki szláv, aki északra szállásol. Azt beszélik, hogy már tavaly szívesen rátok csaptak volna. De az idén már biztosan. – Imádkozom, hogy ne így legyen – Sztefanidész három ujját összeérintve keresztet vetett. – A pátriárkánk bízik abban, hogy az Úr eltéríti őket, ha a hitünk erős marad. – Hát azt kétlem, görög barátom – kászálódott Vajka. – Mert szlávok vagy sem, de ha ezek a vadak egyszer a fejükbe veszik, hogy rátok mennek azokkal az irdatlan evezős bárkáikkal, akkor azt meg is teszik. No, az Ég Ura adjon neked jó éjszakai nyugodalmat – mondta és elköszönt.
Gecse a langymelegben a folyó túloldalán bóklászott, cserkelt a szabad ligetek közötti magas fűben. A nyeregből jól látott mindent, a sólyom a válláról még sokkal jobban. A fiú nevet is adott már neki, úgy hívta: Kere. A sólyom kisnyulat fogott, és most ott ült fölötte türelmesen, míg Gecse ki nem metszett neki egy darabot a nyúlból. A fiú kezéből vette el, és félrevonulva buzgón befalta.



Ha volt friss hús, sosem volt hajlandó a tarsolyban hozottból enni. Ha Gecse madárlövő nyílvesszőkkel lovagolt ki, Kere hatalmas, sötét, sárga karikás szemei sértett önérzetről árulkodtak, s mindent megtett annak érdekében, hogy az eltalált madár zuhanó testét még a levegőben elkapja. Aztán nagy szakértelemmel jól fejbe vágta, legalább hadd érezze úgy, hogy ő ejtette el. A fiú annyira elfoglalta magát a madárral és a nyúltetemmel, hogy észre sem vette a magányos lovast, aki lépésben közeledett. Kere vijjogására, amellyel a sólyom a veszélyt jelezte, felkapta a fejét, de a vitéz akkor már ott állt mellette. Gecse megijedt, de amaz rámosolygott, leszállt a nyeregből, és a fiú felé lépett. Kere felvijjogott, kinyújtotta a nyakát, és bőszen megmarkolta Gecse vállán a bőrpárnát. – Okos madarad van. Te nevelted, vagy az apád? – Én magam, hát! Mi dolgod vele? – felelte a fiú sértetten. Kicsit bántotta hiúságát, hogy a vitéz ezen a nyílt területen úgy meg tudta közelíteni, hogy észre sem vette. Ezt egy igazi harcos nem engedheti meg magának. – Az apám hős volt, és meghalt a „sasok” háborújában. – Jól van, no, ne ilyen hevesen – mosolygott a vitéz. – Nem akarlak én bántani. A szállásról való vagy? – Ühüm. Látom, nem vagy ismerős errefelé, uram. – Nem vagyok úr. Ez csak a fejedelemnek jár ki – javítja a vitéz, aki barátságosan méregeti Gecsét. – Fegyveres kísérő jobbágy vagyok. Hanem ez a madár... Igazán csodálatos. Hol van a csengője, meg a lábáról a szíj? S nem kellene már a fejére tenni a sapkát? Elrepül, és lesheted, hogy visszajöjjön. – Nem tűri egyiket sem. Ha rátenném, akkor örökre elbujdosna, te! Csak így lehet vele. Szabad mogyeri lelke van – hangzott a kioktató, hetyke válasz, és Gecse úgy érezte, hogy valamit törlesztett a vitéznek. – Ügyes gyerek lehetsz, fiam. A fejedelemnek kellenek a jó solymászok. Ha megnősz, és lesz már férfiöved, jelentkezhetsz nála. – Nem hinném. Itt maradok. Nem akarok én a fejedelemnél, mert ott sokan vannak, és mind jó vitézek. Én csak gyerek vagyok, meg



nem értek ezen kívül máshoz, csak a halászathoz – tért ki Gecse, és egy pillanatra elfogta a rosszkedv, bár gyermeki hiúságát legyezgették a harcos szavai. – Az íjjal csak tudsz bánni? Meg a kelevézt, a kést is biztosan jól használod. Vagy errefelé nem tanítják a gyerekeket vitézkedésre? – Tanítják úgy, mint akárhol – füstölgött Gecse, és a nyulat ráakasztotta a nyeregkápára. – Már két napja nem ettem – folytatja a vitéz –, mert nagy úton vagyunk. Nekem adod a nyulat, ha kérem? – Te nagy vitéz vagy, szerzel magadnak... A vitéz mögött megszólal egy mély, rekedtes, idősebb hang: – Mi dolgod azzal a gyerekkel? Indulunk tovább. Ha nem adja, hát nem adja. A vitéznél jóval idősebb mogyeri igen míves nyeregben ült. A lova nyeregtakarója, zablavasa mestermunka, a rézcsatok fényesen ragyognak. Gecse azt hitte, hogy úrféle, ám a vitéz öltözetében nem különbözött a többi mogyeritől. Zöld színű kaftánján semmi sallang, az öve is egyszerű volt. Kicsit távolabbra lovak nyerítettek, és emberi szót hozott a szél. Az első vitéz felkapott a nyeregbe, s lehajolva halkan kérdezte: – Te gyerek! A fejedelemnek sem adod oda azt a nyulat? Hm? Gecse megrezzent, és a füléig vörösödött. Amaz a magasból komoly, de barátságos tekintetet vetett rá. – Neki odaadom. Csak nem a... – Lehet, hogy igen, lehet, hogy nem – súgta a vitéz rejtélyesen, és átvette a felé nyújtott nyúltetemet. – Köszönjük, kis vitéz – mondta mosolyogva, és fordította a lovát. – Ez a tied – nyúlt az övéről függő tarsolyba a másik. – A nyúlért. Mindennek ára van, tanuld meg. Csak a tisztességet nem mérik pénzben. Gyerünk, Beke, most már indulunk – mondta a másiknak, és elvágtattak. Gecse még mindig nem hitte, hogy magát a fejedelmet látta, s tőle kapta a pénzt. Az, akit a fejedelem Bekének szólított, megfordult, és mosolyogva visszaintett. Gecse zavarában elfelejtette felemelni a kezét. A tenyerében forgatta az ezüstpénzt, és a gondolatai csapongtak.



Beszélt a fejedelemmel! Nincs a szálláson olyan, aki egyáltalán látta volna, ő pedig már beszélt is vele! Ez varázslatos! Melyik jó szellem műve? Minél többet törte a fejét, annál inkább megtelepedett a kételkedés Gecse gyermeki gondolatai között. Valóban ő volt-e Álmos úr? Vagy csak egy olyan törzsfő, akit rendesen fejedelemnek szokás nevezni? Lépésben baktatott haza, vállán a szunyókálása közben is folyton éber sólyommal. Virág a jurta falának dőlve a nap felé fordított arccal, szemét lehunyva ült, s mintha erősen töprengett volna valamin. Gecse büszkén lépett elébe: – Nézd csak, édesanyám! Ezt kaptam, ni – nyújtotta a dirhemet nyitott tenyerén. – Vehetünk rajta még juhot is talán... – Ki adta? – kérdezte halkan Virág a pénzdarabra pillantva. Semmi kétség, arab dirhem, az egyik legjobb fajtából való. – De, ugye, nem loptad? – Soha nem lopok... – vált fátyolossá a gyerek hangja, és Virág már meg is bánta az előbbi szavakat. Megsimogatta Gecse fejét, ő pedig töviről hegyire elmondta, mi történt a pusztában. – Az én kicsi fiam a fejedelemmel beszélt – mosolygott Virág fáradtan, de Gecsének nagy örömöt okozott ez is. Rég nem látta már az anyját mosolyogni, de beszélni sem hallotta ilyen sokat, ki tudja, mióta. – Az én fiam beszélt a szent emberrel! Ez jót jelent. – A másik vitézt meg úgy hívták, mint az én apámat – mondta a gyerek nekibátorodva. Virág szemhéja megrebbent, szeme résnyire szűkült: – Milyen volt az a vitéz? – Hát, olyan... Magasabb, mint Vajka bátyó, barna volt a szeme, de őszült a varkocsa már. Azt hiszem, volt egy sebhely is a homlokán. Vagy az arcán? Már nem is tudom. Fáradt lehetett, mert nehezen szállt nyeregbe. – Nem húzta-e a lábát? A bal lábát? – kapta el a gyerek karját az asszony, és Gecse meglepődött a szokatlanul heves hangtól és mozdulattól, meg a rámeredő szemektől.



– Hát... azt nem tudom. Lehet. Nem figyeltem. Virág nem szólt többet, csak felállt a tuskóról, és bement a jurtába. Kisvártatva sietve elindult a görög paphoz, és estig nem is jött haza. Amikor végre megérkezett, szótlanul leült a tűz mellé, és az egész éjszakát ott töltötte, magába fordulva, mint aki varázsigéket mormol. Reggelre kelve azonban ismét a régi Virág volt, aki üres tekintettel órákig bámult maga elé, s nem érdekelte, mi történik körülötte a világban.
A rákövetkező éjjelen Sztefanidész eltűnt. Nagy sokára vették észre, hogy nem gubbaszt a szokott helyén. És mikor Gecse és Alta hajnalban megébredtek, nem volt már ott Virág, sem Csipke, de még Alta lova sem. Nem találták a szálláson, sem a folyónál, sem a disznóvermeknél. Az egyik halász azt mondta Gecsének: – Sietős volt anyádnak az éjjel. Hova ment? Ráadásul ilyen sötét, felhős éjjelen, amikor az orromig sem láttam. Gecse nem válaszolt, de értett már mindent. Agya lázasan dolgozott, a képek kockái lassan egybegyűltek és egésszé formálódtak. Az anyja megint elment, mert Beke nevét hallotta. Nyilván megpróbálja utolérni. Arra számít, hogy a nyomok megmaradtak a sztyeppén. No és a görög? Az öreg, de eszes Vajka szerint a pap nem Beke miatt, hanem azért ült nyeregbe, mert megneszelte, hogy a fejedelem a környéken jár. Kihasználta az alkalmat, és csatlakozott Virághoz. Legalább kölcsönösen ügyelnek egymásra. Gecse szívébe megint beköltözött az egyedüllét fájdalma. A többi fiú sem szívesen játszott vele. Túlságosan is komoly volt, különbözött tőlük. Az ilyesmit a gyerektársadalom nem érti, ezért nem is szereti. A sólyom miatt pedig kifejezetten irigyelték.



Újfent csak ketten számíthattak egymásra Altával, aki a gondját viselte, ő pedig vigyázott a nyomorék leányra, ahogy tudott. A lány igen keményen dolgozott, megteremtett mindent, ami kettejüknek kellett, még erején felül is. Aztán pár nap múltán megérkezett Virág. Csipkét lecsutakolta, bevitte a ménesbe, és kihívóan tekintett az őt bámuló lovászokra. – No, mi az, legények? Nem láttatok még asszonyt lóháton? Vigyázzatok a Csipkére, mint a szemetek fényére – kiáltotta búcsúzóul, és egyenes derékkal elsietett. A lovászok meglepetten pillogtak egymásra, sehogy nem értették a hallgatag, magába roskadt Virág színeváltozását. Aztán fordultak, és ügettek a dolguk után.
Hogy mi is történt abban a néhány napban? Sztefanidész, amint a mogyeri vitézeket megpillantotta, felrázta a nyeregben bóbiskoló Virágot. Mutatta, hogy előttük a különítmény, amelynek nyomát harmadnapja követték, éjjel és nappal. A pap olyan fáradt volt már, mint eddigi életében soha, mert képtelen volt a nyeregben úgy aludni, mint az asszony. Két ízben is leesett, amikor elnyomta a buzgóság. – Ismered-e a fejedelmet? – Láttam már – hunyorít az erős fénytől Virág, és tenyeréből ellenzőt formál a szeme elé. – Ott van, ő az, a szálas termetű. Vajon miért álltak meg? – Nem tudom, de siessünk. Végre megvannak, most ne szalasszuk el őket – sürgeti a pap, de Virág nem mozdul. – No! Mi lesz? – Én nem megyek veled, te görög. Menj egyedül. – Mit tervezel? – Visszamegyek. – Elment az eszed? Ekkora út után? Amikor éjjel-nappal csak jöttünk, miattad, mert az uradat akartad látni? – Most meg már nem akarom látni. Nem beszélhetek vele. – És miért nem? Beköltözött a szívedbe a gyávaság, te asszony?



– Nem vagyok gyáva, s ne merj ilyent mondani egy mogyeri asszonynak. Az uramnak felesége van. Elmondtam már, hogy azt sem tudja biztosan, élek-e. Én sem tudtam őróla. De most egy asszonnyal él együtt, és nem akarok bajt okozni neki. Tudod, mit tesznek felénk a házasságtörőkkel? – Barbár szokás, túl nagy a büntetés. De hát a fejedelem... – A fejedelem csak téged érdekel, te görög. Számomra ő túl magasan van – babrál Virág a nyeregkápán, aztán hirtelen leszökken a földre. – De amit akarok, majd te elvégzed helyettem. Ha megtaláltad Bekét, mondd neki azt, hogy ezt itt a Virág küldi. Az asszony leszakít egy halványkék kis mezei virágot, és a szerzetesnek nyújtja. – Ha nem érti, ne magyarázkodj előtte, mert nem érdemes. Ha mégis kérdezne, mondd el neki, amit rólunk tudsz. – Elmondom, hogy vártad, hogy utána mentél Itilbe, és nem feledted el... – Ezt ne mondd el! Ha érdeklem még, majd eljön személyesen. Ha meg nem, akkor annak sincs értelme, hogy megtudja. Csak azt akarom, hogy ne most beszélj vele. Majd ha már visszaértem a szállásunkra, úgy két nap múlva. Még képes és utánam jön... A görög még kérdezett volna, esetlenül forgatta a letépett virágot, de az asszony vágtára ösztökélte a lovát, és csakhamar eltűnt egy dombhajlat mögött. A sztyeppei népeket tanulmányaiból ugyan jól ismerő, ámde a vándorlásban ugyancsak járatlan Sztefanidész szinte azonnal beleszaladt a hátvédbe, akik harsány kiáltással megállították. A vitézek számára kézenfekvő volt, hogy papi ruhába bújt kém, különben minek osont volna a fejedelem után napokig a kietlen sztyeppén. Sztefanidész elmormolt egy imát a marcona mogyeri vitézek láttán, akik vezetékre fogták a lovát, átvizslatták minden holmiját, s miután fegyvert nem találtak egy rövid késen kívül, amivel enni szokott, vitték is előre rögvest a különítmény parancsnokához.



Álmos sosem utazott túl népes csapattal. Elegendő volt neki ötven vitéz kíséretként, igaz, a parancsnokuk erősen megválogatta, kiket visz az útra. Az egyedüli, aki valóban érdeklődéssel fordult a görög felé, maga a fejedelem volt. Megparancsolta, maradjon mögötte, hogy kéznél legyen. Kazár nyelven beszélt hozzá, és a pap kifogástalanul válaszolgatott. Álmosnak tetszett, hogy mennyire jól ismeri a sztyeppe viszonyait, a különféle népeket, uralkodóházakat, s azon sem csodálkozott, hogy a Megyer törzsről is voltak bizonyos ismeretei. – Ha kém lennél, arra rájövök, mielőtt véget ér az utunk – mondta egyik alkalommal Sztefanidésznek. – Mások rögtön döntenének a sorsodról, de ne aggódj, mert nekem mindig többet ér egy tanult, élő pap, mint egy fejetlen, aki lehet, hogy talán kém volt. Aggódott-e Sztefanidész vagy sem, már nem változtatott a helyzetén. Mivel kém nem volt, és merőben sajátos cél miatt kereste a fejedelem társaságát, hamar megbékélt a helyzettel. Nagy hitbuzgalmában meg is feledkezett Bekéről, és csakis azt tartotta szeme előtt, milyen előnyöket kovácsolhat a keresztény tanok terjesztése érdekében az Álmossal való kapcsolatából. Amint végigpillantott a kemény és hallgatag vitézeken, elsőre úgy érezte, nem létezik emberi erő, ami őket a pogányságból az igaz keresztény hitre térítheti. Annyit megtanult, hogy a mogyeri békén tűr mindenféle vallást maga körül, de keményen kiköveteli, hogy a magáéban háborítatlanul megmaradjon. Ki tudja, mi történne, ha óvatlanul közelítene hozzájuk? Hallott már vértanúhalált halt rendtársakról, akik szentek lettek, de ezért meg kellett halniuk valahol a barbár, pogány népeknél. Az a hatalmát féltő táltos is, ha tehette volna ott a szálláson, felnyársalja egy karóra, és elevenen megpirítja. Két héten át lovagolt a jámbor görög a mogyeri fejedelemmel, hol nyugatnak, hol délnek. A szálláshelyek, ahogy nyugatnak lovagoltak, egyre ritkábban mutatkoztak. A vitézek azt mondták a görögnek, hogy még ezek is mogyeri szállások. – Az itteniek között, te pap, vannak, akiknek tetszik az istenetek – mondta egy mogyeri Sztefanidésznek, aki örömmel bólogatott.



Tudta ő ezt, mert elmondták a rendtársak, bár azért teljes értékű térítéssel egyikük sem dicsekedhetett. Ezek a mogyerinek nevezett itteni szállások inkább a bolgárt és a türköt beszélték, messzire is voltak a Megyertől, a Nyéktől. Az egyikben erősítették, hogy ők igenis a Tarján törzsből valók, bár homályos nemzetségnevet említettek. Sztefanidész számára úgy tűnt, hogy Álmos keres valamit. Néha mogyeri tizedek, századok keresztezték az utat, és a vezetőik sorra Álmos elé járultak, megadván a tiszteletet a fejedelemnek, aztán mentek tovább, ahova a parancs szólt. – Holnap mutatok neked valamit, görög – szólította Álmos, és Sztefanidész előrekocogott. Fekete csuhája már szürke volt a portól és a rátapadt növénydarabkáktól. – Megláthatod azt, amit most még csak kevesen a tieid közül. – Jól beszéled, uram, a türkök nyelvét – mondta kitérően a pap, mert arra számított, Álmos további felvilágosítást ad a másnapról. A fejedelem azonban kurtán válaszolt: – Fiatal koromban sokáig élveztem a kagán vendégszeretetét. Az okos szerzetes tudott olvasni a sorok között, megértette, hogy Álmos élt egy darabig a főrendű túszok kényszerű szerepében. Másnapra valóban elértek egy pontot, ahol a fejedelem megállította a csapatot. Dombtetőn álltak, és előttük ezüstösen kanyargóit egy hatalmas folyó. – Látod, görög? Az ott a Dnyeper. Délre van a Kazár-tenger és Kherszon, a ti erősségetek. – Bátorkodtam volna kérdezni, uram, hogy keresel-e valamit – udvariaskodott a szerzetes. – Mert talán segíthetnék neked, ha kívánod... – Már megtaláltam, amit akartam – vágott közbe Álmos, és leszállt a nyeregből. Sztefanidész azonnal követte, mert annyit már tudott, hogy nem illik a fejedelemnél magasabban ülni. Álmos a lankán lefelé indult pár lépést, aztán leült a fűbe. Alattuk hatalmas, zöldellő síkság nyújtózott. – Gyere ide, leülhetsz te is – mutatott a baljára a fejedelem. – Ez jó idő a beszélgetésre. Megtapasztaltam, hogy művelt ember vagy, sok van a fejedben. Jó az ilyennel szót váltani. Mit is keresel



tulajdonképpen a mogyeri szállásokon? Ugye, a te istened hitét jöttél elbeszélni. Téríteni akarsz, ahogy ti mondjátok. Nem féltél-e? – Isten azt mondja, embertől félni soha nem kell. Nem lehet nagyobb a hite senkinek annál, mint amekkora az ő ereje, és nem lehet nagyobb az emberi erő, mint az igaz hit maga. – Jártak már nálunk előtted néhányan. A mogyeri türelmes, eltűri, hogy mások szellemei a földjére jöjjenek, de elvárja, hogy ne zargassák az övéit. A görög papok jártak a kagán udvarában is, de nem hinném, hogy sikerrel távoztak. A nép sem állt kötélnek, ha jól tudom. Látod, te görög, hogy a zsidó hit sem tudott mélyebb gyökeret verni a kazárban, mert az a nép jobban féli és tiszteli a maga régi szellemeit és az Egyedülvaló Világügyelőt mindennél. A lelkét kellene megtörnötök, de az olyasmi, amit sem a kazár, sem pedig a mogyeri esetében nem ajánlanék senkinek. – Az igét hirdetni szelíd szóval lehet igazán, uram – szólt halkan a mindig igen félszeg görög, de Álmos hirtelen másra terelte a szót. – Jártál-e már nyugaton, a mieinken is túl, te pap? – mutatott a Dnyeper jobb partján túli, ködbe vesző messzeségbe. – Tudod-e, miféle népek laknak a sziklás, havas hegyek másik oldalán? – A bolgárok és a szlávok, uram. Kereskedünk velük, és maholnap a társaim elindulnak hozzájuk, hogy elvigyék az igét. Mert ma még pogányok ők is, akárcsak... –...a mogyeri? – vágott közbe cseppet sem élesen Álmos, de Sztefanidészt mégis kizökkentette viszonylagos nyugalmából. Még mindig igen megilletődve ült a hatalmas fejedelem mellett. – Vadak a bolgárok, uram, a mi népünkhöz képest. Rájuk fér a kereszt. Még távolabb, a hatalmas hegyek koszorúja mögött másféle szlávok élnek. Velük határosak a nagy nyugati frankok. Törzsekben gyülekeznek még mindig, és nincs a vezéreik között egységes gondolkodás. A mogyerihez hasonlóan ők is folyók mentén, a völgyekben élnek, az egész Balkánt belakják. Minden törzset a saját külön völgyéről neveztek el. Vannak uram a Sztrumi folyónál a sztrimoniti törzsek, a Narentánál narentánok, a Moravánál moravánok. A Timok mellett élnek a timokán szlávok. Tudod, uram, hogy azon a területen, ahol most ők szállásolnak, korábban illír törzsek tanyáztak. Bizáncnak sokáig ők voltak a legjobb katonái, de



ezek az istentelen szlávok – már megbocsáss – felkergették őket a hegyekbe. Ott meg szépen el is vesztek, a trákokkal együtt. Alig vannak már. Álmos csendben végighallgatta az egyre inkább belemelegedő bizánci papot, aztán így szólt: – Ott, a folyón túl, ahol most csak ködöt látsz, még messzebbre is élnek mogyerik, görög. Még tán a te isteneddel is kacérkodnak, meglehet, tetszetős nekik az ige, ahogy te mondod. Én ezt nem bánom. Hallottál-e már az avar népről? Azt beszélik, hajdan akkora hatalmuk volt, mint a hunok királyának, Etelének. – Az ottani avarok, uram, ma már csak szegény, megnyomorodott töredékek. A nagy hegyeken túl, amelyek karéjban ölelik át a hatalmas, füves, mocsaras medencét, ahol két nagy folyó is szalad délnek, az avarok annak már csak a nyugati peremét lakják. Valaha valóban nagyok voltak. Először a frankok, aztán meg a bolgárok irtották őket. Nálunk úgy tartják, hogy az avar hunféle, vagy mogyeri-fajta, vagy tán mindkettő. De én ezt nem hinném... – A dunai bolgárok még mindig olyanok-e, mint évtizedekkel ezelőtt? Láttad-e a katonaságukat? – Az éppen olyan, mint a tied, fejedelem. Csupa könnyűlovasok, gyorsak, veszélyesek, vadak. Bizánc nem bízhat meg bennük a Duna alsó folyásánál soha. Ezeket mindig riogatni kell, hogy nyugton maradjanak. Bár most van némi esély rá, mert egyre jobban húznak a frankhoz. Igaz, ők messze vannak, de a Duna középső vidékein, abban a hatalmas medencében, találkozik a két nép. Moravánok szorultak közébük. Sztefanidész kissé kényelmetlenül érezte magát. Arra gondolt, úgy viselkedik most, akár egy kém, hiszen kikérdezi őt a fejedelem. Nem tudta, mire akar Álmos kilyukadni. A keresztjét babrálta, és a fejedelem figyelmét nem is kerülte el az árulkodó kézmozdulat. Álmos a bajusza alatt mosolygott. – Áruld el, uram, mire várunk? Ellenséges területen vagyunk-e már? – Ne riadozz, görög! Már hogyan lennénk ellenséges területen? Nem láttad, hogy mindenhol az én vitézeim nyargalásznak? Az imént mondtam, hogy mogyerik laknak még a Dnyeperen túl is. Nem mind



a Megyerből vagy a Tarjánból, de vannak egynéhányan. Nem láttad a futárokat, akik nap, mint nap elém járulnak, hogy elvigyék a parancsomat? – Széthúztad a birodalmadat, uram. Bizáncban sokan nem értik, hogyan lehetséges, hogy te a kagánnak hódolsz, és mégis a magad ura vagy. De nem mind a tied ez a föld, uram. Itt bárki megjelenhet, letelepedhet. – Most valóban értelmes dolgot mondtál, félig-meddig – mosolyodott el Álmos. – Bárki. Kérdés, hogy ki az. De nekem azt mondd meg, van-e hasonló uralkodója a dunai bolgároknak, mint hajdan volt az a Krum, a vaskezű, erélyes király. Nehéz lesz túlszárnyalni. – Krum király is kagánnak hívatta magát, uram. Hatalmas uralkodó volt, birtokolta csaknem az egész Balkánt. De túlságosan kegyetlen volt, és gyűlölt minket, görög keresztényeket. Ezért kellett elbuknia, mert én isteni büntetést látok benne, uram. – Hallottam, hogy a régi császárotok, Nikéforosz koponyájából kupát készíttetett. Igaz, Krumot meg Leó császár akarta megöletni az Aranyszarv-öböl partján. – Jól ismered, uram, a históriát. Pedig Krum még akkor meghalt, amikor te meg sem születtél. – Való igaz. De a kazár kagánnak is vannak bölcs alattvalói, akiktől sokat lehet tanulni. Főleg, ha az ember sokat vendégeskedik nála. Sztefanidész fészkelődött. Még mindig nem tudta, hova akar a fejedelem kilyukadni, s főleg, hogy mire vár itt, nyugalomban és türelmesen, ezen a nyugatra néző domboldalon, messze a saját vezéri szállásától. – Látod-e, görög, a birodalmatok határvidékére végig erősségeket építettetek, és mégsem vagytok biztonságban. Azt mondod, a Balkánt megerősítettétek, s Trákia meg Makedónia katonákat fogadott, akiket ti Ázsiából helyeztetek oda? Terjeszkedtek, mert a szaracén nem mászik a nyakatokra, így megerősödött a császárotok hatalma. Még a térítő kedvetek is megjött, ez pedig azt mutatja, hogy erős a ti egyházatok, vagy legalábbis ti annak hiszitek. S látod, engem éppen az érdekel, hogy merrefelé indultok.



– Nem értelek, uram... – A térítés menete mindig megmutatja, milyen földekre fáj a császár foga, te pap. Éppen te ne tudnád? – Ezt nem tudhatom, uram. Csak azt, hogy a keresztet el akarjuk vinni a moravánokhoz, a bolgárokhoz és a kijevi ruszhoz... Hogy a földeket... – Tudom, hogy a földek meghódítása nálatok éppen a hit terjesztésével kezdődik. Ügyes, de kockázatos. Tudom jól, hogy a Balkán déli és középső részein az általatok lebírt szlávok göröggé lettek. Gyenge népség. – Uram, te nagyon sokat tudsz. De a hit terjesztésére nem szabad mindazt ráfogni, ami a hatalmasok akaratából ered. – Nem-e? A dunai bolgárok ura most, úgy tudom, Borisz fejedelem. Ő nyugatra, a frankokra kacsingat, nemde? A frankok viszont nem szívlelik a görögöket. Mögöttük egy másik kereszt áll. Az, ami Rómában van. Amit az a Miklós pápa tart magasra. Ügyesek vagytok a politikában, ti, görögök, de egyben mocskosak is. Ezt gondolom. De én nem bántalak, mert tudom, hogy nem a te bűnöd. Sztefanidész nyelni sem tudott a meglepetéstől. Amíg utazásait meg nem kezdte, azt hitte, hogy a sztyeppe nomádjai a föld legsötétebb népei közé tartoznak, akik csak a verekedéshez, a rabláshoz, gyújtogatáshoz és a dőzsöléshez értenek. S lám, itt van ez a fejedelem, aki pusztai létére mégis mindent tud, mindennel tisztában van. Még a római pápa nevét is tudja! Ki ez az ember? Mert nem vad pusztai nomád, az biztos. Mégis igaz lenne, amit mondanak? Hogy ő valóban egy szent? Lopva oldalra pillantott, és tekintete pár pillanatig megállapodott Álmos arcélén. Vajon milyen vér csörgedezhet az ereiben? A folyó két partján lovasok jelentek meg. A túlparton több, az innensőn kevesebb. Messze voltak, északról vágtattak délnek, és fehér porfelhő úszott mögöttük – A tieid, uram? – Nem. Messziről jönnek, Kijevtől. Ruszok, szlávok, vikingek. Varégok, ha jobban tetszik.



Sztefanidész ereiben meghűlt a vér. – Csak nem... Azok lennének, akik már... –...akik már tavaly is megígérték a császárotoknak, hogy meglátogatják. Ha jó a szemed, láthatod, hogy a Dnyeper tele van bárkákkal. A görög pap szeme sokat romlott a gyér gyertyafény miatt, amelynél a klastromban olvasgatott éjjelente, így csak apró pontokat látott sorjázni egymás mögött, szép rendben. – Azok ott evezős csatahajók – világosította fel Álmos. – Több, mint kétszer száz hajó, harcosokkal megrakva. Pontosan tudom, mert a mogyeri kémek kísérik a sereget, mióta elhagyták Kijevet. Ezek most meg sem állnak Konstantinápolyig. Kherszont leverik még ma, de legkésőbb holnap, mint hajdanán tették. – Ez... nem lehet igaz – hüledezett a pap. – És ezt te csak hagyod, uram? – Hagyom. Több jó okom van rá. Az egyik, hogy ez itt lent nem mind az én földem. Másodszor pedig senki nem kért fel, hogy segítségére legyek. Se a császárotok, se azok, akik odalent vonulnak. De ha kérték volna, akkor sem megyek. – Mert nem áll érdekedben, ugye, uram? – kérdezte halovány, fájdalmas mosollyal a görög, aki nem tudta levenni a szemét a hazája felé sorjázó hajóhadról. Az evezők lustán, egyenletesen emelkedtek, s a napfény megcsillant vizes tollúkon. – Most nem áll érdekedben. Neked más elképzeléseid lehetnek, és én sejtem, hogy mik ezek. Már régóta tudom, hogy Itiltől meg akarsz szabadulni... – Ezt te ördögi dolognak tartod? – Minden népnek istentől eredő joga élni... – Bölcsen látod. És ezért, gondolom, nem lep meg, ha megkérlek rá, maradj még egy ideig a vendégünk. – Olyanképpen, mint te voltál Itilben, fiatal korodban, uram? – Olyanképpen, bár nem vagy fejedelmi sarj. Nem bánom, ha akarod, terjesztheted a vallásodat is, de a saját felelősségedre. Ha beleártod magad olyasmibe, ami a mogyeri lélek mélyébe vág, senki nem vállal felelősséget érted. A mogyeri törzsfők fejedelmi hatáskörrel rendelkeznek a saját földjükön, és én ezt a jogukat meg



nem nyirbálom. Ha akarják, holnap a kutyákkal etetnek meg. Ha ezt megérted, jó dolgod lesz. Ha nem, magadra vess. Sztefanidész nagyot nyelt. Ebben a pillanatban semmit sem kívánt jobban, mint azt, hogy a mogyerinél jó dolga legyen.
Amint a vadnak tartott vikingek hajóhada elvonult, Álmos kísérete ideiglenes tábort ütött a dombon, és megerősített védelemmel látta el azt. A futárok naponta érkeztek, vitték a parancsokat a törzsekhez. Álmos még jó párszor szót váltott a göröggel, mielőtt elindultak vissza. A dombnál őrséget hagyott, amelynek az volt a feladata, hogy a visszatérő viking hadat figyelje. Az ide beosztott vitézek nem tudhatták, meddig kell maradniuk. Sztefanidésznek közben eszébe jutott a Virágnak tett ígérete, és elröstellte magát, hogy ily galádul kiszaladt a fejéből. A mogyeri vitézektől érdeklődött, hol találja meg Bekét. Nem kellett sokat várnia, a vitéz egyenesen elébe lovagolt, és a fáradtságtól, álmatlanságtól vörös szemmel kérdezte, hogy mit akar. – Amikor csatlakoztam hozzátok, volt valaki, aki elkísért az úton. Azt üzente, hogy ezt adjam át neked, és mondjam meg, hogy Virág küldi. Azzal átnyújtotta a siralmas állapotú, szirmait vesztett, elszáradt, kis virágot Bekének. A vitéz egyre csak fehéredett, s a görög azt hitte, még lefordul a nyeregből. – Csakis te lehetsz az a bizonyos Beke vitéz – mondta zavarában. – Azt mondta Virág, hogy sánta vagy a bal lábadra, meg hogy van egy forradás az arcodon. Az utóbbit látom, de a lábad... – Igaz az is. Hol találkoztál vele? De mindent elmondj nekem, mert kettébe váglak! Azzal Beke leugrott a lóról, és megrázta a nagydarab görög szerzetest. Villámlott a szeme, és Sztefanidész nem kételkedett benne, hogy ez a vad mogyeri tényleg miszlikbe vágná, ha rosszat szól.



Elmondott mindent, és mire a végére ért, látta, hogy Beke úgy remeg, mint a falevél. Aztán a százados szó nélkül felemelkedett ültéből, füttyentett a lovának, és nyeregbe lendült. Amerre elvágtatott, a keskeny ösvényen sokáig porfelhő terjengett. – Uram! Bebocsátást kérek! Beke vagyok – verte meg Álmos jurtájának szőnyegajtaját. A két őr az ajtó mellett meglepetten bámult egymásra. Beke volt az őrség parancsnoka, de még ő sem zavarhatta minden semmiséggel a fejedelmet. – Bejöhetsz – hallatszott bentről, és Beke, amint belépett, féltérdre ereszkedett. – Mi az a fontos, amiért zavarsz, vitéz? Futár jött? – Nem, uram. Magamnak kérnék. Azt kérem, hogy most azonnal bocsáss el a szolgálatból. – Elbocsássalak? Miért? Elkövettél valamit, ami miatt nincs maradásod? Ismerlek jól, és nem hinném. – Uram! Nekem asszonyt adtál, amikor megjöttünk Itilből. Előtte volt egy másik, a szláv, akit megfojtottak. De most olyasmit tudtam meg, amiért arra kérlek, engedj el. Végleg, uram. – Nocsak. Végleg? Mit vagdalkozol nekem, Beke? Egyenesen beszélj! – Uram! Ez a görög pap azt mondta, hogy üzent nekem az első asszonyom. Akiről azt hittem, meghalt rég, mert nekem ezt mondták. A görögöt ő kísérte egészen addig, amíg meg nem láttak minket, de nem akart... nem mert idejönni, mert mondták neki, hogy van már feleségem. – Értelek, Beke. De nem adom meg, amit kívánsz. Te túl jó katona vagy ahhoz, hogy csak így lemondjak a szolgálatodról. Túl jó, és túl becsületes. Ezért egyenest a szemedbe mondom, hogy nem. Bekét leforrázták. Remegett a térde és a szájszéle. – Láttad-e azt a vitézt ott a lovaknál? A futárt. Most érkezett keletről. A fiam üzent, Árpád. Hajnalban indulunk vissza. A keleti törzseinket gyilkolásszák a „sasok”. S ráadásul a kazár is segít nekik, no nem a kagán vagy az isad parancsából, de ők is tudják, és szemet hunynak felette. A kémeink visszajöttek, és ugyanezt jelentették. Szükség van most rád, mint minden más jobbágyomra. Ha rendezzük, ami rendezésre vár, meglátom, mi legyen veled. De hogy



megtaláld a régi asszonyodat, azért nem kell kilépned az én katonai kíséretemből. Beke katona volt, a parancsba bele kellett törődnie. Fejét felemelve, érces hangon, magabiztosan szólt: – Megértettelek, uram. Kérem a parancsot. – A parancs az, hogy hajnalra szedd össze az egész különítményt. Elválnak útjaink, mert én a rövidebb úton lovagolok vissza a Megyer szállására, a Gyarmat vezérével és harcosaival. Te pedig különleges feladattal délkeletnek lovagolsz a csapatoddal. Menj most el Bogáthoz, tőle megkapod, mit kell tenned. A jurta előtt vitézek vártak bebocsátásra. Az egyik karon ragadta a kilépő Bekét. – Mondd már, mi van? Igaz, hogy az egész törzsszövetség nyugatra indul? – Erről nem hallottam – felelte Beke mogorván. – Pedig mindenki beszéli. A „sasok” nem bírnak magukkal. El kell jönni keletről, hogy tovább gyarapodhassunk. Hát most, Beke, megindul az egész törzsszövetség. Azt beszélik a futárok, hogy hosszan széthúzódunk keletről nyugatra a folyók között, a Dnyeperen is túlra. Délebbre jövünk, de nem egészen a tengerig. Hagyunk egy sávot, mert a görögnek sok ott az erőssége, meg mindenféle szent házakat építettek. Nem rúgjuk össze velük a port. Beke már értett mindent. Értette, miért volt sürgős Álmosnak a kijevi út, miért akarta a saját szemével látni, mi a helyzet nyugaton, s miért küldött százszámra kémeket a kazárok és a besenyők felé, a keleti gyepűn is túlra. Nem akarta megvárni, hogy még egy kenger háború zúduljon a mogyerire, mert abban biztos volt, hogy az megadná a kegyelemdöfést. Látta, hogy a kagánnak már csak azért kell a mogyeri, hogy eljátssza az ütköző szerepét a ruszokkal, a normannokkal, a szlávokkal. Mogyeri vitéz már nem kell neki, csak mogyeri adó. Hajnalban Beke riadóztatta az egész különítményt. Álmos fejedelem akkor már nem volt a táborban. Elvágtatott a Gyarmat törzs fejével és katonáival északkeletnek, hogy mielőbb elérje a Megyer szállásait.



Beke pedig vette a parancsot, és a különítménye élén megindult, hogy egy délkeleten ólálkodó, martalóc kazár zsoldoscsapatot tisztességre tanítson.
A Kér törzs szállásain futótűzként terjedt el a hír: besenyő szabadcsapatok garázdálkodnak, nem is olyan messze, tán két folyóvölggyel keletebbre. Egy nagyobb iramodással akár le is csaphatnak a Kérre. Gecse, Alta és Virág összekapdosták a maradék holmijukat, és a vezetéklovakra málházták. Az indulást a többiekkel együtt kora reggelre tervezték, amikor kitört a vész. Először csak a lovak szimatolgatták a levegőt, mert ők hamarabb megérezték a füstszagot. Kelet, délkelet felől sodorta a szél, a folyón túlról, bár egyelőre csendes volt minden. Aztán bevágtatott a szállásra egy izzadt, csapzott legény, és azt kiabálta, hogy a „sasok” félnapi vágtatásra vannak. – A tüzet nem ők gyújtották, hanem a kazár zsoldosok – lihegte. – Délnek tartanak. Régi szállást gyújtottak fel, nem lakott már ott senki. Lovakra vadásznak, ménesre, amit elhajthatnak. Azt kiabálják, a mogyeri nem fizeti rendesen az adót, amiben a kagánnal megállapodott. – Megyünk, fiam – határozott Virág, és Altáért kiáltott. A leány éppen egy gyapjútakarót vonszolt ki az elhagyott házból, és kínlódva, fél kézzel igyekezett a lova hátára, a nyereg alá teríteni. – Alta, igyekezz! Indulunk! Virág nem szólt senkinek. A hat lóval úgy hagyták el a szállást, akár a szellemek. Az asszony nem sajnálta otthagyni. Régen volt már, hogy úgy érezhette, valahol igazán otthon van. A gázlón átkelve még egy pillantást vetett Jakti sírjára, vagy inkább a helyére. Sokszor temettek azóta, s messziről nem tudhatta, melyik az. Előző este a bálvány előtt áldozatot mutattak be, ételt és italt kapott a kis faragvány, mielőtt magára hagyták a ligetben. Eztán majd vigyáz rá a Világügyelő.



Virág pontosan tudta, érezte, hogy erre a földre többet nem jönnek vissza.
Itilben a kagán hetek óta nem jelent már meg a népe előtt. Igaz, ha meg is jelent, akkor sem vethetett volna rá senki egyetlen röpke pillantást se, mert a szent emberre, aki a naptól származtatta magát, földi halandó nem nézhetett. Ha el is hagyta a palotáját, egy parasanga távolság választotta el a saját testőreitől, csak a kiválasztottak lehettek mellette. Amikor pedig elhaladt az egyszerű emberek mellett, mindenki a földre vetette magát, és arcát a porba fúrta. A nép abban a hitben élt, ha valaki ránéz a kagánra, annak nem csak a fejét veszik rögvest a testőrkatonák, de előtte még a szemei is kiégnek. Mert a kagán maga a Fény, aki egyenesen a Napból való. Kazária földjén ez a nyár is forró volt ugyan, mint az előző, de termékenyebb. A földművelők az egész évszakot a városfalakon kívül töltötték. Falvaik sosem voltak. A nők kapáltak, a férfiak ekével dolgozták meg a földet. A határban sárgult és aratásra várt a búza, az árpa, a kertekben zöldellt a mindenféle konyhai növény. Valaha a kazár sem ismerte ezeket, kellett hozzá a görög meg a zsidó földművelői tapasztalat. Az egyszerű nép inkább ette a halat és a rizst, utóbbi bőven termett az Itil menti vizenyős pusztákon. Ha betakarította, amit termelt, a kazár ember csónakra, szekerekre rakta, és vagy hazavitte, vagy eladni, miután az adószedők alaposan megdézsmálták, mert a kagán éléstáraiban a dőzsölő gazdagok miatt soha nem maradt elég tartalék. A kazár szőlőskertek messze földön híresek voltak. Aki az idő tájt Szekir városában lakott, négyezernél is többet számolhatott össze. Itil hamar kiheverte a belső harcok megpróbáltatásait, a zsoldosok csakhamar rendet teremtettek. Sokakat kivégeztek, a veszélyesebbeket pedig egyszerűen eltüntették. Ma még látták, másnapra sehol nem volt az, akitől a hatalom tartott.



Az alkirály vette a kezébe a rendcsinálást, és rémtetteit szertekürtölték a birodalomban. Alig volt család, aki a nagy belvihar után ne gyászolt volna valakit. Némelyek azt állították, az a család járt jól, amit tövestől kiirtottak. Ők már együtt vannak odafönt, nem kell keseregni az elmentek miatt. Most már újra csendes volt a palota, szent helynek számított, a kagán lakhelyének. Még az idő is lábujjhegyen járt a kövezett folyosókon és a tágas, hűvös helyiségekben, meg a márvánnyal burkolt fürdőházakban. Az isad rezidenciája környékén nagy volt a tumultus ezekben a hónapokban. Visszarendelte a megbízottakat és a szerteszalasztott kémeket, s alaposan kifaggatta őket, mielőtt kinyilvánította elhatározását. A folyosók zsúfolásig megteltek, de a halálos csendben a légy zümmögése is sértette a fület. – Azt mondod, megindultak nyugatnak? – vetette szigorú pillantását egy paraszti ruhába öltözött férfira az isad. – Hogyan tették? Menekülnek, mint a nyulak, vagy láttál benne rendet? – Nem menekülnek, uram. Alaposan megszerveztek mindent. Egyszerűen átkelnek a folyóvizeken, és erős oldal- meg hátvédeket tartanak vissza. Mielőtt ideérkeztem felséges színed elé, alig tudtam kiverekedni magam egy hurokból, amit a mogyeri a besenyőnek készített. Ha oda beszorulok, akkor... – Az a te gondod! Azt mondd, mi van még északnyugaton. – Ezen kívül semmi, uram. A mogyeri szállások elvándorolnak, a szellemekre hagyják a területet. Azt mondják, a táltosok éjt nappallá téve áldoznak, és arra kérik a szellemvilágot, hogy szórjanak rontást az utánuk érkezőkre. Mindenhol színes szalagokat lobogtat a szél a szent ligetek, források, fák, kövek körül, hogy ha ahhoz idegen hozzáér, ragadjon át rá a betegség, a rontás. Megátkozták azt a földet, uram. – Badarságot beszélsz, ember! Mitől ijedtél be ennyire? Azt hiszed, hogy a pogány mogyerik szellemei felérnek az egyetlen Isten erejével? Hé, ajtónállók! Hozzátok be azt, aki nyugaton járt! kiáltotta az isad, és az ajtó előtt mozgolódás támadt. – Ennek meg adjatok öt dirhemet a szolgálatért.



Az ajtón térden csúszva vékony emberke araszolt be. A padlóra tapasztotta tekintetét, úgy mondta: – Felséges uram, nyugatról nincsenek jó hírek. De kérlek, hagyd meg az életem, mert csak az igazat mondom. Sötét híreket tudok csak, egyébbel nem szolgálhatok. – Bökd ki, no! – rivallt rá az isad, és az emberke remegő hangon folytatta: – A mogyeri fejedelem az egész nyugatot bebarangoltatta a vitézeivel, egészen a Dnyeperig és még azon túl is. Akikkel ott beszéltem, mind azt mondta, hogy földet keres. Legelőt, vizet, szálláshelynek valót, a Dunáig talán. Persze, mielőtt elérné, hagy majd egy széles gyepűt... – Azt merészeled állítani, hogy itt hagyják a birodalmat önhatalmukból? – Minden erre mutat, uram. Erre készülhetnek, bár nem tudom, meddig fog ez nekik tartani. A besenyőket nem akarják bevárni, a dicső kazár sereg portyázóinak pedig nekimennek, akárhol találják őket. Még azzal is a saját malmukra hajtották a vizet, hogy az északi ruszok meg a vikingek hajókon megtámadták Kherszont, és meg sem álltak Konstantinápolyig. – Erről tudok. De ki is takarodtak onnan, és ha jól sejtem, már visszafelé tartanak. Pogány lelkük megriadt a bizánci templomi zászlók látványától, így beszélik. – Azoktól a zászlóktól aligha riadoztak azok a szőrcsuhások, uram. Csak a császár és a papjai állítják, ezzel ámítják a saját népüket. Más oka volt annak. Megmutatták magukat, és azt is, hogy elérik akár Konstantinápolyi, ha kedvük tartja. Végigrabolták a partvidéket, mindenhol, ahol bizánciak élnek. – Hát akkor meg csak hadd menjen a mogyeri! – csapott arannyal hímzett csizmája szárára az isad a korbácsával. – Legalább megállnak majd északnyugaton a normann előtt, ha annak kedve szottyanna kicsit a birodalmunkba kóstolni. Van még mogyeri elég, akire számíthatunk. Nem mindenki tolja ott sem az Álmos kündü szekerét. Tudunk olyan törzset, amelyiknek csak csettintenünk kell. – Megengedd, uram, de én úgy láttam, hogy a mogyerinek nem áll szándékában az északi barbárok ellen huzakodni. Inkább hagyják



egymást, ahogy lehet, a saját földjükön. Azt hiszem, még meg is állapodtak közülük egy főemberrel, hogy a törzsek hosszan elnyúlva bevehetik magukat a folyók közé. Öt vagy hat hatalmas folyóról van szó, uram, mindegyik egy-egy erőd a maga nemében. A legerősebb törzseket hagyják meg keleten, a legmozgékonyabbakat meg nyugatra viszik. Az isad fel-alá járkált, akár a párduc a ketrecben. Dühös volt, amiért a mogyeri törzsek rászedik a háta mögött, ráadásul még a nyomorult adójukkal is meglopják a kagánt és őt, az isadot. Dühöngött, amiért űrt hagynak maguk után, Itil városától északnyugatra, ahova most már végképp bevágtathatnak a besenyő hordák vagy bárki, aki csak akar. Az isad látta, hogy Álmos lépése cseppet sem szolgálja a birodalmi érdekeket. Lassan kezdhette törni a fejét, miként tálalja mindezt a Nap Leszármazottjának. – Van-e még valami nyugatról? – Talán... még annyi lenne, uram, hogy a mogyeri most, úgy tűnik, szervezettebb és veszélyesebb, mint valaha. Én harcoltam velük, sok évvel ezelőtt, amikor még elődcsapatokat adtak a fényességes kagánnak. Mondhatom, uram... – Ez nem érdekel! – dörrent rá az isad. – Azt mondd, miért veszélyesek! – Visszafelé jöttömben, a tengertől nem is messze, a szemem láttára mészárolták le egy teljes különítményünket. Mind kiváló zsoldosokból állt. Becsalogatták őket egy keskeny völgybe, ott eltorlaszolták az utat, aztán... Az isad felüvöltött, mire beszaladt két testőr. Az alkirály kézjellel mutatta, hogy ennek a padlón csúszó embernek, aki csakis rossz híreket hozott ma, csapják le a fejét. – Nem bírnak magukkal! Átkozott pusztai férgek! Hát kicsoda Álmos? Csak egy koszos sátorlakó! Egy rühes mogyeri, akinek mi adtunk címet! Aki tíz esztendeje még a földet is megcsókolta volna, csak, hogy érinthesse a lábam nyomát! Most meg... – A birodalom nem engedheti meg magának, hogy a mogyerik és a hozzájuk szítók úgy tegyenek, mintha a felséges kagán nem is



lenne – szólalt meg halkan az isad egyik bizánci tanácsadója. Mondtam én, hogy ezek különváláson mesterkednek, nagyuram. Mindennek ellenére azt javaslom, gondold végig, mielőtt bármit is teszel... – Ki itt a kagán után az első? – üvöltött az isad a tanácsadó képébe. A vékony arcú, Izráel népéből való ember még csak meg sem rezzent. – Természetesen te, uram, és mindenki tudja, hogy a tényleges hatalom a te kezedben van. Mégis azt mondom, gondolkozz. Ha a mogyerin elvered a port, nem sokat nyersz, de elveszítesz egy népet, melyik ma még neked fizeti az adót. A kevés adó is adó. Ne akard a vesztét annak a népnek, amely nyugatról és északról megvédhet, s amelyiket akár a besenyők ellen is ugraszthatnád, ha gondolod. De ha elmennek, netán nyíltan szembefordulnak veled, a sztyeppe népei közül sokan melléjük szegődnek, és csatában kell leverned őket. Az pedig nehéz lesz, s attól félek, megrendülhet belé a birodalom ereje. – Mit javasolsz? – Hogy hagyd, hadd marakodjanak egymás között nagybecsű ellenségeid. S ha egyszer úgy alakul, majd szerét ejtheted, hogy összeugraszd őket. Az isad a kőből faragott ablakkeretbe kapaszkodott. Göcsörtös ujjai a héja karmaihoz voltak hasonlatosak, amint dühében markolászta. A valaha boldogabb időket látott, de most szerencsétlen napot kifogott kém feje nagy ívben repült a palota felső erkélyéről az árokba. A teste is követte, és a puffanásra felfigyeltek a környékbeli kóbor állatok. Lassan, a levegőt szimatolva indultak meg felé, lakomát remélve. A mellvédről lecsorgó, köveket megfestő vér hamar megalvadt a melegben. Az isad magára zárta szobája ajtaját a tanácsadóival. A kagánnak mégis mondania kell valamit. Javaslattal kell élni a mogyerik megzabolázása érdekében, amihez a szent ember felséges hozzájárulását adhatja. Ez pedig az isad szerint nem lehetett egyéb, mint a katonaság bevonása az érzékeny ügy rendezésébe.



– Megtaláltam a helyet! – lihegte a vitéz, és egy rántással visszafogta a lovát Beke előtt. – Itt van, nem messze, pontosan beleesik a kazárok vonulásának útjába. Csak egyetlen bejárata meg egy kijárata van, máskülönben mindkét völgyoldal olyan meredek, hogy lóval járhatatlan. – Jól van. Betereljük őket oda, mint a marhát. De, ugye, azért nem gondoljátok, hogy a kazár olyan ostoba, hogy csak úgy engedi magát terelgetni? – Persze, hogy nem, százados! – lépett elő Vidra, a régi harcostárs. – Kitaláltunk valamit, és örülnénk, ha egyetértenél vele. Azzal Vidra előadta, hogy a felderítők iszákjában mindig van kazár ruha, mert ha netán úgy hozná a sors, hogy jobb magukra kapni, kéznél legyen. – A vonulásukat három napja figyeljük. Mindig minden ugyanúgy történik. Biztonságban gondolják magukat határtalan gőgjükben. Egyenesen nyugatnak vonulnak, párhuzamosan a tengerparttal. Akit találnak, azt a helyszínen kivégzik. Megrabolják a kereskedőket, nem számít, honnan valók. Azt hiszem, az a feladatuk, hogy egy nagyobb kazár csapat előtt az utat tisztítsák, vagy megtoroljanak valamit. – A lényegre, Vidra! – szólt szigorúan Beke, és a vitéz a közepébe vágott: – A hat felderítőjük lovagol elöl. Nekünk is van annyi ruhánk. Felhúzzuk, elébük lovagolunk, és levágjuk mind. Szőke meg Kurta jól beszél kazárul. Aztán átülünk a kazár lovakra, és jó távolságot tartva a középtől, tovább vezetjük őket, egyenest be a völgybe. – Értem. A túlsó oldalt el kell torlaszolni, az oldal- és a hátvédet is le kell vágni – bólintott Beke. – Megoldható, de mindenkinek úgy kell tenni a dolgát, ahogy a parancs szól. Megértettétek? Mikorra érnek a völgyszoroshoz? – Még fél napra járnak tőle. Addig mindent előkészítünk, százados.



A vitézek rendezték a holmijukat, Beke pedig részletes feladatot szabott mindenkinek. Volt velük egy idősebb, alacsony, vékony kis ember, akit még a Dnyeper mellől szedtek fel. Azt állította, kereskedő, kirabolták és megölték a társait a viking katonák. Kérte, hadd tartson a különítménnyel. Beke engedte, s közben beszélgettek. Okos embernek tűnt a kalmár, és széleskörű ismeretekkel rendelkezett a világnak ezen tájékáról. Még le is nyűgözte bizonyos fokig Bekét, aki most megkérte, maradjon a tartalékkal, mert meleg lehet a helyzet nemsokára. Sejtette, hogy kém, de míg velük lovagolt, nem jelentett gondot. Beke arra gondolt, ha végrehajtották a parancsot, magukkal viszik a kalmárt a Megyer szállására, hogy Álmos bizalmasai kifaggathassák. Ő a különítmény rajtaütő egységével elhelyezkedett a mély völgyet alkotó szakadékos domboldal két szélén. Nem volt veszélytelen, mert a vitézek szükség esetén nem tudtak átjutni, hogy egymást megsegítsék. A közeledő kazár felderítők Vidra jóvoltából akkorra már megadták magukat az örökkévalóságnak, és Beke megnyugodva szemlélte a közeledő hat lovas élén a kazár ruhába öltözött, hetykén lovagoló Vidrát. Látótávolságra rúgtatott mögöttük a kazár csapat zöme, de az oldalvédet Beke nem látta sehol. A kiiktatásukra kiküldött mogyerik sem tértek még vissza, és ez némi nyugtalansággal töltötte el. Minden vitézéért felelősséget érzett. Vidra és emberei már mélyen benne jártak a kanyargós völgyben. A kazárok zöme és a köztük lévő távolság most szépen lecsökkent. Egy kanyarulatban aztán csak Szőke maradt hátra, Vidráék pedig megcsapták a lovat, és vágtába fogtak, hogy elfoglalhassák a helyüket. Szőke igen jól játszotta a szerepét. Kazárul kiabált a legelső lovasoknak, hogy tiszta a völgy, jöhetnek bátran, de igyekezzenek, mert azért jobb minél hamarabb átjutni. Aztán maga is belevágta a sarkát a ló véknyába, s vágtatott inaszakadtából, hogy a torlaszon még kiférjen. Szőke mögött bezárult a völgy kijárata. – Csak akkor, ha szólok – figyelmeztette az izgatott íjászokat Beke, aztán megadta a jelet a völgy hátsó végét elzáró torlasz



ledöntésére. A hatalmas szálfák és a kőgörgeteg zuhanásának hangjára a kazárok egy pillanatra megtorpantak, aztán vágtába csaptak. – Most! – ordította Beke, és megpendültek az íjak, gyors egymásutánban szisszentek a vesszők. Iszonyatos kavarodás támadt odalent. A lovak ágaskodtak, az elől lévőket csaknem a torlasznak nyomták, és Vidra a biztonságos fedezék mögül sorra küldte a másvilágra embereivel a kazárok első sorának rémült katonáit. Többen leugráltak a nyeregből, és mászni kezdtek a meredélyen, de egy sem ért fel a tetőre. A kazárok parancsnoka visszavonulást sípolt. Mikor meglátták, hogy a völgy hátulsó kijárata is beomlott, néhányan eldobták a fegyvereiket, és megadták magukat. Nem voltak sokan, talán másfél tucat kazár zsoldos állt remegve a katlan fenekén. Lovaik rohangásztak, nyerítettek, hörögtek, rátapostak a földön vergődőkre, pedig ez a lónak nem sajátja. A völgyet a torlasz előtt véres, vonagló emberi testek és lódögök borították. Beke nem szerette az effajta mészárlást. A kazároknak úgyszólván esélyük sem volt. A hátvédet hurokkal fogták meg, mielőtt beért volna a katlanba, az oldalvédet pedig lesből szúrták le. – Kaptok némi időt, hogy összeszedjétek, ami használható – adta ki az utasítást Beke az embereinek, és a vitézek a sikeren felbuzdulva leszaladtak a völgykatlanba a zsákmányért. Néhány kazár sebesültet ekkor ért utol a megváltó halál. A kalmár eltűnt a forgatagban. A tartalékba beosztott, morózus katonák azt mondták, az imént még látták, aztán már nem volt sehol. Biztosan halálra rémült. Senkinek nem hiányzott. Öt kazár foglyot vittek magukkal, összekötözött kezekkel, nyakukban pányvával, vezetékre fogott lovakon, no és a zsákmányt, ami zömében fegyver, sisak, vért és némi pénz volt. Beke minden vitézénél meghagyta, amit az magának eltett. Szükség volt rá, régen nem voltak zsákmányszerző portyán, s ettől a harcosok hangulata is változott.



Beke végrehajtotta a parancsot. A mogyeri kémek által jelzett kazár különítményt felderítette, és ebben az öldöklésben, amit jóindulattal sem lehetett a mészárlásnál finomabb szóval illetni, gyakorlatilag megsemmisült a százötven fős kazár csapatrész.
Ha Daru, a táltos most magára szedte volna varázslókellékeit, kezébe vette volna a dobját, és a nyírfa legmagasabbra vágott lépcsőjéről a darvak hátán valóban felszállt volna az egekbe, láthatta volna, amint a sztyeppén keletről nyugat-délnyugat felé sorjáznak a szekerek, kocognak a ménesek, és ballagnak a gulyák. A férfiak lóháton, a nők és a gyermekek meg a nagyon öregek szekereken vándoroltak. Daru látta volna, hogy minden rendben, sorjában megy, nincs kapkodás, nincs veszekedés. És nincs tömeg sem. A mogyerik, mielőtt arról a területről elindultak, amit ők úgy neveztek, hogy Levédia, mindent kiszámítottak, és mindent előre megterveztek. Senki nem engedhette meg magának azt a bűnös felelőtlenséget, hogy törzsével, nemzetségével beleszaladjon a vakvilágba. Már az elindulás sem a szokványos módon zajlott. A keletre eső szállások, ahogy a nomádoknál ez megszokott volt, hamar összeszedték a holmijukat, és egy lépéssel nyugatabbra vándoroltak a besenyők elől. Csak a szent helyeket hagyták hátra a ligetekben s a források környékén. A szellemek maradtak, mert ők sosem hagyják el a területüket. Várják, ki lesz az érkező, és majd döntenek felőle, hogy milyen viszonyba lépnek velük. Így gondolta ezt sok százezer nomád lélek, mert így vélték az ősapák is, hajdanán keleten vagy az északi nagy hegy oldalában, ahol akkora fenyőfák nőttek, hogy a csúcsuk a felhőket ostromolta. A táltos a magas ég birodalmába röppenve tán nem is értette volna, mire ez a változás. Fentről a sztyeppe ugyanazt az arcát mutatta, mint eddig. A változás szele az emberek zsigereiben jelentkezett először, és a fejedelmek, nemzetségfők tudatában, akik isteni kinyilatkoztatásnak vélték a jeleket.



Az öreg, fogatlan Daru most lassan, szervezetten nyugatra vándorló szállásokat vehetett volna szemügyre odafentről, de azokat is látta volna, akik éppenséggel a helyükön maradtak. Hiszen Álmos pontosan kiszámította, kinek merre és meddig kell elvándorolnia ahhoz, hogy a kaganátustól olyan távolságra kerüljenek, ami már lehetetlenné teszi a kazár befolyás érvényesülését. A mogyerire nem szakadt rá az önállósulás öröme sem, mert alig éreztek belőle valamit. Képlékeny volt minden, a kazárok és besenyők felől senki nem tudta, mit véljen, s nem tudhatták, mire szánja el magát a két, egymással is ellenséges viszonyt tartó nép. A kazárok a mogyerikkel szemben lassan félelemmel vegyes gyűlöletet tápláltak. Ki ne gyűlölné a szökött alattvalót? Féltek, hogy a mogyeri megerősödik, és a kazár politikusok között volt, aki egyre jobban felismerte ennek kézzelfogható jeleit. – A mogyeri mostantól szövetkezik még azzal is, aki eddig karddal ment rá – hangoztatták egyesek Itilben, mert az uralkodó előtt igazolni akarták önmaguk álláspontját, miszerint könnyen alakulhat kazárellenes tűzfészekké az erős mogyeri törzsszövetség. És mások is elégedetlenkedtek: – Nem elég, hogy a kalifátus felől nyomás nehezedik a kazárra, most még a mogyerire is ügyelni kell? És mi lesz, ha netán szövetkeznek a ruszokkal meg az északiakkal? Mert a ruszok úgy gondolják, hogy a szövetség fejében majd lejutnak egészen a tengerig vagy a Duna torkolatvidékétől a Meotisz keleti oldaláig? – Éppen ezért kell a mogyerivel békességben maradni – felelték erre a józanabbak, és a kagán most az egyszer velük értett egyet. Daru táltos pedig a felhők között röpdösve láthatta, amint a mogyeri csapatok benyargalásszák a gyepűt, keleten és északon, délen és nyugaton, esélyt sem adva a váratlan támadásra senkinek. Északon a poljánok, a szeverjánok és a vjaticsok most nyugton maradtak. Egyszerű, letelepedett szláv népség voltak ők, akiknek ezekben az időkben nem fűlött a foguk ahhoz, hogy a rettegett ellenféllel, az őket sarcoló, adóztató és időnként kirabló mogyerivel összerúgják a port. Különben is, a mogyeri jóban volt Kijevvel, a fejedelmük nem is egyszer járt a híres városban. Ki kell várni, hova érdemes helyezkedni, így vélekedtek a szláv törzsek.



Délről a mindig éber és művelt Bizánc figyelte a sztyeppe sürgésforgását. S ebben a figyelemben nem volt ellenségeskedés, inkább egyfajta kíváncsiság: vajon mit lehet kihozni a mogyeriből, ami bizánci birodalmi érdekeket szolgálhat egyszer?
Eztán a portyákat is másként szervezte a mogyeri. Nem a zsákmányért hajtottak a vitézek, hanem a gyepűt ellenőrizték. Beke a rábízott szakaszon parancsnokolt, és űzte, hajtotta embereit, mert nagy volt a terület, és rövid az idő. De mindent meg kellett vizsgálni, az utolsó folyókanyarulatot és gázlót is, ahol az ellenséges portyázók átjöhettek. A csapatában volt egy, aki a Tarján törzsből valónak mondta magát. Mosolygós, barátságos vitéz volt, senkivel nem húzott ujjat, még virtusból sem. Általában maga mellett tartotta, mert a legény pontosan megtett mindent, ahogy ő megszabta. Amint a nemzetségek nyugatabbra eső földeket foglaltak, a mogyerik maguk mögött hagyták azt a területet, amit Kazáriában és Bizáncban Levédia földjének neveztek. Egy különösen fárasztó nap után Beke egy folyó nyugati oldalán ütött szállást az embereivel. Kevés tüzet gyújtottak, és állandó őrséget állítottak, akik folyton keleti irányba figyeltek, ügyelve kazárra és besenyőre. Beke ekkor vette észre, hogy a Tarján törzsbéli legény magába fordulva, borongós képpel üldögél a parton. – Látom, valami nyomja a szíved, te Sarlód. Csak nem odahaza történt valami rossz? – Hála Tengrinek, ott minden rendben van. Már ha a családra gondolsz, Beke parancsnok. – Arra hát. Úgy vélem, biztonságban vannak, jó szállásváltó utat kapott a nemzetséged. Közel van mindenhez, s látogathatják a kereskedők. Tágasak a legelők, és dús a fű, van víz, az erdő meg tele vaddal. Te pedig a fejedelem vitéze lehettél. Mi kell még? Sarlód a vállát vonogatta, aztán egyszerre csak megszólalt:



– Gyerekkoromban egészen közel éltem Levedi urunk jurtapalotájához, csaknem naponta láttam őt. Nem féltem tőle sosem. Beszélt is velem, ahogy a többi, ott futkosó gyerkőccel. Apám azt mondta, bölcs, megfontolt ember, a mogyeriért megküzdene bárkivel. Ha ő nem lett volna, a kazár magába olvasztja a mogyerit, s lennénk ma mi is kazárok. – Ez így is van, Sarlód. – Én még most is szent embernek tartom őt – mondta a vitéz, s mintha be akarná fejezni a beszélgetést. Egy kavicsot hajított a folyóba, és azt mondta: – Beke parancsnok! A mogyerinek azért volt biztonsága a régi földön – mutatott keletnek –, mert a fejedelmek mindig jó viszonyt tápláltak a szellemeken keresztül az Egyedülvalóval. Így van, ugye? Így mondja minden táltos. – Ez a szent fejedelem feladata. Miért kérded? – Mert most odahagytuk a régi földet. Mikor láttad utoljára az öreg fejedelmet, parancsnok? Beke nem tudta a választ. Levedi visszahúzódott, mióta átadta a hatalmat Álmosnak. Az öregek már nem nagyon mozognak. – Azt hiszem, talán akkor, amikor Álmos úrral a kazár ügyet beszélték át – emlékezett Beke. – Akkor láttam utoljára. Mire gondolsz? A vitéz pillantásában benne rejtezett minden, és Beke hirtelen megértette a fura beszélgetés okát. – Te annyit csatangoltál délen és nyugaton, parancsnok, hogy nem tudhatsz mindent. Mielőtt a csapatodba kerültem volna, odahaza voltam, a Tarján vezéri szállásán. Ott is a kísérethez tartoztam, mint most. Mielőtt még az utolsó szállás elhagyta volna a régi földet, én őrségben voltam. Vigyáztuk, hogy Levedi urunk nyugalmát ne zavarja meg semmi. Éjszaka lovasok érkeztek, és úgy mentek át a mi őrláncunkon, mint kés a vajon. Csaknem megvertek, mert az utolsót lerántottam a nyeregből, hogy felelősségre vonjam, kik ők voltaképpen. Kiderült, hogy Álmos fejedelem és a fia érkeztek, meg egy ismeretlen. Egyenesen Levedi urunkhoz tértek be, és hajnalig tárgyaltak. Ott volt minden táltos, aki csak a környéken megtalálható volt. Megérkezett aztán Bika, akit a táltosok vezetőjeként tiszteltünk.



Aztán Álmos úrék még hajnal előtt elmentek, és nekünk a lelkünkre kötötték, hogy senkinek nem szólhatunk a látogatásról, és a fejünkkel felelünk, ha eljár a szánk. De hát nem is ez a legfontosabb, hanem ami aznap délután történt. A táltosok egész nap áldoztak, nekünk pedig körbe kellett venni a jurtapalotát. Minden asszonyt kizavartak, velük a gyerekeket is, és Levedi urunk egyedül maradt a táltosokkal. Még a nap le se ment, amikor kijött Bika, és az őrparancsnoknak azt mondta: ne szóljon senkinek, vezesse ki maga a ménesből azt a legfehérebb csikót, amelyiken még senki nem lovagolt. Amaz azt gondolta, áldozat következik, és jövendölés, és el is vágtázott, mi meg vigyáztunk tovább. Magam sem tudom, miként történt, de úgy az éjszaka első felében mozgolódás támadt a fejedelem jurtája körül. Odamentünk volna megnézni, mégis mi lehet az oka, de Bika főtáltos elparancsolt minket. Másnap reggel maga Bika összehívta a törzsi tanácsot, aztán kilépett a jurta elé, és kitűzte a gyászkopját. Azt mondta, Levedi urunk éjjel eltávozott az ősök árnyaihoz, akik már várták. Még aznap délután az egész törzs felkerekedett, és megállás nélkül vonult egy héten keresztül, s közben annyi folyón keltünk át, hogy a számát sem tudom. A temetésén csak az avatottak és a táltosok lehettek jelen. – Levedi eltávozott? – döbbent meg Beke, és a szívébe sötét árnyék költözött. – Mikor volt ez? – Két holddal ezelőtt. Amikor már csaknem mindenki átjött ennek a folyónak a jobb partjára. Te nem tudhattad, mert folyvást úton voltál. De most már biztosan tudja az egész törzsszövetség. Ezért beszélhettem róla. – Az öregek sorsa ez – bólintott Beke, de Sarlód csak a fejét ingatta. – Rosszul mondod. Ez a szent fejedelmek sorsa. Levedi urunk a szent törvények szerint nem léphetett ki Levédia földjéről. Csakis ott volt jóban a szellemekkel, azokkal állott szerződésben. Ha átjön a folyónak erre a partjára, az egész törzsszövetségre szerencsétlenséget zúdít. Azt hiszem, maga egyezett bele, hogy minden úgy legyen, amint azt a törvény előírja. Rábízott mindent végleg Álmos kündüre, hogy elmehessen. Csak... – Mondjad – noszogatta Beke. – Csak...? Mi van utána?



– Csak ahogy ő elment, parancsnok, az engem egy kissé... Nem tudom, hogyan mondjam... De van egy gondolat, ami nem hagy nyugodni. Tudod, a fejedelem jurtájában mind csak táltosok voltak, amikor megtért az ősi szellemek közé. Őr voltam, tudom, hogy mást be sem engedtünk. És tudok még valamit, parancsnok. Azt, hogy szent embernek vérét venni nem lehet. Azt hiszem... megfojtották a táltosok. És ő hagyta, mert mennie kellett. Ő volt a legnagyobb áldozat, amit az új földért meg kellett hozni. – Kazár szokás ez, Sarlód – mondta sápadtan Beke. – De igaz lehet. Akkor hát Levedi fejedelem... – Így van, parancsnok. Most már odaföntről néz minket. És tudja, hogy tiszteljük a szellemét, s várjuk azt a hetedrendű újszülöttet, akinek testében a lelke új életet kap. – Vajon ki lesz az? Sarlód feltápászkodik. – Lenne még valami, parancsnok. Arra kérlek, engedj át ma éjjel a gázlón. Nincs rá egyéb okom, mint hogy megfogadtam, áldozati tüzet gyújtok Levedi urunknak, ha elhagyom a régi hazát. És most szeretném beváltani a fogadalmamat, de még a régi földünkön. – Megyek veled, Sarlód. Sokáig bámultak a sötétben kelet felé, ahol az erdők, folyók mögött, ki tudja, melyik megszentelt forrás vagy kő mellett, ott pihent Levedi fejedelem megfáradt teste.
Virág, a fia és Alta négy folyón keltek át, mígnem megpihenhettek egy számukra ismeretlen törzsnél. A Kürt lélekszámban nem volt nagy, és nem is állt színtiszta mogyeriből. Befogadták Virágot, de a beszéd nehezen ment, mert ő nem beszélte a türk nyelvet. Amit értett, az édeskevés volt ahhoz, hogy megéljen vele. Gecse azonban hamar beilleszkedett, és ezt is a sólymának köszönhette. A Kürt törzsben sok solymász volt, de egyik sem látott még olyan kerecsent, amelyiknek a fejére nem húznak apró



bőrsapkát, a lábán nincs csengettyű, és vékonyka bőrszíjakat sem visel a csüdjén. Így Gecse egyfajta látványossággá vált a Kürtnél, ami sok új baráttal járt együtt. Amit a madár fogott, annak nagyobb részét mindig nekiadta a szomszédoknak, akik éppen olyan jurtában laktak, mint a mogyerik, de volt néhány fura tárgyuk, amit mogyeri nem használt. A vitézek viszont nagyon bátrak és talpraesettek voltak. A szomszédos területen telepedett le a Gyarmat törzs, akik rokonságot tartottak a Kürttel, de sok tekintetben a Kérrel is. Így aztán Gecse, az örökmozgó, mégis magányos fiú csakhamar jól érezte magát. Virág maga vágott ágakat a jurtához, maga hajlítgatta a fiatal husángokat a tűz felett, kötözgette bőrszíjakkal egymáshoz. Amikor a Kürthöz érkeztek, a szállás lakói úgy adtak neki egy teljes jurtára való nemezt, hogy majd ledolgozza az árát néhány családnál, akik a nemezt verték. Fizetségül mindenhol kapott valamit, amiből lassanként kiegyenlítette az adósságot. Éjt nappallá téve dolgozott, hogy mihamarább törlesszen. Csak maga tudta, mi hajtja annyira. Amikor a végére jutott, rá sem ismert volna, aki rég nem látta. Lefogyott, a szemeit sötét karikák keretezték, s a ruhája elrongyolódott. S az egyik hajnalon a Kürt szállásán arra ébredtek, hogy Virág kétkerekű telegára rakja mindenét, és a megmaradt négy lóval és a két, most vásárolt ökörrel elindul nyugatnak, amerre a Megyer törzs földjét tudta.
Álmos szállásán népes kíséret gyűrűjében gyülekeztek a törzsfők és a bők. A nagy sürgés-forgás indokát kutatta mindenki, de Bogát testőrparancsnoktól azt a választ kapták, hogy amióta a mogyeri megérkezett a folyóktól szabdalt síkra, felgyorsult az élet, s vele együtt minden gyorsabb lábra kapott. Beke és csapata napokkal előtte érkezett vissza a keleti és az északi gyepűről, miután a váltásukra küldött félig mogyeri, félig kabar egység átvette ott a felügyeletet.



Beke a vezéri jurták körül téblábolva Bogátot kereste. A testőrök parancsnoka megörült, mikor meglátta régi bajtársát, és lelkesen üdvözölte. – Hogy miért ez a tömeg? – válaszolta Beke kérdésére. – Azért, mert pár napja magas urak érkeztek nyugati földről. Mióta szabadabban szívjuk a levegőt, nagy lett a mogyeri szablya és íj iránti kereslet. Most mindenki a vendégekre kíváncsi. – Verekedni hívnak minket? – Azt hiszem, csapat kell nekik, de nem biztos. Beke úgy gondolta, ha verekedni kell, megy ő is a századával. – Honnan jöttek mégis? – Mondtam, hogy nyugatról – felelte Bogát. – Frankok és morvák. De ezek a frankok, öcsém...! Van közöttük egy, amelyik akkora, mint az ágaskodó ló. Na jó, nem akkora, de csaknem. Vörös az üstöke, és olyan recsegő, kattogó nyelvet beszél, hogy rossz a fülnek. A frankok és a moravánok késő délután érkeztek. Fura öltözékük, a felsőtesten viselt veretes, ezüstösen csillogó páncél formája ámulatba ejtette a mogyeri vitézeket. Láttak már hasonlót kazár és bizánci katonákon. No és a lovak! Ezektől ámult csak el a mogyeri! A hatalmas állatok mellett az ő kistestű, igénytelen lovacskáik eltörpültek. Igaz, futásban nem maradtak el, kitartóbbak is voltak, mint a testes bajor lovak, és a kilőtt nyíl sebességével ugrottak vágtába, maguk mögött hagyva a hatalmas jószágokat. De ha a mogyeri vitézek arra gondoltak, milyen lehet összerobbanni velük a csatában, ha páncélban vágtatnak szembe, néhányan ugyancsak vakarták a fülük tövét. Álmos és Árpád a jurtapalotában fogadta a frank és morva küldötteket. Három herceg volt közöttük, de a többiről is sejteni lehetett, hogy van nevük és tisztük odahaza. Ott ült minden mogyeri törzsfő, s a csatlakozott kabar törzsektől az Aba és a Bors nemzetség feje. Álmos mellett, Árpáddal átellenben Szabolcs vezér foglalt helyet. A kölcsönös üdvözlést követően Álmos kezdett beszélni, és szót adott annak az idegen úrnak, aki a legelső volt belépéskor. A fejedelemtől nem messze, az idegenek és mogyerik között ott állt



fekete csuhájában Sztefanidész, a görög pap. Azóta nem hagyta el Álmos szállását, hogy a vikingek Bizánc ellen hajóztak. Most fontos tolmácsi teendőket látott el. A követségbe küldött herceg sorra bemutatta a kíséretében lévőket. A sok cím és rang megjegyezhetetlen volt, de Álmos türelemmel kivárta. Aztán a követ átadta az ajándékokat, majd rátért jövetele céljára. Sztefanidész, aki zavarában gyakorta keverte az idegen szavakat, fordítani kezdett. – Azt mondja a herceg, hogy a mogyeri vitézséget segítségül hívná ura és parancsolója, Karlmann király, aki számtalanszor hallott a mogyerik bátorságáról, erejéről és gyorsaságáról. Álmos a dagályosnak induló mondatokat egy kézmozdulattal elvágja, s miközben figyelmesen szemléli a frank herceget, azt parancsolja a görögnek: – Azt kérdezd, ki ellenében hív minket. – Azt mondja, uram, hogy az apja ellen. Álmos és a vezérek pillantást váltanak. Elsőre nem tetszik a dolog. Úgy vélik, hogy aki az apja ellen támad, annak baja van a becsülettel. A görög tovább fordít: – Karlmann király uralkodik a keleti frank tartományok felett, s erre a jogot az apjától, a germán Lajos királytól kapta több évvel ezelőtt, aki az itt álló moraván urakkal folytonos harcban áll. Kérdezzem-e, uram, miért akar az apja ellen támadni Karlmann király? – Felesleges. Ha elmondja magától, meghallgatjuk. Ha nem, nincs hozzá közünk. A frank herceg tovább beszél. Újra meg újra visszatér oda, hogy milyen kiváló a mogyeri sereg, mennyire félik ott, ahol megismerték íjászait és a mogyeri harcmodort, és Karlmann királynak milyen nagy megtiszteltetést jelentene, ha az oldalán tudhatna egy ilyen hadat a hamarosan elkövetkező csatában. Mindenkit meglep, amikor a frank herceg előáll a javaslattal: – Az én fényességes uram a segítség fejében kész fegyvert és katonát adni nektek, hogy a rég kettészakított néped maradékát keletről a mostani országodba segítsd. Úgy tudjuk, hogy mielőtt erre



a földre vonultatok, maradt töredéketek, túl az Itilen. Ha egyszer ők hazatérnének, a mogyeri még erősebb lehetne, és nem állna meg előtte sem besenyő, sem kazár, dicsőséges fejedelem uram. A mogyeri urak szemében ott a kétely: ez csak mese! Mit akar ez a nyugati országból jött idegen? Csak nem gondolja komolyan, hogy az ő királya majd fegyvert s vitézt ad, amikor éppen maga szorul erre? Álmos mintha meg se hallaná a herceg felvetését. – Azt kérdezd, görög, hogy ha elmegyünk, mivel fizet a királyuk a segítségért. Sztefanidész lázasan töpreng a helyes szavakon, aztán meg azt lesi, mit felel a frank, aki először a morvákkal tanácskozza meg a választ. – Azt mondja, hogy a mogyeri vezér annak a zsákmánynak, ami háromfelé oszlik, megkapná a felét. Ezen kívül Karlmann király a barátságát ajánlja fel, és ha úgy alakul, a kardját is, kölcsönösségi alapon. – Ha azt mondják, hogy a felét, akkor itt valami hiba van. Akkor jóval több lesz náluk a nyereség – mondja rekedt hangon Álmos, de nem engedi fordítani. – Azt hiszi a herceg, hogy egy bizánci piactéren van talán? Tovább, görög! Késő estig tart a fejedelem és a követek tárgyalása, végül Álmos azt mondja: – Értem már a csatározások lényegét. Vidd meg, herceg, uradnak a válaszomat. A mogyeri ad segédcsapatként... talán... egy fél tömént. Ez nálunk ötször ezer lovas. De a mogyeri mindig a maga vezérei alatt harcol, mástól parancsot nem fogad el a harcmezőn. Karlmann király, látom, kemény uralkodó. Méltó utódja az apjának. Ha jól tudom, ő is ellene fordult nemzőjének a testvéreivel, pedig őt úgy hívták, hogy Lajos, a Jámbor. Nálatok a testvérek is harcolnak egymás ellen, ám ezt mi nem ítéljük meg. Ti tudjátok. De az egyezség az egyezség. A mogyeri sereg gyulájával tárgyaljátok meg a többit. Ha észrevesszük, hogy valaki nem tartja magát a megállapodáshoz, amit most esküvel is megpecsételünk, a mogyeri seregrész már fordul is vissza. Mindegy lesz, miként áll majd a csata.



Álmos Sztefanidészhez fordul. A frank urak egyre kényelmetlenebbül érzik magukat. – Kérdezd meg a frank hercegtől, mi indította őket arra, hogy a mogyerik avar rokonait megtépázzák a Duna mellékén. Nem találja-e különösnek, hogy most éppen hozzánk fordul fegyverért? Kérdezd, mert kíváncsi vagyok, mit felel. Sztefanidész fordít, a frank pedig meglepett képet vág, aztán belefog: – Az avarokkal a Dunánál sok csatát vívtunk. Kemény és erős népek voltak, de ez igen régen volt már, uram. Királyom csak ezzel az egy kéréssel küldött, és hiszem, hogy kedvező lesz a válaszod. – Ha tisztességes szerződést kötünk, olyant, amellyel mindketten nyerünk, a mogyeri fegyver is híven teljesíti, amit vállalt. De a felelősség a királyodé, ha másként alakul – mondja hosszas megfontolást követően Álmos. – Tisztességes szerződés lesz az, uram – mondja a herceg. – Ha úgy véled, akár már most hozhatjátok azt a kutyát. Vágjuk kettébe hamarjában, ízleljük meg a vérét mindahányan, megpecsételendő a szerződést. Egy frank mindig tartja a szavát. A mogyeri urak karjukat összefonva, maguk alá húzott lábbal figyelik a fejedelmet. A jurtában a légy zümmögését is hallani lehet. A követek tudomásul vették a döntést a seregről és a várható létszámról. Elégedettek, mert ötezer könnyűlovas már eldöntheti a csatát. A szálláson veszteglő főurak pedig azt találgatták, merre vonuljon majd a mogyeri sereg, hol keljen át a magas nyugati hegyeken, melyeket már egypáran láttak a déli kanyarulatánál, amikor fiatal korukban a Duna alsó szakaszánál vitézkedtek. A hír hamar kiszivárgott. Álmos azt akarta, hogy a végső döntést a törzsek együtt hozzák meg, hiszen erre való volt a szövetségi tanács. Nem lett volna ínyére, hogy a zsákmánnyal kecsegtető kalandból épp azok maradjanak ki, akik az elmúlt időben a legtöbbet veszítették, nélkülöztek, szenvedtek. A főtáltos és a táltosok rendje pedig mindent megtettek annak érdekében, hogy a készülődő mogyeri sereg dicsőséggel térjen haza.



– Nagy ideje ez a táltosok rendjének, öcsém – fordult Bekéhez az öreg Ugra, aki maga sem tudta már, hány csatában vitézkedett, hány tavaszi áldozatot látott. – Lassan, fiam, a táltosok magasabban lesznek a fejedelemnél, meglásd. Amilyen idők járnak... Az idő valóban táltos ló módjára szárnyalt. A változások szele végigsöpört a pusztán keletről nyugatnak, át a folyókon, a sztyeppe végtelen síkjain, a szelíd lankákon és az erdőkön. Meghajlottak a nyírfák fehér törzsei, és a szél messzire görgette maga előtt az ördögszekeret. Beke is készülődött. Eltökélte, hogy ha a fejedelem engedi, ő bizony harcolni megy nyugatra. Amikor pihenőidejét töltötte a folytonos szolgálat után, legszívesebben kiült a folyó partjára, és csendben eltűnődött. – Na, fiam, mire jutottál magaddal? – hallotta egy nap a feje fölött, a partoldal tetejéről. Alant a csendes folyó szelíden csobbant. Álmos fejedelem állt ott, gyalogszerrel és kíséret nélkül, ami ritkaságszámba ment. Beke felugrott, előírásosan tisztelgett a szent ember előtt. – Az idő megint nem kedvez neked. Elmégy-e nyugatra a sereggel? – Kell, hogy menjek, uram. Már ha elengedsz a szolgálatból. Úgyszólván semmim nincs. Ha családra gondolok, ahhoz vagyon kell, uram. Sok ló, pénz, kisebb nyáj és egy saját jurta. Amiben lakom, az sem az enyém. – Az asszonyod megállja-e a helyét? Olyan-e, amit kívántál magadnak? – Nincs vele bajom, uram. Hogy meddő-e vagy sem, nem tudhatom... – Hogyhogy nem? Ennyi idő után azt akarod mondani, hogy... A vitéz nem csak a csatában kell, hogy nagy legyen – mosolygott Álmos, és Bekének az volt az érzése, hogy a fejedelem inkább a bátyja most ezekben a pillanatokban, semmint ura és parancsolója. – Az asszonyom mindent megtesz, amit egy feleségnek tennie kell a jurta meg az állatok körül. Ügyes és szorgalmas a keze. De tudod, hogy...



– Ahá! Értem én, vitéz – vágott közbe Álmos. – Te még a szolgálatomból is ki akartad kérni magad a minap, mert hírét vetted, hogy él a másik, az igazi asszonyod. Tudod-e már, hol keresd? – Nem, uram. Ezt az egyet nem tudom. Ahol legutoljára volt, onnan elköltözött, egyetlen árva telegára rakva összes holmiját. Fogalmam sincs, hova mehetett. Tán engem keres, de lehet, hogy menekül előlem. Ki tudja? Ha akarná, már megtalált volna... – Ha tiszteli az ősi törvényt, nem is mer megtalálni. Ez járjon az eszedben, ha rá gondolsz. Meg az, hogy Tengri bölcsebb mindnyájunknál. Álmos visszafelé indult a parton, aztán pár lépés után megfordult: – Ha netán mégis megtalálna a régi asszonyod, tudd, hogy én nem ágálok ellene. Ha úgy hozza a sors, mivel a törvény is megengedi, elveszem tőled a mostanit. A többi a te dolgod.
XII.
A telet megette a kutya, és mire kitavaszodott, a Megyer törzs fejedelmi szállását ölelő puszta körül ott gyülekezett a nyugatra induló had. A kopják és lándzsák hegyén megcsillant a nap, és a harcosok vidám bizakodással találgatták, melyik útvonalat választja majd a parancsnok: északnak, Kijev felé, a ruszok földjén, vagy délnyugatnak, át a Dnyeperen és a Duna mentén élő bolgárok országa mentén. Az öregebb, tapasztaltabb vitézek nem tartották kizártnak, hogy a délnyugati irányt választják, mert a dunai bolgárok népével a frankok akkortájt jó viszonyt tartottak. Maguk a bolgárok is előszeretettel kacsingattak a frank birodalomra, megfogta őket a gazdagság, az erő, a másféle harcmodor, s a frankok fegyverzete, meg nem utolsósorban vastag erszénye.



Noha összeakasztották ők a tengelyt a Duna mellékén nemegyszer, mert a hatalmas folyó volt az egyik határvonal a két nép között, azt azért a bolgárok is tudták, hogy a frankokkal jobb békességben, barátságban élni, semmint huzakodni velük. A frank uralkodók meg veszekedtek éppen eleget családon belül, mert fiú vont kardot az apjára és megfordítva. Nekik igazán nem hiányzott volna még egy újabb összecsapás birodalmuk keleti határain, főként, hogy az országuk alatt, Itáliánál folytonosan forrongott a föld. Beke az indulás előtt kellőképpen elbúcsúzott a feleségétől. – Ha nem jönnék vissza, azt akarom, hogy menj át a Borsod jurtájába. Egymaga van, a felesége meghalt lázban két esztendeje. Megbeszéltem a nemzetség fejével, Csákkal, hogy így legyen. Azt mondta, neki így is jó. Én meg azt akarom, hogy ezt te is tudd vonta magához a feleségét Beke. Az asszony hallgatott, az arcán jelei sem mutatkoztak érzelmeknek. – Ha nem jönnék vissza ebből a csatából, tudd, hogy ami itt van, meg a tíz hátas a ménesben, aztán a harminckét jerke és a négy üsző, mind a tied. – Nem érzem a bajt. Álmot sem láttam. A babvető is azt mondta, megtérsz a háborúból – szólt halkan az asszony, de nem nézett Bekére. Fura házasság volt az övék. Éltek egymás mellett a jurtában, az asszony tudomásul vette, hogy noha Beke személyében férjet kapott a fejedelemtől, azért az mégsem ugyanaz, mintha a maga választottja vagy a családja kijelöltje lenne. Bizonyosra vette, hogy Beke betegség vagy varázslat miatt nem képes közeledni hozzá, és nem háltak együtt sohasem. Meg sem fordult a fejében, hogy Beke gondolatai között más foglalta el a helyet. – Borsod majd a gondodat viseli, asszony. Rendes ember, nem fog megverni, és nem iszik többet, mint más. Hadba már nem megy, mert beteg a tüdeje. Rászorul majd a gondozásodra, ha nem jönnék meg fejezte be Beke, és egészen az indulásig nem váltott már szót az ajándékba kapott feleségével. A had összeszedte a teljes útravalót, a készleteket kiegészítették, a puzdrában új nyílvesszők meredeztek. A vitézek fejedelmi kitüntetésnek érezték, hogy a frankok oldalán harcba indulhatnak, és



előre elgondolták már, mit tesznek a zsákmánnyal. Ki mivel gyarapítja a nagycsalád vagyonát, kiért fizeti ki a kalimot, a megérkezést követően rögvest. A vitézek lázasan készülődtek, a vezérek pedig megtervezték az utat. Gondosan, előrelátóan, mert kapkodásnak és felületességnek helye nem lehetett. A vidék, ahol keresztültör a mogyeri sereg, nem éppen ellenséges, és nem is ismeretlen, de be kell számítani a szerteszét kóborló hordákat, amelyek nem tisztelnek fennhatóságot, rabolnak és fosztogatnak, ahol csak a szerencséjük megengedi. Az induló csapat vezéri szállásán Beke nagy megtiszteltetésben részesült: egy teljesen új, felszerelt századot kapott maga alá. Bogát nem lovagolt a csapattal, de helyettese, a becsvágyó és vakmerő Varsád igen. A vitézek szerették, mert Varsádról igazán nem mondhatta senki, hogy hamar inába száll a bátorsága. Igaz, az embereire sem vigyázott úgy, ahogy Bogát, mert hamar elragadta a vére, de azért az egyik legjobb portyavezető volt. A csapat idegen vezetőket kapott: bolgárt, szlávot, bizánci görögöt. Utóbbi újfent egy pap volt, aki mindenképpen el akart jutni a morvákhoz, és kapva kapott a lehetőségen. A vezetők közvetlenül Beke alárendeltségébe tartoztak, mivel ő kapta meg az elővéd igen megbecsült feladatát. – Egyszer tévedhettek. Másodszorra nem kaptok lehetőséget rá okította Beke a kissé megszeppent vezetőket. – Ha a hibátok miatt bárki otthagyja a fogát, ti sem tértek vissza. Azonnal jelentetek nekem mindent, és ha tolmácsolni kell, azt olyan pontosan teszitek, mintha az életetek múlna rajta. Aki így nem vállalja, most még elmehet. De ha megegyeztünk, visszaút nincs. Azt is ígérem, hogy a zsákmányból semmivel nem lesz kevesebb a részetek, mint bárkinek a seregből, de a számotokra a harc már az indulással elkezdődik. Ha ügyesen dolgoztok, gazdag ember lehet belőletek. – Ez az, Beke! – morogta a jurta sötétjéből Varsád parancsnok. így kell ezt. Beke elküldte a vezetőket, de a görög pap maradt. – Mit akarsz még, Nikosz? Nem voltam eléggé érthető?



– Mindent értettem, százados – felelte amaz, és megsimította koromfekete szakállát. – Azt javasolnám, hogy a nagy folyami átkelésnél, ahol már a földijeim laknak, jó előtte követséget küldj, nehogy riadóztassák az egész partvidéket. Meg aztán kell valami vízi alkalmatosság is, ugyebár. Viszünk vagy húszezer lovat, nem beszélve a kíséretről, asszonyokról, esetleg kalmárok is a sereg végére csapódnak... – Majdnem úgy gondolkodsz, mint egy ezredparancsnok, mégsem a te dolgod ez, Nikosz. Varsád elintézett mindent. A te feladatod, hogy bizánci fennhatóságú területen simán vonuljon a sereg. Pap vagy, tisztel is a mogyeri, de vigyázz, ne tégy többet, mint amit parancsolok. Ha netán előre gondolkodnál, azt is oszd meg velem. – És a térítés? Azzal mi lesz? – firtatta Nikosz. – Miattam akkor térítesz, amikor csak kedved tartja, ha ezzel nem akadályozod a vonulást, s elvégzed a munkát, amiért magammal viszlek. Ha a vitézeknek lesz még kedvük este ahhoz, hogy a tűz mellett, az egész napi lovaglás után téged hallgassanak, ám tedd nyugodtan. De ha valami olyasmit találsz nekik mondani, amivel megzavarod a fejüket, azonnal kiteszem a szűröd a seregből, és hidd el, még így jársz a legjobban. – Kemény ember vagy te, centurio – bólintott Nikosz, latinul ejtve a századosi címet. – Nem csalatkozol bennem, ígérem. Talán egyszer majd közelebb engedsz magadhoz. Barátból nem lehet elég sok... Ám Beke nem ért rá most a barátság gondolatával bíbelődni. Teljes szívvel és lélekkel belevetette magát a munkába. Nem volt egyetlen katonája sem a században, aki ne lett volna a mogyeri harcos mintája, már ami fegyvereinek állapotát, díszes öltözetét, lovainak ápoltságát és harckészségét illette. Amikor aztán elkövetkezett az indulás napja, és Beke az elővédben elfoglalta a parancsnoki helyet, új időszámítás vette kezdetét a lelkében.



– Az ott a Megyer első szállása – mutat Gecse a nyírfás mögött szürkéllő, hatalmas gombákra. – Nem vettek észre bennünket, ezért menjünk a nyílt úton, hogy ránk ne küldjék a kutyákat. Virág alig ül már a nyeregben. Amikor az előző szállást a megrakott telegával elhagyták, még volt benne elegendő erő, hogy azt gondolja, meg nem állítja senki és semmi. Megy, megkeresi Bekét a Megyer szállásainak valamelyikén, és elébe áll, történjék bármi. Az utolsó napokat az álom és az ébrenlét köztes állapotában tette meg, s ha Gecse és Alta nincs, bizonnyal lefordul a lóról valamelyik erdei ösvényen, és végleg álomba merül. Alta hősiesen viselte az út fáradalmait. Megtett mindent, ami erejéből telt, vigyázott Virágra, és intette Gecsét, mert féltette az út veszélyeitől. A fiú volt, aki sólymával mindhármuknak megszerezte a napi betevőt. Ő gyújtott tüzet, s lőtt vadkacsát a tocsogókban, és ő volt az, aki anyjában tartotta a lelket, amíg csak lehetett. Az úton az egyik ökör elpusztult, és a telegát a rajta lévő holmival el kellett adni. Egy mogyeri mégsem alacsonyíthat ökörsorba lovat, hogy jármot tegyen a nyakába. De ettől a naptól legalább gyorsabban haladhattak. Éjszakára alig készítettek rendes szállást. Takarókba burkolóztak, és a tűz mellett aludtak olyan éber álomban, mint az erdei vadak. Ha nap közben bárki keresztezte útjukat, inkább kitértek előle. Virág érthetetlen félelme átragadt Gecsére és Altára, s a bokrok között eliramló rókában, menyétben is láthatatlan ellenséget, vagy rosszindulatú szellemet véltek. – A Lád nemzetségé a szállás – áll elébük három mogyeri csikós, bizalmatlanul méregetve a két nőt és Gecsét. – Ennek a szállásnak a feje Bánd apa. Őt kérdezzétek, maradhattok-e. Maradhattak. Bánd nem sokat törődött velük, de szálláshelyen kívül mást nem tudott adni. Virág és Gecse hevenyészett sátrat állítottak az erdő mellett, ahol éjjelente az átható szagú posvány éreztette leheletét. – Ma valakitől azt kérdeztem, merre van a fejedelem szállása mondta este Alta a tűz mellett, miközben szegényes vacsorájának



maradékát rágcsálta. – Azt mondták, hogy innen északra, még legalább egy hétre. – Akkor reggel indulunk – vetette oda kurtán Virág, fel sem nézve. – Nem kellene-e pihenned még? Meglásd, elhagy az erőd, s akkor mit teszünk veled? Várj még, Virág, testvérkém, még legalább három napot. Ezen már nem múlik. – Igaza van, anyám – állt Alta pártjára Gecse. – Hiszen alig állsz meg a lábadon. Az imént arról beszéltek, hogy valamilyen had elment nyugatnak. Két napja indultak a fejedelem szállása mellől. Tán éppen ez az, amiről beszéltél... – Annál inkább indulunk hajnalban – makacskodott Virág, a hangjában akkora eltökéltséggel, amiből a két másik megérthette, hogy kár a szóért, az elhatározás megszületett. Elvégre még ő a család feje. Amint az első sugarak kibukkantak a fák mögül, Virág halálosan fáradtan, félálomban nyeregbe szállt. A másik kettő minden rezdülését figyelte, mert az asszony arca falfehér volt, és jól láthatóan remegett a keze. Északnyugatnak tartva rátértek a Lád szállásváltó útjára, és mire a nap felhágott a fák koronái fölé, messze maguk mögött hagyták Bánd apa jurtáit. – Ennek az asszonynak javas kellene – morogta sötét ábrázattal a következő szálláson egy öreg mogyeri. – Már csak hálni jár belé a lélek. Te vagy a fia, hát miért nem viseled gondját? – korholta Gecsét, aztán megmutatta, merre van a javasember jurtája. – Ha eszetek van, most rögvest odamentek hozzá, máskülönben maholnap temethettek... A javasember nem is volt olyan öreg, mint ahogy Gecse képzelte. Végignézett Virágon, megfogta a kezét, megvizslatta a szeme bogarát. – Szerintem csak nagyon fáradt. Kimerítette az út – mondta ki a végső szót, és átsietett a szomszédos jurtába. Amikor visszatért, vele kocogott egy alacsony asszonyka is. – Nem mehettek tovább, amíg meg nem erősödik. Ez az asszony egyedül van, szívesen megosztja veletek a jurtáját.



Ajna, a pirospozsgás, csupa élet asszony szakadatlanul csak beszélt. Örült a vendégeknek, egyedül volt már egy hónapja. A jurtában példás rend honolt, s a jövevények annak megfelelően elfoglalhatták helyüket. – Nem hinném, hogy fizetni tudok neked ezért – mosolygott bágyadtan Virág, de Ajna csak a fejét rázta: – Meg se halljak ilyesmit! Te csak feküdj szépen, és egyetlen dolgod az legyen, hogy mindent megegyél, amit csak eléd rakok. Nincs kifogás, értetted? Ha egy hét múlva nem futod tízszer körbe a szállást, akármi legyek. Feltáplállak én, ne félj. Pihenni, aludni... A hangodat se halljam! – parancsolta, és kétoldalt megcsókolta a lábán is alig álló Virágot. Alta elérzékenyült, s nem rejtette véka alá, hogy kibuggyannak a könnyei. Mekkora különbség van egy nemzetségen belül ember és ember között! Gecse kerülte a szállásbéli fiúkat. Reggel felült a lovára, és vállán a sólyommal kilovagolt a sztyeppére. Amit a madár fogott, azt odaadta Ajnának vagy a szomszédoknak, és nem várt érte köszönetet. A harmadik napjukat töltötték a szálláson, de Virág még mindig olyan gyenge volt, akár a harmat. Mintha a pihenés is egyre csak szívta volna erejét. A javasember azt mondta, minek ide a babvető asszony vagy a táltos, szerinte a szellemeken múlik minden, akikkel pedig nem lehet hiba. – Ez a jurta a szellemek által az egyik leginkább megbecsült az egész szálláson. Azért, mert itt soha senki nem vétett a törvény és a vallás ellen, soha nem mulasztott áldozatot, és csak jót cselekedett tudatta a javas. – Amit itt nem lehet meggyógyítani, abban a táltos sem segíthet. Estefelé Ajna a vendégeivel együtt ült a tűz mellé. Eddig általában csendben volt, hogy Virág alhassék, de a háromnapos, szakadatlan álom most a vége felé járt. – Nem vagyok én egyedül, dehogyis vagyok. Az uram egy holddal ezelőtt ment el Álmos urunk szállására, hogy nyugatra vonuljon a haddal – mondta, s láthatóan örült, hogy végre kiélvezhette született bőbeszédűségét. – Mentem volna vele, de nem



engedték. Nincs rokonunk, aki vigyázza az emsét meg a rackákat. Az emse ráadásul most malacozott. Meg aztán itt lesz lassan a nemezverés ideje. A szállás apraja-nagyja abban tüsténkedik, én sem vonhatom ki magam. Messze van, ahova az uram a haddal lovagolt. Tél lesz, mire hazaér. Tengrit kérem, segítse épségben vissza szipogta, és letörölt egy kövér könnycseppet az arcáról. – Hazajön az, persze, hogy haza – simított végig Ajna hajfonatán Virág. A hangja erőtlen volt még, de már nem szédült, ha fel kellett ülnie. Ajna a legjobb falatokat tukmálta belé, de ezért nem várt a köszönetén kívül semmit. – A te urad, érzem, szerencsés hold alatt született. Megjön, és gazdag zsákmányt hoz. Jut belőle a gyermekeidnek... – Nem adott nekünk Tengri – rázta meg a fejét Ajna, és újból szipogni kezdett. – Éppen ezért különleges az én jó uram. Mert nem zavart el, pedig most már bizonyos, hogy meddő vagyok. Ha csak felére ilyen jó ember, biztosan elzavart volna, de hát hova menjek? Az egész családom odalett az Itil mellett, most tíz esztendeje. Nekem már nincsen rajta kívül senkim... – Mi történt velük? – Nem tudom. Csak úgy elvesztek. Egyik nap még voltak, aztán a következőn már... Ajna keserves zokogásban tört ki. Olyasmiről beszélt, hogy hiába Tengri meg a szállás jó szellemei, nem fogja megemészteni soha azt, ami akkor történt. Törvényen kívüli kazár rablóhordákat említett, akik a besenyőkkel közösen gyújtogattak, öldösték a szállásokat, aztán meg összeverekedtek a koncon, de Virág ezt már nem nagyon hallotta. Úgy aludt el ültében, mint egy lehajtott fővel megfaragott szobor.
Ajna maga végzett mindent, amit a jurta körül egy asszonynak tenni kellett, aztán nekilátott, és a messzire távozott férfiember munkájából is alaposan kivette a részét. Néha, amikor azt hitte, nem látja senki, lopva sírogatott kicsit, de hamar kihúzta magát, és arcára mosolyt erőltetve tette tovább a dolgát. Még danolászott is szép,



csengő hangján, mindenféle szerelmes éneket, amit többnyire maga talált ki. Egy borongós, esős estén Ajna a tűz fénye mellett, lábait maga alá húzva egy szarvas bőréből varrott, finom női csizmácskát hímzett nagy gonddal. Ujjai között a réztű csillogott, amint a karmazsinvörös és aranyszínű, méregdrága bizánci varróselyemmel kacskaringós növényeket, virágokat varázsolt a csizma szárára. Virág és Alta vele szemben, a vendégek helyén, némán üldögéltek. Virág már nem aludta át a napokat, ereje is visszatért, Alta pedig éjjel és nappal leste minden kívánságát. Gecse a férfiak szárnyában maga foglalt el tágas helyet, Ajna férjének ágyán. Rendesen gondját viselte a sólyomnak, nyílvesszeit, íját, tőrét pátyolgatta, rendezgette. Ha kellett, a vesszők tollát igazgatta, cserélgette, hogy repülés közben egyenesben tartsák a gondosan faragott nyilakat. Hallgatag volt, és magába zárkózó. Mint rendesen, Ajna törte meg a csendet. Dúdolgatni kezdett valamit, mintegy magának, aztán Virágra nézett és elmosolyodott: – Te soha nem énekelsz? Azt sem tudom, szép hangod van-e, vagy sem. – Nem énekel, akinek nincs rá oka – felelte Virág, hangjában fura éllel, ami nem volt bántó, de Ajna mégis felfigyelt a hangsúlyra. – Az ember lányának mindig van oka énekelni. Ha örül valaminek, azért, ha meg bánata van, azért. Néha meg csak úgy. Azt mondta egyszer az uram apja, hogy aki énekelni nem tud, mert a lelkében marad a dal, annak a szívében hallgat a bánat. – Az én életem olyan volt eddig, mint a kóborlóké – dőlt el Virág a színes párnán. – Mert otthonom volt mindig, csak a lelkem nem talált nyugalmat soha. Ha a lélek máshova kívánkozik, mit ér a biztonságos szállás, a meleg jurta? Mennél, de nem tudsz, máskor meg maradnál, de érzed, hogy hajt valami, itt belül. – Én nem éreztem soha ilyent. Az én uramnál különb nincs ezen a világon. Jó férj, jó vitéz, megbecsülik idehaza és a hadban. Még a parancsnoka is járt nálunk, vele együtt indult, meg még vagy hat másik legénnyel, nyugatnak. A parancsnoka rendes ember lehet, mert azt mondta, hogy ha tehetné, megtenné jobbkezének az én uramat. Mert mindig tiszta az esze, a feje, és helyén van a szíve.



– Az én uram... – kezdte volna Virág, de Alta olyan pillantást vetett rá, hogy a gondolat csaknem kiszaladt a fejéből. Virág elfehéredett, szája szegletébe a dac ráncai ugrottak, aztán csak azért is folytatta. – Az én uram is a sereggel ment el. Már régen nem láttam. Mindig attól félek, nem jön vissza egyszer. Tengrihez imádkozom, hogy adjon neki erőt kibírni mindazt a megpróbáltatást, amit el kell szenvednie, és térjen meg egyszer a jurtánkba. – Megtér az, húgom! Miért ne térne. Azt mondták ezek a vitézek, hogy a had csupa nagyszerű férfiból áll. De mentek velük asszonyok is, akik a málhát rendezgetik, vigyázzák. Nem kell félteni őket, mert a Világügyelő mindegyikre kiterjesztette védő karját, és pajzsot tart fölébük. Én tudom, mert megálmodtam, és másnap szóról szóra ezt mondta a táltos is. Ajna mindig boldog, ha másnak vigasztaló szavakat mondhat. Vízfolyásként buggyannak elő ajkáról a kedvesebbnél kedvesebb szóvirágok, csak, hogy az ismeretlen kórral küzdő asszonynak megjöjjön végre a kedve. – Az embereink jó kezekben vannak, ne aggódj. Aki az uram parancsnoka, száz vitézt vezet. Nem annyira hatalmas, erős ember, de van valami a szemében, a nézésében, a beszédében... Nem is tudom... Aki alatta szolgál, biztonságban érezheti magát. Igen jó ember lehet, ez elsőre meglátszik. Ajna feltápászkodik és megigazítja a jurta tetején a füstnyílást borító fedőlapot, majd a köteleket a rácsozathoz bogozza. Az eső ismét rákezd, a nemezen csattog, s néhány kövér csepp a tűzhelyre hull. – Remélem, az uram nem bóklászik el a parancsnoka mellől. Amint néztem azt az embert, még én is biztonságban éreztem magam. Arra gondolok, amíg vele van, nem érheti baj az én páromat. Hajaj! Ki sem nézné az ember abból a századosból, hogy a lelkének akkora ereje van. Mind felnéztek rá, és úgy bíztak benne, mintha a tulajdon apjuk lenne, pedig még nem idős. Még tréfálkoztak is vele, és ő hagyta. Azzal ugratták, hogy a neve miatt akár a „sasokhoz” is tartozhatna, mert náluk hívják a nemzetség fejét bekének. Virág felkönyökölt és meredten bámulta Ajnát. – Mit mondtál? Mi a neve?



– Hát... Beke. – Sánta volt-e? És az arcán forradás? – Nahát! Ismered? – csapta össze örömében a tenyerét Ajna. – Húzta a lábát, de a forradására még büszke is volt. – És a szeme? Az, ugye, barna? – Virág! – szólalt riadtan Alta, és az asszonyhoz húzódott, és átölelte a vállát. – Virág, kérlek szépen... Már megint... Nem bizonyos, hogy... – Csend legyen! – lökte el magától Virág durván, és a nyomorék lányka szeméből könny gördült alá. – Beke? Bekét mondtál? Itt volt? Magasságos Tengri és minden szellemek az égben! Itt volt! Ezen a szálláson, ebben a jurtában... Virág a tenyerébe temette az arcát, és a vállait görcsös zokogás rázta. A két nő átölelte, de lerázta mindkettőt és támolyogva a jurtaajtóhoz botorkált. Mire azok ocsúdnak, Virág a szakadó esőben és a sűrű, áthatolhatatlan sötétségben már eltűnt. – Most meg hova rohan? – ijedezett Ajna, de Alta akkor már kanyarítja is magára az egyik birkabőrből varrott, nehéz subát. – A férjéről beszéltél, nővérem – hadarta, és felemelte a víztől csepegő, nehéz ajtószőnyeget. – Elfutott, hogy valakitől híreket szerezzen róla. Gecse, gyere, megkeressük! Mire Ajna kettőt szólt volna, Alta kisiklott a sötétbe. Virág rossz irányt választott, a sárban és sötétben eltévesztette a szállásfő jurtáját. A jókora kutyák ott acsarkodtak a bokája körül, csoda, hogy bele nem martak. Borocs apa jurtájának kötelékeiben megbotolva elzuhant egy pocsolyába. – Mi történik odakint, nohát! – hangzott a rosszalló hang belülről, aztán nyílt a szőnyegajtó. – Mit akarsz ilyenkor, te asszony? A szellemek kergettek ide? Vagy tán megbolydult az elméd? – Ne morgolódj már, te Borocs! – dugta ki fejét egy idős asszony a nyíláson. – Az Ajna vendége, nem látod? Hívd már be, na, elhagyja a lélek ebben az ítéletidőben... Virág a Borocsék tűzhelye mellett, csapzott hajjal, vacogva, mindegyre csak azt kérdezgette, tudják-e, merre ment a sereg, melyik úton. Mondhattak neki bármit, kínálhatták akármivel, csak ez érdekelte.



– Elébb délnek, a tenger felé, majd át a folyókon, aztán talán a bolgárok földje felé, azt hiszem. – Utánuk megyek! Még nem lehetnek messzire. Utolérem őket, bátya. – Mész ám a csudába, te asszony! Csak egy nőnek lehet ennyi tyúkesze! Megbódultál? Három parasangára se érnél, belefúlnál a posványba, te! Sok járiföldre van már az a had! – Megyek! – hajtogatta Virág, és eszelősként meredt maga elé. A tűz fénye táncot járt vizes haján, az arcán, a vállain. – Megyek. Holnap hajnalban indulok. Köszönés nélkül indult kifelé. Alta akkor talált rá, amikor észrevette a jurtaajtó nyílásán kiszüremlő fényt. – Ne engedd neki, te leány! Elment ennek a józan esze. Minek olyan fontos, hogy a had után menjen? – Az ura után menne, Borocs apa – világosította fel suttogva az öreget Alta, és csúszkálva, botladozva igyekezett a sárban, hogy Virágot utolérje. A szállás apraja-nagyja fáklyát ragadott, és Virág nyomát kutatta a sötétségben. Az eső vigasztalanul ömlött, a feltámadó szél elnyomta a kiáltásokat. Virág nem volt sehol. Végigkutatták a folyópartot, az erdőszegélyt, a legelőt, a gulya karámja melletti bokrost, de nem bukkantak a nyomára. Nagy sokára aztán egy lovászgyerek rikkantására mindenki az emsék gödrei iránt iramodott. Virág az egyik üres gödör mélyén feküdt a sárban, eszméletlenül. – Tengri megóvta, hogy nem a szomszédos gödörbe zuhant. Az emse megölte volna – csóválta a fejét Büke, a félkarú. Virágot kiemelték, és ölben cipelték Ajna jurtájába. Magában motyogott valamit, de senki nem értette. A hajára ragadt sár, a disznóürülék és mindenféle mocsok szinte felismerhetetlenné tette. – Tényleg elment a józan esze – csóválta a fejét Borocs felesége, Gung. – Ki ne eresszétek, amíg a táltos el nem jön. A nézőasszonnyal is jobb lenne beszélnetek, meg a babvetővel. Javas is kellene ide...



Ám amikor hajnalban az első kakasszóra megébredt a szállás népe, a sáros úton csak néhány friss patanyom mutatta, hogy Virág, Alta és Gecse még az éjjel elhagyta Ajna jurtáját. Miként történt, azt csak Tengri tudná megmondani. Ahogy Ajna lemosdatta és szárazra csutakolta Virág testét, az asszony egyszerre magához tért. Szemei olyan tiszták voltak, mint a legtündöklőbb víztükör. Gondolatai rendben követték egymást, és érthető, józan szavak hagyták el az ajkát. Ajna sírt és a kezeit tördelte, amikor Virág megfenyegette, hogy ha szólni merészel bárkinek, megátkozza. Az asszony el is hitte, mert nem látott még ily gyorsan felépülni senkit. Joggal vélte, hogy Virág valóban képes a rontásra, esetleg még a buszurgánságra is. Amikor Virág a rettegő Altát és a zavartan pislogó Gecsét felrángatta, s utasította őket, hogy a málhát rakják össze, a lovakat szerszámozzák fel, Ajna egyetlen szót sem mert szólni. A jurta oldalához lapult, a házi kisistenekhez imádkozott, kérve őket, hogy vegyék oltalmukba ezt a szerencsétlen, eszement asszonyt, aki veszélybe sodorja magát és a szeretteit. Ajna akkor sem szólt semmit, amikor még sötétben elhagyták a jurtát, és lehullt mögöttük a szőnyeg. Virág még mondott valami köszönetfélét, de nem értette tisztán. Az asszony szemében akkora elszántság izzott, hogy Ajna elborzadt. Abban a pillanatban az sem jutott eszébe, hogy a szellemek oltalmát kérje a vendégeire. A kis csapat fura látványt nyújtott a felhők mögül előbukkanó reggeli napfényben. Két nő, csapzottan, kócosan, és egy fiú, a vállán szabadon ülő, kapaszkodó sólyommal, csatakos lovak hátán. Az állatok egykedvűen baktattak a néhol csüdig érő sárban, vitték a szegényes motyót, mert Virágnak, Altának és Gecsének a ruháján kívül jószerivel semmije nem volt már. Elhagyták a szállásváltó utat, és a sztyeppén délnyugati irányba húzódó kereskedőútra tértek. Olybá tűnt, mintha éles karddal vágott volna végig valamelyik hatalmas isten a messzefutó tájon, s metszett vele szélesen kitaposott hadiösvényt. Paták ezreinek agyagba vagy fekete földbe vájt lenyomatai adtak hírt arról, hogy nemrégiben had vonult erre.



Amint a nap az ég tetejére hágott és felszippantotta az éjszakai felhőszakadás nyomait, a látóhatáron szivárvány emelkedett. Virág megállította a csapzott lovacskát, és mosolyogva nézett a fénybe.
– Zuhog. Meddig még? Vajon melyik nagy szellemnek telik kedve abban, hogy a had nyakig mocsokban vonuljon, vagy vesztegeljen az eső miatt? – találgatják Beke katonái, akiket megállított az ítéletidő. A jurták kitámasztott ajtaja mögül morózusan bámulják az egykedvűen ácsorgó lovakat. A ménes tűri ugyan az esőt, de már a vizes fű nincs a jószág ínyére. Ha lassúdott valamicskét az égi áldás, előkerültek az abrakos tarisznyák, s a lovak beledugták busa fejüket. – Nem indulunk neki, amíg nem csillapodik – dönt Beke elöljárója. – Az eső eláztat mindent, a harcosok megbetegszenek, a lovak legyengülnek. Betegen érnénk oda, ha ugyan eljutnánk addig, akkor pedig semmi értelme. Mindenkit a zsákmány érdekel, ezért megyünk. Azt pedig összeszedni, és még örülni is neki, csak egészségben lehet. – Csak ez a veszteglés, ez őrjíti meg az embert – támaszkodik a könyökére Vidra. – Ez ne volna. Alig bírok a tizeddel. Az unatkozó katonánál nincs rosszabb. – Nem hinném, hogy galibát okoznak – nyugtatja Beke. – Van ezeknek sütnivalójuk. Ha megindulunk, elfelejtik a rosszat. Most még mindenkit hajt a vére, a jó parancsnok pedig ebből előnyt kovácsol. Légy tehát türelmesebb velük. – Talán, ha a Dnyeperen átkelünk – reménykedik a vitéz, aki késével egy darabka szárított húst miszlikre vág, aztán falatonként, hogy sokáig tartson, rágcsálni kezdi. – Addig még legalább négy nap. Utána meg három, míg átérünk. A gázló az eső után mély, és vagy úsztatunk, vagy tutajon megyünk. Függ a túlparton élő rúmi görögtől is. Majd úgy igyekszünk, hogy mogyeri szállások közelében keljünk át. Ők segítenek. Aztán meg itt van a kísérő népség, a minap éppen végigvizslattam őket. Csak a baj



van velük, hátráltatják a menetet, de ha élelem vagy fegyver kell, tőlük vásárolhatunk. Van néhány kalmár, de nem tudom, mifélék. – Vannak közöttük kémek, ebben biztos lehetsz. Viszik a híreket a hadról – találgat Vidra. – Az is lehet, hogy éppenséggel a franknak. Még nem hadakoztak velünk együtt, így nem lennék meglepve, ha előtte pontosabban kipuhatolnák, kifélék vagyunk. Én is ezt tenném a helyükben. – Ezért is mondd meg a fiúknak, hogy fogják be a szájukat. Meglehet, igazad van. A frankoknak elődsereget adunk. Tetszik annak a Karlmannak, ahogy a pusztai nép rohamoz, ahogy tőrt vet. Gyorsabbak vagyunk náluk. Szerződésben verekszünk, teljesítjük is, aztán a zsákmánnyal indulunk haza. Bár azért nem hinném, hogy ez ilyen egyszerű lesz, Vidra öcsém. Lesz ott azért halotti máglya. – Csak ne beszéljünk róla. Ha mégis lesz, remélem, a mienkhez elég lesz majd két kisebb hasáb – morogja Vidra. – Az ellennek meg majd kivágnak egy erdőt... Erről még korai volt prézsmitálni, de a halállal senki nem tréfálkozott többet. Beke hátán pedig egyenesen felállt a szőr, ha csak a máglyára gondolt.
– Az ott a Barukh! – mutat nyugatnak a mogyeri és türk keveréknyelven magyarázó bizánci kalmár. – Arra átkelhettek, rendes görög népek laknak ott... – Azt magyarázza, hogy az a folyó előttünk a Dnyeper tolmácsolja a kis Alta. Virág bólint, kurta köszönetét mond a kalmárnak, aztán kocognak tovább a had nyomdokain, a nagy folyó felé. – Két napja kelt át tutajon az utolsó mogyeri vitéz – világosítja fel Virágot egy mogyeri meg a fia. – Ha tutaj kell, várnotok kell vagy három napig, mert nagy a sodrás. Északon sok eső esett, a Barukh most veszélyes. – Nem várhatunk! – csattan Virág, és az ellentmondást nem tűrő, szokatlan asszonyi hangtól a révész megretten. – Most kelünk át. Hívd a társaidat. Aki átvisz, megkapja... megkapja... ezt itt – kotor



elő az inge alól egy bizánci láncot, rajta a megfeszítettel. A révész a kezébe veszi, forgatja. – Mi ugyan nem vagyunk keresztények, Tengrinek áldozunk, de ez itt ezüst. Jó nehéz ezüst. Megér vagy öt dirhemet is, úgy nézem. Miske! – rikkant a fiának. – Húzzátok ki a limányból a kisebbik tutajt! Virág arca hamuszürkére válik, amikor a lánc a feszülettel a révész koszos ingébe vándorol. Ezt még a görög paptól kapta, Sztefanidésztől. A jámbor úgy hitte, Virág lesz az egyik, akit elsőként térít keresztényi hitre. Lám, mi lett a láncból? Átváltozott tutajjá, átlényegült megoldott feladattá. Tán éppen ez volt a rendeltetése, a küldetése, hogy egyszer valakin segítsen. Hiszen a görög pap is valami ilyesmiről beszélt... A Dnyeper kegyes volt ezen a napon mindenkihez, akit a hátára vett. Igaz, a sodrás messze vitte a tutajt, de a révészek értették a dolgukat. A túlpartról elébük eveztek, a csónak kötelet húzott maga után, és ökrök vontatták partra a fatörzsekből rótt vízi alkalmatosságot, amiről a révész azt állította, ez is azok között volt, amelyek a mogyeri sereget szállították. Amint átértek, Virág megállás nélkül hajszolta tovább az övéit. A harmadik nap délutánján megpillantották a sereget. Az utóvéd mögött szedett-vedett csapat poroszkált: kalmárok, mogyeri asszonyok, akik a férjüket kísérték, bár szót nem válthattak velük, aztán egy kisebb gulya szükség esetére, mind fiatal, mozgékony állat, meg egy egész ménesre való tartalék ló. A csikósok kedvüket lelik a száguldozásban, a terelésben, a ménes után loholó farkasok rezzegetésében. Virtusból, kelevézzel mennek nekik, vagy nyeregből, rájuk rontva nyilaznak közébük. Az ismeretlen tájon, ahol északról és nyugatról hatalmas, fehér ormú bércek karcolják a fellegeket, a sereg és a kíséret bizakodó hangulatban, egyre nyugatabbra araszolt. Gecse messze előre lovagolt, és örömtől sugárzó képpel tért vissza. – Ki volt az, akivel beszéltél? – vonta kérdőre Virág az utóvédtől visszatérő Gecsét.



– Bana bátyó nemzetségéből való legények lovagolnak az utóvédben. Azt mondták, nemsokára megállnak. – Azt szeretném, ha nem mennél a sereg közelébe. Értetted? Sohasem. – Hiszen nem éppen azért jövünk...? – Gecse elképedve bámult az anyjára, de Virág hajlíthatatlan. – Azt mondtam, hogy nem! A hang valami megfoghatatlant hordozott, amitől a kamaszodó Gecse megrettent. Anyjának szeme résnyire szűkült. Akkor nézett így rá, amikor hajszálnyi választotta el a dühkitöréstől, és Gecse már megtanulta kezelni ezt az állapotát. Magában berzenkedett csak, érlelődő férfiúi vére dobolni kezdett az agyában, de engedelmeskednie kellett. – Ha akarod, anyám... – Így akarom! – mondta színtelen hangon Virág, a fiú pedig lehajtott fővel elballagott, s beburkolózott a takarójába. Virág lelke meghasadt. Ezt mondta a táltos, aki eljött hozzá, amikor a fáradtságtól félholt állapotában félrebeszélt, és megpróbálta elkergetni az asszonytól az ártó démonokat. Azt mondta, nem járt sikerrel, mert Virágban egyetlen démont sem talált, így csak egyetlen magyarázat lehetséges: meghasadt a lelke, és a két vagy tán három rész most külön-külön akar kitörni. Egymástól függetlenül is képesek élni, létezni, elszállni és visszajönni. Az asszony naphosszat ült a nyeregben úgy, hogy egy szót nem szólt senkihez. Máskor meg énekelt, bohókás leánydalokkal szórakoztatta Altát, aki egyre jobban félt tőle, és titokban imákat rebegett a Világügyelőhöz, az Öregistenhez, hogy Virág elméjét állítsa a helyére. Gecse még nem értette annyira a világ folyását, mint Alta. Haragudott az anyjára, néha gyűlölte is a gyermekek ártatlan indulatával. Máskor pedig magához ölelte, betakargatta, mert a szívében csordultig gyülemlett a szeretet vágya, s hogy tegyen valamit Virágért, aki képes egy homályos célért ekkora áldozatot hozni. – Azt akarom mondani, fiam, hogy ne állj szóba senkivel – vonta maga mellé másnap reggel Virág a fiát, mert akkor éppen az anyai



szeretet hullámai söpörtek végig a lelkén, bár senki nem tudhatta, mikor tör elő a gonoszabbik lélek. – Nem akarom, hogy azzal az emberrel találkozz. – De hát ő az apám – próbálkozott Gecse, s Virág arca megkeményedett, akár az alabástrom. – Nem akarom, hogy beszélj vele! Azt nem akarom, hogy te beszélj vele elsőnek. Megértettél? Én leszek az, aki majd, ha úgy hozza az idő, megkeresem. – Bajt hoznál anyádra, öcsike – súgta lágyan Alta, aki mindig képes volt lecsillapítani az indulatokat, felszárítani a könnyeket. Miként teszi, azt senki nem tudta, hiszen magának tán sokkal nagyobb szüksége lett volna a vigaszra. – Anyád, tudod, sosem élt az apáddal. Nem volt az asszonya... – Elég, Alta! Ne beszélj feleslegesen – csattant Virág, és Alta elhallgatott. – Ez az én dolgom: Gecse meg túl fiatal ahhoz, hogy ezt felfogja. Ugyan mit érthetne meg? Azt akarom, hogy ne menjen oda és kész. Ha mégis... – Nem fogok, anyám. Ígérem. – Remélem is. Bízd csak rám az ilyesmit, én majd tudni fogom, mikor mit kell tenni. Meg aztán csata előtt a vitézeket nem szabad mindenféle, oda nem való dologgal lefoglalni, mert szerencsétlenül járhatnak. Hiszen Gecse érti ezt, mert nem kisgyermek már. Tudja a törvényt, és megértette, miféle bajról beszélt Alta. Ám azért, ha kilovagolt a sólyommal a pusztába, jó pár nyíllövésre az utóvéd mögé, folyvást csak azt remélte, hogy megpillantja valahol Bekét.
Mindig van valami, ami lassítja a had vonulását. Itt egy megáradt folyó, ott a terjeszkedő mocsár, vagy a felázott föld, amit kerülgetni kell. Mindazonáltal a zsákmányoló hadjáratba induló vitézek hangulata a napsütéssel együtt virul ki, és a parancsnokoknak éppen elég a kitörni készülő erőfelesleget kordában tartani.



– Állj! Ááállj! – vágtat végig a futár az oszlopban sorjázó vitézek mellett. Lova sörénye röpdös a szélben, a legény fejbúbig kiborotvált homlokán izzadtságcseppek gyöngyöznek. – Megállunk! Ez Csete parancsa! – Mi történt, mondjad már! – kiáltoznak a vitézek, igyekezve a lovakat is egy csapatban tartani. Különösen a vezetéklovak várják már nagyon, hogy iramodhassanak egyet, fölös erejüket rábízva a szélre és a levegőre. – Délnek kerülünk. A hegyekben megolvadt a hó, és lezúdult a víz a síkra. Mindenhol árad, ezt mondják a hegyi emberek. – Hegyi emberek? Az meg miféle szerzet? – A görög pap szerint vadak. Szlávoknak nézném őket, mert a beszédük olyasféle, de ezek barlangban laknak, és olyan koszosak, szakállasak meg büdösek, mint a medvék. Akkora baltájuk van, hogy egy ökröt egyetlen suhintásra agyonvágnak. Őket is kiöntötte az ár, úgy jártak, akár az ürgék. Azt mondják, némely völgyben a fák csúcsa fölött zubog a hólé, és tarol mindent. A had tehát újfent megáll. A századosok végignyargalásszák a csapatjukat, és minden tizednek meghatározzák, hol foglaljon ideiglenes szállást. – Nem játszadozunk a szerencsével, emberek – morogja Beke bosszúsan. – Itt már nincsenek mogyeri szállások, csak bolgárok meg ezek a hegyi vadak. Nem lehetetlen, hogy kedvük szottyan egy kis rablásra. Ma éjjel minden tized őrséget ad, két ember legyen ébren, váltásban. Morognak a katonák, mert az egész napos lovaglás után mindenre vágynak inkább, mint őrt állani, ráadásul idegen helyen. Túl sok volt úgyis a megálló, a parancsnokokat túlzott óvatossággal vádolják, bár ezt azért hangosan egy sem merné mondani. Beke az elővédből a segédhad parancsnokához üget. Csete medvebőrbe burkolózva üldögél a tűz mellett. Parancsaival szerteszét szaladnak a futárok, egyéb dolga most nincs. Bízik a századosokban és az öreg vitézek bölcsességében. Csete, aki ezredesi címet visel, s most egy fél töménnek parancsol, sok csatában megfordult, így aztán szó nélkül ad Bekének három hegyi embert az elfogottakból, akik hajnalban elvezetik az elővédet a



dombok között szétterjedt mocsarak mentén az átjárókig. Ott aztán Beke eleresztheti őket, majd kiparancsolja a felderítőit, akik az elővéd előtt lovagolva újabb helyieket próbálnak meg elkapdosni, hogy a további út biztosított legyen. Beke hajnalban továbbindult a három vezetővel és az elővéddel. – Százados! Bolgár had áll előttünk! – vágtat vissza lihegve a felderítők vezetője, egy Kürt törzsbéli fiatal harcos. – Vannak vagy háromszázan. Állnak a domboldalban, vonalban, mintha támadni készülnének. A „megállj” jelzés végighullámzik az elővéden, majd az egész hadon. A hátul lévők találgatják: mi lehet a váratlan megtorpanás oka? Csak nem megint egy újabb mocsár? Akkor már harmadik napja a Duna északi partja mentén lovagoltak, és a távolban néha feltünedeztek idegen lovasok, minden bizonnyal bolgárok, akik figyelemmel kísérték a had mozgását. A területen átengedték ugyan a hadat a keleti frankokkal ápolt barátság okán, de a mogyerik minden lépéséről tudni akartak. A bolgárokban a szlávok türelme, és a sztyeppei ősök vadsága ötvöződik, s ha kell, úgy rontanak az ellenségre, olyan kegyetlen céltudattal, magukat sem kímélve, hogy kevés sereg állhat meg ellenükben. – Azt mondja a görög, hogy a bolgároktól kíséretet kapunk. Egészen a Duna és a Tisza összefolyásáig – rúgtat Csetéhez egy századparancsnok a hírrel. – Ott még mindig a bolgár lakik, de nekünk, meglehet, át kell majd kelni a Dunán. Onnantól frank vezetőket kapunk. – A bolgárok vezetőjét kísérjétek elém – rendelkezik Csete. – Ti meg mindenben azért mégse hallgassatok rájuk, és mindig legyen mellettetek olyan, aki érti a nyelvüket, csak meg ne szólaljon. Ha a legkisebb jelét tapasztalnátok, hogy tőrbe akarnak csalni minket, azonnal vágjátok le mindet. Ezért Beke lesz a felelős, hívd őt is. Beke tajtékos lóval érkezik. Az arcán aggodalom, a keze idegesen matat a szíjakon, melyek a vesszőkkel tömött tegez fedelét zárják. – Megértettem, parancsnok – bólint Csete utasítására, aztán hozzáfűzi még –, bár úgy vélem, inkább tart tőlünk a bolgár, semmint, hogy disznóságon törje a fejét. Túl sokan vagyunk. Az



imént azt mondta a görög, a bolgár katonák egymás között beszélték, milyen pusztítást vihetne végbe az átvonuló mogyeri sereg a szállásaikon. – Meg ne próbálja senki. Az én felelősségem, hogy ez be ne következzen. De ha valahol ránk húznák az íjat, vagy akár csak gyerekes csínnyel bosszantani merészelnék a sereget, nem hagyom megtorlás nélkül. A bolgár tizedet, ami a felderítőkkel lovagol, kíméljétek, de minden lépésükért te felelsz, Beke. Ha ellenünkre törnének, ott helyben kell levágnod mindet, megértetted? Bár Bekének nincs ínyére az ilyesmi, rögvest megszervezi azt a kis csoportot, amely a tíz bolgár harcos minden rezdülését éles szemmel figyeli. A bolgárok a várakozással ellentétben egészen barátságosak. Egyikük törve bár, de tűrhetően beszéli a mogyeri mellett a türköt is. Beke maga mellé szólítja. Nem bánja meg, mert a harcos – aki idősebb már, és sok minden látott a környező világból – igencsak hasznára válik. – Látod, százados, itt valamikor egy erőd volt – mutogatja a régi romokat a barátságos bolgár. – Valaha jó barátságban álltam egy tudós bizánci pappal. Ő beszélt nekem mindenféle régi dolgokról. Azt az erődöt a régi, nagy rúmiak építették, vagy ezer esztendeje. Itt sorjázik a többi is a Duna mellett, végestelen-végig. Ládd-e, amott, a túlparton van egy csonka torony. Leégett a teteje valamikor. Az is rúmi őrállomás volt. Most a mieink táboroznak ott, és onnan figyelik a folyót. A Duna mellékén végestelen-végig őrtornyok láncolata. Éjszaka, amikor Beke az elővédből őrséget formálva védi a sereg nyugalmát, látható, miként gyúlnak egyre-másra a bolgár jelzőtüzek. Az utóvéd mögött néhány nappal előtte különös csapatot észleltek. Fegyverzetük alapján lehetnek akár bolgárok is, de a ruházatuk inkább teszi őket hasonlatossá a martalócokhoz. Csete ugraszt is egy különítményt, amelyik lesből bevárja őket. Azaz csak bevárná, mert azok úgy szétrebbennek, mint a varjak, ha királysas vágódik közébük. – Ezek valóban nagy disznók lehetnek – káromkodik Borsa, a különítmény parancsnoka, aki már beleélte magát egy kis



csetepatéba. – Nem megyünk rájuk, mert elcsalnak bennünket a mocsárba. De azt hiszem, a gulyára meg a ménesre fáj a foguk. Mostantól az utóvédből rendel ki Csete vigyázó osztagot, akik lelemaradoznak, terelgetik maguk előtt a kereskedők és a csatlakozottak rendetlen csapatát. Gecse sem vadászhat már olyan szabadon és önfeledten a sólymával, ahogy eddig. Mindig rárivall valaki, ahányszor csak ki akar törni a láthatatlan ketrecből, hogy a nagy folyó partján, a hegyek lábainál megfuttassa a lovát, megröptesse a kerecsent. A fiú tartja magát az ígéretéhez, és nem kísérletezik azzal, hogy Beke nyomára bukkanjon. Apja valahol mérföldekkel előtte lovagol, és Gecse nem is tudja, milyen fontos megbízatást tölt be. Amint a Duna partján északnak fordulnak, és a sereg eléri a másik, sárga hordalékot cipelő víz torkolatát, egy gázlónál az egész sereg átkel. Két nap alatt mindenki a túlpartra jut, ember és jószág, felszereléssel egyetemben. Szálas termetű, vasas vitézek érkeznek, nehéz sodronyingük és sisakjuk csillog. Kopjáik vaskosak, akár a jurta tetejét tartó gerendák. – Ezek lennének a frankok? – mormogja Bekének Vidra. – Nézd meg a lovaikat. Akkora a hátsójuk, mint egy hordó. Ha versenyt kellene szaladni, bizonnyal otthagynánk őket, de azért nem szívesen állnék ki eléjük, ha rohamoznak. A puszta súlyukkal hátralöknék az egész századot. – Azok meg ott morvák – mutat előre Beke. – Az egyik kiáltott a társának az imént, megismerem a nyelvüket. Elina is ezt beszélte... A mogyeri sereg kerek két napot pihen a Duna jobbpartján, ahol nedvdús a fű, friss a víz, s a folyópartra annyi elővigyázatlan őz meg vaddisznó jár le inni, hogy a vitézeknek elegendő húst biztosítanak. Este a tüzek fölött az ártéri erdők néhai urainak maradványai füstölődnek rúdra fűzve, hogy napokkal később a vitéz porrá törje, és lova vérével megkeverve tápláló eledelhez jusson. – Virág! Virááág! – szalad Alta az asszonyhoz, aki csendesen üldögél egy kidőlt faderékon, és a lenyugvó napba bámul. Arcán és haján vörös sugarak táncolnak, a szembogarába csillagot varázsol az alkonyi fény. – Láttam Bekét, Virág. Azoknak a katonáknak a parancsnokával beszélt, akik mögöttünk járnak.



– Egészséges? – kérdezi kurtán az asszony, de az arcán érzelmeknek nyoma sincs. – Úgy néztem, az. De ugyancsak nagyon komoly. Biztosan fontos parancsot teljesíthet... – Ilyen volt mindig. Azzal Virág a maga részéről be is fejezi, Alta pedig fél éjszakán át azon töpreng, hogy vajon érdekli-e még egyáltalán Virágot Beke, vagy egészen más vágyak hajtják az asszonyt ezen a végtelen úton.
A végtelenül hosszú út két hét múltán nagyon is a végéhez közeledik. Mindvégig nyugatnak, északnyugatnak vonul a mogyeri sereg, folyás ellenében egy olyan folyó mentén, ami a Dunába ömlik, és amit az itteniek Drávának hívnak. A föld, amelyen járnak, minden mogyeri vitéz tetszését elnyeri. Selymes fű, iható víz, vadban bővelkedő erdők, halban gazdag lápvidékek, közöttük jól járható utak. Mi kellene a nomádnak ezen kívül? Minden adott a kényelmes élethez. Vizeken kelnek át, a vidék is lankásabb lesz, s a lovak szedik a lábukat, mintha csak tudnák, hogy közel a cél. Az itteniek mintha eltűntek volna, pedig a vezetők azt mondták, hogy békés vendek, no meg bajorok lakják a vidéket. Mellettük néhány, fogyóban lévő avar töredék szállásol. Egyszerre csak megáll a sereg, mert olyan hírek kelnek szárnyra, amitől a fáradt vitézek is újult erőre kapnak. Gecse, aki ugyancsak kinyitotta a fülét, s minden szót megjegyzett, ezzel fordul Virághoz: – Azt mondja egy zsidó kalmár, hogy napok kérdése a csata. Minden holmija elkelt, még egy rozsdás kelevéze sem maradt, úgy elhordták. Ez annak a jele, hogy a csata a kertek alatt bujkál. Alta és Virág a holmijukat rendezgetik, s arcukra kiül az aggodalom és a félelem. – Mostantól kétszeresen imádkoznunk kell Tengrihez és a Világügyelőhöz, hogy Beke épségben megmaradjon – mondja Virág. – Napok óta rossz érzések kavarognak bennem, és szorítják a



gyomromat, a szívemet. Talán ennek a földnek a szellemei nem akarják, hogy itt legyünk. Vagy esetleg rontást küldött ránk annak a germán szállásnak a varázslója, amelyik mellett tegnapelőtt éjszakáztunk. Alta vigasztalja az asszonyt: – Nem hiszem, hogy volt köztük varázsló vagy táltosféle. De Beke ügyes és erős harcos, nem érheti baj. – Ezt te honnan tudhatnád, Alta? Szép tőled, hogy mondod, de tudom, hogy csak engem nyugtatsz. – Bekével együtt megyünk haza innen, Virág. Neked az urad kell, Gecsének meg az apja. Csak így lesz teljes a családunk... A családod... – A tiéd is lesz, Alta. Mi már csak négyen maradunk, így, együtt. Remélem... – El kellene hívni a táltost vagy a babvetőt a seregből, nézze meg a jövendőnket. – Nincs mivel fizetni a jövendőmondásért – rázza a fejét nagy búsan Virág. – Ha Tengri meghallgat, megtaláljuk Bekét a csata után. Gecse a tűz mellett üldögélve egy kihegyezett faág végén halat sütöget. Hallgatja a beszélgetést, és szemei előtt megjelenik a vitéz, akinek nem akarta nekiadni a sólyomfogta nyulat. Oly réges-réginek tűnik már az indulás, mintha évtizeddel előtte történt volna. Egyre nehezebb megállnia, hogy előre ne lovagoljon az elővédig. Minden reggel elhatározza, hogy megteszi, aztán elfogy az elszántsága, amikor az anyjának tett ígéretre gondol. Röpteti a sólymot, és titkon azt reméli, a csodálatos vadászmadár majd csak szemet szúr valakinek. Tán éppen Beke századosnak.
– Azok ott moraván harcosok – mutat egy csoport szürke subás vitéz felé Csete. – Rasztyiszláv fejedelem az uruk, valahol északra, egy folyóvölgyben szállásolnak. Nyitrának mondják a városukat. Ahogy nézem, izmos, jókötésű fickók.



– Különös emberek – morogja Becse vitéz, és a kopjája hegyével sarat kapar le a nemezcsizmája puha talpáról. – Nem is úgy ülnek a lovon, mint mi. – Súlyos paripákon lovagolnak, akár a frankok. – Hm. Belesüllyednek a posványba. Ilyen lovakkal nem lehet csak úgy ide-oda vágtázni. – Valóban nem, de ha egyszer vonalban megindulnak, jobb kitérni előlük – fűzte hozzá Beke, aki Csete parancsára érkezett a vezéri gyűlésre. – Nézd a baltáikat! Ha azzal odasuhintanak, kettébe vágnak egy egész lovat. A kardjuk is inkább pallos. A sodronyingüket néhányunk el sem bírná. – Túl nehézkesek – mormogja egy alacsony vitéz, aki jobban beszéli a türköt, mint a mogyerit. A Kér törzsből jött huszadmagával. Azt mesélte, világéletében a tenger mellékén élt, Meotisz mocsaraitól nyugatra. – Ha egyszer sikerül mellé kerülnöm egy ilyennek, mire a kardot megemeli, háromszor is elvágom a nyakát. Látjátok ezt a nyílvesszőt? – mutatja fel nagy büszkén és magabiztosan a halálos eszközt. – Úgy bemegy a sodronyingen, hogy a gazdája nyikkanni se tud. A mogyeri parancsnokok egyetlen alkalommal sem hagyták megjegyzés nélkül, ha Karlmann király és apja, Német Lajos viszályáról esett szó. Nem nagyon tetszett nekik a véres apa-fiú torzsalkodás, mert azt a mogyeri is hajlamos volt elfelejteni, hogy a testvérháborúktól, meg attól, hogy a fiú hadat szervezzen az apja ellen, sem ők, sem más népek nem voltak soha mentesek. Honnan tudhatta volna az akkori kor embere, hogy ez még nagyon sokáig így marad ezen a földön? A három sereg egy hatalmas mezőn gyülekezik, amelynek széleit dombok szegélyezik. Tölgyesek tarkítják a domboldalakat, két kisebb folyócska is siet a messzeségbe, több helyütt mocsarakat táplálva. Csete parancsnok elsőnek a területet méreti fel a felderítőkkel. Tudja, hogy ha haditanácsra kerül a sor, nem fogadhatja el csak úgy, vakon bízva Karlmann főparancsnokában az általa kiókumlált rendet. Ha támadni kell, hát majd ő megmondja, honnan és mikor ugorjon neki az ellennek a mogyeri csapat. Csete gondos parancsnok hírében



áll. Meg aztán ígéretet is tett Álmosnak, hogy a mogyeri vitézeket hazaviszi, s lehetőleg minél nagyobb számban. Hajnalban riogó bőrkürtök szava veri fel a mogyeri tábort. A vitézek, akik nyulak módjára, félig éber állapotban alszanak a tüzek mellett, perceken belül teljes fegyverzetükkel nyeregbe lendülnek, s várnak a parancsra. Futárok rohangásznak a csapatrészek között: – Lajos király serege a dombok mögött megkezdte a felvonulást! Mindenki foglalja el a helyét! Csete alvezérei rögvest intézkednek. A mogyeri ezredes az előző napon megmutatta Karlmannak és a moraváknak, hogy a sztyeppelakó nomádokat sem ejtették a fejük lágyára. Olyannyira ragaszkodott stratégiai elképzeléséhez, hogy a hármas haditanács elfogadta Csete összes javaslatát. A frankok mindenáron azt akarták, hogy Csete lovasai elsőnek vágtassanak Lajos király serege páncélozott középrészének, és a szokásos pusztai haditaktikával akadályozzák meg, hogy azok szervezetten megrohanják az egyesített morva-mogyeri-ostmarki frank sereget. A csata reggelén a mogyeri seregrész – amelynek Lajos hadának középrészét támadva esze ágában sincs beleszaladni a két rőf hosszú, vashegyű, letámasztott kopjákba – az ellenség balszárnya felé veszi az irányt. Beke kapja a feladatot, hogy elsőnek rohanja meg a frankokat, kivonva a szélső századokat a hadrendből, s lekötve erejüket. – Figyeljétek a zászlót meg a kürtöt – vonja össze a tizedeseket Beke. – Olyan csendben támadunk a domb fedezékében, ahogy csak lehet. A frankoknál a bal szélen lándzsások vannak. Túl közel nem megyünk. Három vesszőt röpít mindenki, sodronying-törőket. Utána fordul, és nyomás vissza, a kürtjelig meg sem moccan. Megértettétek? Aztán megpróbáljuk kivonni a hadrendből a lándzsásokat, és magunk után csalni. Ha ez megvan, Baracs százada a folyó meg a tölgyerdő közé szorítja őket, mi pedig fordulunk és rájuk csapunk. Egyszerű az egész. Ki nem érti?



A pusztai taktika valóban világos, a gyorsaságra és meglepetésre épül. Mégis csuda sokára tanulták meg az ellenséges seregek, hogy a kétségbeesett menekülés látszatát keltő, hátráló mogyeri csapatot üldözni nem szabad. Ha megtették, végzetes hibát követtek el. Beke százada csendben elindul. Csaknem teljesen kivilágosodott, és a dombok tetejéről a megfigyelők jelentették, hogy Lajos király serege alig két mérföldre felvette a harci alakzatot. Az erős, nehéz páncélos lovasság hagyományosan középen várakozik. A százados elküldi pár emberét, kémleljék ki, merre tartózkodik Lajos seregének tartaléka. Amikor visszatérnek, jelentetik, hogy a tartalék pontosan a sereg zöme mögött lovagol. – Arra számítanak, hogy a középhadat rohanjuk meg – mosolyog Beke a bajusza alatt. – Vidra! Gyécse! Szilárd! Fel a dombra! Ti onnan támadtok a fiúkkal, lendületből. Ha megindultok, jobbról mellétek sorolunk. Egyből vonalban támadunk, s ha a balszárnyon íjászok nincsenek, közelebb is kerülünk. A század kétfelé bomlik és meglódul. Beke érzi, hogy megpezsdül a vére, mint minden csata előtt. Elindul mélyről, a gyomra tájékáról egy bizsergés, végigaraszol az egész testén a feje búbjáig. Figyeli a vitézeket: jókedvű, magabiztos, kipihent mindegyik. Csak úgy duzzadnak a tettrekészségtől, s ez a századosnak is újabb adag erőt, biztonságot ad. És különben is, mi történhetne? A lovak erősek, gyorsak, a katonák bátrak, tapasztaltak s fegyelmezettek, mert tudják, hogy ettől függ az élet, aminek jutalma a zsákmány. A nyugatiak gazdagok. A mogyeri seregben közszájon forog, hogy még a közember nyakában is vastag aranyláncok lógnak, a fegyverek és a ruhák vagyont érnek. Mindezt jó volna megszerezni, és a mogyeri meg is szerzi, hiszen ezért vállalta ezt a hosszú utat. Nem csoda, hogy a vitézek közül egy sem akad, akinek eszébe jutna: talán nem tér haza. Már csak babonából sem gondolnak erre. Vidra éles sípjele átvisít a párás hajnali levegőn, és a dombocska tetején vágtába ugrik a harminc ló. Beke kürtöse rohamjelet fúj, és a század másik fele is meglódul. Ahogy a dombot kerülik, észreveszik, amint a frank sereg balszárnya éppen mozdul, és a sorait módosítja. Vidra, Gyécse és



Szilárd tizedeit megpillantva a frank parancsnok utasítást ad, amire a katonák háromsoros sündisznóállásba tömörülnek. Az első sor letérdel, és mereven letámasztja a lándzsát. A második és a harmadik az első fölött nyújtja előre a gyilkos eszközt, és villannak a félkarnyi acélhegyek. Beke jelt ad az íjak feszítésére. A frankok elé robbannak, és ebből a lendületből eresztik el a sivítva röppenő vesszőket. A frank pajzsokon jeges eső módjára kopog a mogyeri nyílvessző. Néhány harcos felüvölt és eldől, de a többi szilárdan a helyén marad. Beke még kétszer ismétli harcosaival a nyílzáport, aztán kürtjelre fordulnak a jólnevelt harci lovak, s rendetlen összevisszaságban vágtáznak vissza. A frank táborból gúnyos kiáltás és vad nevetés harsan, a pajzsokon kardjukkal dobolnak a katonák: menekül a disznó mogyeri, mert nem bír a „sündisznóval”. Lajos király serege megtorpan, és a csapatrészek izgatott mozgással módosítják a harci alakzatot. Beke újabb rohamra ösztökéli századát. Amikor az utolsó nyílvesszők bevágnak az ellenséges sorok közé és átfúrnak jó pár sodronyinget, a frank lándzsások sündisznóállása szétnyílik, és egy csapat könnyűfegyverzetű lovas vágtat elő. Kerek kis pajzsuk a baljukon lóbálódzik, jobbjukban kelevéz vagy lándzsa. – Vissza! Fel a dombra! – adja a parancsot Beke, mert látja, ha a század nem vonul vissza idejekorán, beszorul a „sündisznó” és a könnyűlovasok közé. A kürtös azonnal megadja a jelet, s a mogyeri század, akár elsőre, rendetlen tömegben vágtat a domb teteje felé. Mögöttük a frankok izmos, testes, bár jóval lassúbb lovakon, diadalittas üvöltéssel rúgtatnak. – A tetején rögtön szembefordulunk! – kiáltja Beke. – Várjuk be, amíg félig felérnek, de ne engedjük őket vágtába kapni, csak nyilat nekik! Utána jobbra-balra szétválunk, és jöhet a lándzsa és a szablya! A század felér a gerincre, és szétbontakozik. A másik oldalon, jóval lejjebb morva lovasok vágtatnak el, és Beke láthatja, amint beékelik magukat a „sündisznó” és egy frank gyalogos csapatrész közé, abba a résbe, ahonnan a frank könnyűlovasság kitört. Nem



tetszik a századosnak ez a taktika, s nem is tudja mire vélni a morvák veszélyes játékát. Beke százada eddig nem veszített embert. Pillanatokon belül megjelenik az első húsz frank könnyűlovas a domb alján, és vadul rúgtatnak a mogyeri lánc felé. De alig ugranak meg a frank lovak, máris röppennek a mogyeri nyílvesszők, és csattanva vágódnak a frank harcosokba, a lovak szügyébe, amit éppen érnek. Tízen is felbuknak, a lovak iszonytatóan hörögnek, de mögöttük újabbak jelennek meg. Pillanat műve csak, hogy Beke századára zúduljanak. – Szétválni! – adja a jelet Beke kürtöse, és a század jobbra-balra eliramodik, le a lejtő túloldalán mintha csakugyan megint menekülőre fogná. A frankok egy pillanatra megzavarodnak. Nehéz eldönteni, ki után induljanak. Magasra emelik a lándzsát, felállnak a kengyelvasban, és ordítozva rontanak Vidra és Szilárd tizedének. A mogyerik félkört írnak le, kilőnek a frankokra néhány vesszőt, de addigra már egy újabb frank csapatrész is odaérkezik. A két század egymásba vágódik. A nehéz, kevésbé fordulékony bajor lovak a puszta súlyukkal sodorják el azt, aki idejekorán nem képes kitérni. Törnek a lándzsák, sebesült lovak nyerítenek, harcosok vonaglanak fájdalomtól eltorzult arccal, most már mindkét részről. Beke kürtjellel próbálja kivonni a századot a csetepatéból, de sokan nem hallják meg. Gyülekezik a század maradéka, úgy nyolcvan vitéz. Ekkor a domb aljából velőtrázó üvöltéssel, hosszú nyelű szekercét forgatva vagy ötven morva lovas ront a frankokra, akiket váratlanul ér a támadás. Éppen a mogyerire zúdulnának, s félúton vannak a soraik rendezésében. Beke elképedve látja, hogy a szekercéseknek teljesen mindegy, lovat vagy embert vágnak-e. A nyeregből lehajolva irtózatos suhintással törik, metszik el a frank lovak lábát, aztán vágtatnak is tovább, hátrahagyva a befejezést a mögöttük rúgtató, kopjás társuknak. Percek múltán alaktalan, véres masszában vonaglik a



frank könnyűlovasok fele. A maradékuk idejében a nyakába szedte a lábát, és a túlerő láttán visszavágtatott a dombtető felé. – Hé! Ti ott! Gyertek utánam! Tagozódjatok be mögénk! – hallja Beke százados Csete második helyettesének rikoltását, s nyolcvan emberével a vágtázó csapatrész után ered. Egyenesen Lajos király seregének középrésze felé veszik az irányt egy süppedős rét mentén. A király a sereg közepét csupa válogatott, tagbaszakadt, páncélba öltözött vitézből építette fel, s maga is ott van mögöttük a testőrök gyűrűjében. Még a lovakon is vaslemezek csüngnek, egészen a térdükig. A katonák sisakján hivalkodó jelvények villannak, hosszú kopjájukat előreszegzik, súlyos, kétélű pallosuk a nyeregkápáról lóg. Beke vitézei a támadó vonal jobbszárnyára kerülnek. Megeresztett szárral száguldanak a némán, mereven álló vértesek tömör ércfalának. A mogyerik beletúrnak a tegezbe, kimarkolnak öt vesszőt is egyszerre, s egyet a húrra illesztenek. A kürtjeire egyszerre röppen a számtalan vessző, s elsötétül tőlük az ég. – Szentséges Öregisten! Úgy hull le róluk, mint a tollpihe! szörnyülködik egy veterán mogyeri. A vértesek maguk elé emelik hosszú pajzsukat, csattannak a nyílhegyek, aztán a vesszők fáradtan a földre hullnak. – Ezek ellen mit sem ér a nyíl! – Majd leverjük őket másként! – vigyorog egy morva harcias képpel, és meglóbálja szekercéjét. – Nem megyünk a vasasoknak! – ordít a parancsnok, és a síp- meg kürtjelekre az egész mogyeri egység megfordul. – Kicsaljuk őket a mezőre, ott pányvával is lerángathatjuk őket a nyeregből! Az egység iramodásnyira megáll, fordul, és újra laza vonalba sorakozik. Beke felpillant, és döbbenten látja, hogy balról és jobbról vasas frankok zúdulnak feléjük. A lovak patái alatt irtóztatóan dobog a föld, csörömpöl a sokféle fém. – Vissza! Vissza, mert bekerítenek! – Beke! Vidd az embereidet a mocsár mellé! Csaljátok magatok után az átkozottakat! Beke vinné ugyan, de a frankok parancsnoka tapasztalt vitéz. Éles sípjel visít, mire a frank középrész megnyílik, hogy utat adjon egy



előretörő, könnyűfegyverzetű, egyenes karddal és pajzzsal felszerelkezett egységnek. A frank könnyűlovasok egyenesen Beke maradék századának zúdulnak, és a távolság rohamosan fogy. A visszavonulás irányát egy frank gyalogos század bal felől eltorlaszolja, Beke háta mögött a mocsárvidék. Gyorsan kell dönteni: – Fel a dombra! Mindenki! Gyerünk! A lovak megfeszített inakkal felkaptatnak a meredeken, tüdejük zihál, orrlikaik kitágulnak, és a zablavasra zöldes hab fröccsen. Amint felérnek, Beke rémülten pillant meg egy húszöles szakadékot a túloldalon. A fazekasok elhagyott bányájának alja fentről iszonyú mélynek tűnik, s agyagos fala csaknem függőlegesen szakad az alant felgyülemlett, esővízből született, alga lepte tavacskába. – Vonalba! Vonalbaaa! Feszíts! – ordítja Beke, és emberei gondolkodás nélkül cselekszenek, mintha csak gyakorlaton lennének. A domb aljában megtorpannak a frank lovasok, s az íjászok előszedik vesszőiket. A frank parancsnok csakúgy izgatott utasításokat ad, mint Beke. Mindketten tudják, azé a győzelem, aki először röpít nyilat a másikba. Most eldőlhetett, melyik íj a jobb! A frankok soha nem álltak az íjászmesterség első sorában, fegyvereik gyengébbek voltak, mint a csontból, fából, idegből egy esztendeig is készített mogyeri íjak. A mogyeri század a gyorsabb. Elsőnek röpíti ki a halálhozó vesszőket, és a könnyűlovasság sorait megbontja. Mire újabb vesszőt helyeznének az idegre, Beke parancsot üvölt: – Előre! Nyilat nekik, aztán kelevézt! Kitörünk! Hujj-rááá! A mogyeri vitézek hujjogva rontanak a meglepődött, íjukkal zavartan bíbelődő frankokra. Újabb nyílvesszők vágnak az eleven húsba, majd a kelevézek keresik a célpontot, szablyák és egyenes kardok csapnak össze. Lovastól dől el frank és mogyeri, van, akit egyszerre több döfés is megtalál. A lovak félelmükben hörögnek, törött lábukkal kétségbeesetten próbálnak talpra állni. Beke előtt egy idősebb bajor vitéz huzakodik, és hosszú pallosát két marokra fogva feléje sújt. A penge lemetszi Beke baljáról a kerek



bőrpajzsot, amint a vágást hárítani igyekszik, és megsebezi mezítelen felkarját. A lendülettől a bajor oldalt csúszik, s ez elegendő ahhoz, hogy Beke az oldalába szúrjon a szablyával. A hadrend megbomlik. A mogyerik magányos ellenfeleket keresnek maguknak, a frankok és a bajorok pedig igyekeznek tömör csoportokban megmaradni. Beke százada oldalról marja, csipdesi őket, s egyre több frank zuhan a földre. De a mogyerit is alaposan megtizedeli az ütközet. Vidra a maradék embereivel Beke mögött vitézkedik, ám a tizedének fele sincs már meg. – Kivágjuk magunkat! Gyerünk! – kiáltja Beke, és leránt egy túlságosan közelre került fiatal bajor gyerkőcöt a vaskos farú, lomha lováról. A veres képű fickó elterül a letaposott, véres fűben, s nem mozdul. A mogyeri század maradéka kicsusszan a frankok mellett keletkezett résen. Beke morva gyalogosokat lát maga előtt, alig nyíllövésre. Arra veszik az irányt, de csak megbecsülni tudja, hogy a század harmada nincs már vele. Gyors rendezésre van szükség. Egy dombhátról átlátná a teljes csatateret, de a portól alig látni valamit. A tülekedés a szárnyakon a legnagyobb, zászlók repdesnek, vagy hullnak alá, s a forgatagból lehetetlen kivenni, hol a Lajos király serege, s hol a fiáé, a lázadó Karlmanné. A dombról Bekének úgy tűnik, hogy kiút csak egyetlen irányban lehetséges: délkeletnek, két keskeny erdősáv között. – Arra menjünk, százados! Nem látok katonákat az erdő mellett lihegi Szilárd vitéz, a keze fején bőven vérző sebet nyalogatva. – Nem tetszik nekem az a rész – vonja össze a szemöldökét Beke. – Nem véletlenül nincs ott senki. Az a gyanúm, hogy posvány húzódik a két erdőszél között. – Küldjünk ki felderítőt – javasolja Vidra. – Rendben. Te meg te – mutat két tapasztalt vitézre Beke. Jelezzétek, ha mehetünk. De igyekezzetek, mert a nyakunkon vannak. Beke akkor már elgondolta magában, hogy ha szerencsésen megkerülik az erdőt, a frank gyalogságot oldalba támadják.



Amint a két harcos lengetni kezdi a karját, meglódul a maradék század. Alig van vitéz, aki ne vérezne. Azt senki nem tudhatja, milyen súlyos a sebe, de még viszi a lendület és a harci vágy. A század levágtat a dombról, egyenesen a két erdősáv közti résbe. A talaj szilárd, és magasra nőtt a méregzöld, vaskos szálú fű. Oldalról egyszerre kőzápor árasztja el a vágtázókat. Parittyákból, alattomosan, lesből röpítik a halált hozó kődarabokat az erdőszélen megbúvók. – Ezért nem láttunk itt senkit! A rohadékok! – Vissza! Kerüljük az erdőt balról! A század maradéka a lovak nyakára borulva, fejét és hátát pajzzsal védve vágtat vissza. Az erdő túloldalán morva csapatrész gyülekezik. Senki nem vitte még őket harcba, s égnek a vágytól, hogy vitézségüket megmutassák. Megütközve bámulnak Beke tépett századára, s tán egy pillanatra még a lelkesedésük is alábbhagy, aztán új erővel üvöltik mélyhangú, kőomláshoz hasonlatos csatakiáltásukat. – Beke! Ott a zászlónk! – mutatott Vidra a patakon túli erdősávra. – Csete zászlaja. A derékhadunk talán még nem volt ütközetben. Előre! Megeresztett szárral vágtatnak a fürge pusztai lovak. A vitézek futtában rendezik soraikat, és számba veszik fegyvereiket. A patakmeder kiszélesedik. Jól látja ezt Beke, nem is akarná arra vezetni a csapatot, de már késő. Az elől vágtatok hirtelen hasig süppednek az ingoványba. – Balra! Balra kerülünk! Akinek szerencséje volt, még idejében fordíthatott a lova fején, de vagy tíz ott ragad a sárban. A dágvány meglapul a magas fű alatt. A mogyerik lecsúsznak a nyeregből, s azonmód kötésig merülnek. – Íjászok a domb felől! – üvölti Ákus, a félig türk legény. A század vitézei az íjukhoz kapnak, másik kezük a félig vagy teljesen üres tegezben matat. Magasról csapnak le az első vesszők, de túl közel vannak a frank íjászok ahhoz, hogy semmibe vegyék őket. Térdelve lőnek, faderék és bokor mögül, még a magasság is nekik segít.



Beke nem lát más lehetőséget, mint minél távolabbra vonni megmaradt embereit. Nyílvesszőjük alig, és menekül a maradék ötven vitéz, egyenest a patak zúgója felé, ahol úgy tűnik, könnyű az átkelés. Egy nyíllövésre megközelítik a zúgót, és fellélegeznének már, de balról rettentő üvöltéssel bajor lovasok zúdulnak rájuk. Senki nem tudja, honnan kerültek elő. A hatalmas, bőrpáncéllal borított bajor lovak, magas kápájú nyergükben a szálas, hegyi emberekkel, akik egyenes kardot, hosszú nyelű szekercét forgatnak, oldalról vágódnak a könnyű, virgonc, pusztai lovacskákba. Aki egyszer a földre esett, azon kíméletlenül átgázolnak. Beke még látja, amint a mogyeri zászló megindul, egyenesen feléje. Talán még azt is, amint a fény megcsillan a kopjavason – de lehet, hogy ezt már csak képzeli. Megtermett, szürke bajor harci mén ágaskodik közvetlenül mellette, mellső lábai Beke feje felett kapálnak. A vitézt nem is látja a nyeregben, eltakarja a ló vaskos nyaka és szügye, de csizmás, sarkantyús lába erősen szorítja a mén oldalát. Beke lova ösztönösen menekülne, s jobbra lendül, így ő a szablya vasát a szürke mén szügyébe merítheti. Ez az utolsó, amit lát. Sziklaként omlik rá a nehéz paripa és lovasa, s Beke úgy érzi, megfordul a levegőben, aztán háttal valami keményre vágódik. Érzi a lova teljes súlyát a mellkasán. A szemét elborítja a vér, még hallja, amint reccsen egy lándzsanyél, majd befogadja az öntudatlanság jótékony ölelése.
XIII.
A sápadt hold átsüt a megszabdalt felhőrétegen, és kísérteties fénybe vonja a mezőt. Fáklyafény imbolyog, száz meg száz



szentjánosbogár. A levegőben a vér és a kiomlott zsigerek szaga, és a szél messzire viszi a haldokló emberek és lovak hörgését. Nikosz, a bizánci pap megfordít egy hullát, melynek hiányzik a jobb karja, és a homlokán hatalmas vágás magyarázza, miért szállt el belőle az élet. A görög körbevilágít a fáklyával. Harminclépésnyire tőle vékony kis alak tallóz, égő zsarát a kezében. – Ezek itt mind morvák, Gecse fiam. Mogyeri egy sincs. Csupa gyalogos, úgy nézem, legázolták őket. Nézzük meg a máglya környékén, hátha már odavitték... – Nem vitték! – a fiú hangja felnőttesen rekedt. – Őt nem. Nem lehet közöttük. – De a táborban sincs, igaz? Márpedig akkor... – Meglehet, hogy sebesült. Nem tud mozogni, eltört a lába, vagy... Mit tudom én! Keressük, Nikosz bátyó, amíg csak lehet. Én nem hagyom abba. A harcmezőn mogyeri és morva, frank és bajor, aki most mind a halottai, a sebesültjei után kutat estétől, mióta apa és fia, Német Lajos és Karlmann megkötötték a békét. Megtépázták egymást, és a vágóhídra hajtottak sok harcost, mert mindegyik meg akarta mutatni, ki az erősebb a Frank Birodalomban. Nem tudni, melyiküknek lett előbb elege a halálból, de valamelyik jobbnak látta, ha szépen megegyeznek. Senki nem tudhatta, hogy a béke mennyire lesz tartós. Most már a két ellenség egymás mellett keresgél a gyászos mezőn, együtt kutat a szomorú, véres halmok között. Nem jutna eszébe senkinek, hogy kardot húzzon a másikra. Aki zsákmányolni akart, már világosban végzett. Virág falfehér lett, amikor híre jött a csatakezdésnek. Túlságosan is hamar történt minden, nem készült fel kellőképpen. Éjszaka még azon rágta magát, miképpen álljon Beke elé másnap, amikor meghallotta a riadóra szólító bőrkürtök bőgését. Aztán pedig magába roskadtan ült a hevenyészett sátorban, a zsidó kalmár szekere mellett, mert ott biztonságban voltak. Mindegyre Beke körül forogtak a gondolatai, és még azzal sem törődött, hogy Gecse merre jár a sólyommal.



Elsőnek ragadott fáklyát, amikor kora este hír érkezett a békéről, és rohant a többivel a csatamezőre. Először a mogyeri seregrésznél próbálkozott, de Beke századából alig maradt valaki, aki elmondhatta, mi történt valójában. Egy súlyosan sebesült vitézt kötöztek a társai, akinek fél szemét kiverték, s a jobbjának négy ujját levágta egy frank pallos. A vitéz félrebeszélt, és valamiféle patakról meg mocsárról nyöszörgött, aztán óriási lovakról, amelyek az égből zuhantak a mogyerire. Virág otthagyta, és nyomában Altával a sötétben imbolygó apró fények felé botladozott. Alta rettentően félt, de nem mert ellentmondani. Kérdezett volna, de rémisztette Virág kőkeményre fagyott arca, szemének különös, elszánt villogása, szótlansága. Az asszony csak ment egy ismeretlen cél felé, mint aki a sötétben is lát. Nikosz a halálosan kimerült Virágra egy csenevész mocsári tölgyfa alatt talált rá, jóval később. Alta siránkozó hangját ismerte fel, s most arrafelé igyekezett. – Nincs. Egyelőre nincs. Talán, ha kivilágosodik. Azt mondja a gyerek, le kellene menni a patak partjára, állítólag ott valami nagyobb verekedés volt. – Indulunk a patakhoz. Amíg meg nem leljük, senki nem megy sehova – kondul a párás éjjeli levegőben Virág színtelen hangja, és mindegyikük tudja, hogy így is lesz. Virágnak ellentmondani nem lehet. Ki tudja, mit tenne, ha valaki mégis megpróbálja? Lebotorkálnak a patak partjára. Nem messze a sötétből kísérteties hang nyöszörög: – Húzzatok ki... Kérlek... Akárkik vagytok. Húzzatok ki... Elmerülök... Nikosz pár lépést előre lép, de nyomban combig merül a sárba. A hang gazdája csak pár rőfre lehet, de az egybefolyó, sötét tömegnél egyebet nem lát a görög. – Itt vagyok... Látlak téged... Ló alá szorultam. Nyom bele a sárba... Húzzatok ki! Húzzatok! A hang kétségbeesett, a vitéz rég elveszítette az önuralmát. Nikosz hasra fekszik, és a zsombékon előrekúszik. Keze egy nyeregkápán matat. A hang már egészen közel van.



Végre egy sáros ingujjat tapint. – Húzz ki! Már a számba folyik a sár – könyörög a mogyeri, és Nikosz kitapogatja a lódög alatt a kezét is. Iszonyú erőfeszítéssel kiszabadítja, majd maga után vonszolva a szárazulatig kúszik. – Nem kellesz még az ördögnek, te mogyeri – próbál tréfálkozni a görög. – No, most már talpra állhatsz, nem süllyed el a lábad. – Hát talpra... mostanában nem... Dárdát kaptam a derekamba nyögi a vitéz. – Súlyos? – A másik oldalon jött ki. A görög pap lehajol, a sötétben megtapintja a vasat, s nem érti, miért él még ez az ember. – Kihúzzam? – Meg ne próbáld! Azonnal elvéreznék! Szólj majd egy javasnak, és küld értem. De adnál-e vizet? Vagy még jobb, ha kumiszt... – Itt a tömlőm, igyál, testvérem – nyújtja Nikosz, de magában már azt gondolja: egy halottal beszélget. – Meggyógyulsz majd, mogyeri! Én meg éppen egy vitézt keresek. Bekének hívják, százados. Láttad-e? – A... parancsnokom volt – nyögi amaz, és kínlódva megpróbál felkönyökölni. – Utoljára akkor láttam, amikor a dágványba ragadtam. De most... nem tudom, merre lehet, mert... sötét van. Ha átjutott a patakon, akkor talán nem érte baj... – Senki nem jutott át a patakon – szólal egy hang a sötétből. Öreg mogyeri vitéz, sárosán, véresen áll Nikosz felett. – Legázolták őket a bajorok egy szálig. Akkora lovakkal jöttek, mint egy teve. Nem ért át oda senki. – Honnan tudod, öreg? – Csak onnan, hogy Csete parancsnokkal mi magunk vágtuk le a bajorokat. Átkozottul erősek voltak. – Ismerted-e Beke századost? – Az elővédet vezette? Akkor ismertem. A görög türelmetlenül faggatná tovább az öreg harcost, de a sötétből egyszerre Virág kétségbeesett sikolya röppen: – Gecse! Nikosz! Ide! Itt vagyok!



A görög fáklyája szikrákat hány, amint a letaposott fűben botladozva szalad a hang irányába. Virág még néhányszor kiált, mire a pap belebotlik. Alta is ott kuporog, s alabástromszín arcát iszonyat torzítja. A földön egy ló mozdulatlan teste hever, az állat nyaka természetellenesen hátracsavarodik. A szügyén akkora vágott lyuk tátong, hogy belefér egy férfikar, s a kiömlött vértől iszamos a környék. Mogyeri nyereg rajta, és a kengyelbe puha, szarvasbőrből varrott csizmába bújtatott láb akadt, amit egyetlen csapással, térdből metszettek le. – Megtaláltam! Itt fekszik a ló alatt. Virág hangja tompa, akár a homokba puffanó kődarabé. A földön ül, és az ölében tart valamit. Nikosz közelebb viszi a fáklyát. A sárgás fény véres, fedetlen, tar fejre világít. Beke az, lehunyt szemmel, félig a ló alá szorult testtel. Jobbjában szablyát szorongat, bal karja hátracsavarodva, valahol a dereka alatt. – Lélegzik? – Azt hiszem. Lüktet az ér a nyakán – mondja csendben Virág, és Nikosz arra gondol, milyen iszonyúan erős ez az asszony. – Levágták a lábát. Térdből. Ott van a kengyelben... – Emeljük meg a lovat – ajánlja az idős mogyeri, és Nikosz nekiveselkedik. Lándzsanyelet tapogat ki a közelben, azt feszíti a tetem alá. Mire a fa reccsenve kettébe törne, Bekét kihúzzák a ló alól. – Magasságos Tengrinek hála! – sikoltja Alta. – Nem az ő lába volt... Beke a véres arcától eltekintve épnek tűnik, de nincs magánál. Olyan, mint ki mélységesen mély álomba merült. Nikosz tüzetesen körbevizslatja a sebeket. Számtalan vágás éktelenkedik a vitézen. Kimarjult a bal karja, és Nikosz óvatosan, de határozott mozdulattal a helyére csúsztatja a vállízületét. Ha most Beke ébren van, üvöltene a fájdalomtól. – Saroglya kell – szól Virág. – Keressetek lándzsát, kopját, bármit. Elvisszük innen.



Az éjszakai szél hajnalig hordja-viszi a sebesültek, haldoklók nyögését, a vér szagát, aztán elül, mihelyt megjelennek az első halvány csíkok a keleti ég alján. A zsidó kalmár szedte a sátorfáját, és odébbállt. Virág Altával, Gecsével és Nikosszal, meg néhány kóborló zsákmányvadásszal egymaga maradt, mire újra leszállt az este. Beke sokáig nem tért magához. Időnként zihált, félrebeszélt. A sebekből már nem csordogált a vér, Nikosz átkötötte mind, és meg is tisztította alaposan. Egy sem volt súlyos, de a papot aggasztotta a túlságosan is mély alvás. Ha tudtak, pár csepp vizet erőltettek a vitéz ajkai közé. Éjszaka Gecse öt lovat hajtott a szállásra. Egyikük erőteljes, bajor állat volt, de jóindulatú, és úgy követte a másik négy mogyeri lovacskát, akár egy kutya. Tányérnyi patáin békésen ácsorgott, és hagyta, hogy Gecse béklyót bogozzon a mellső lábaira. Hajnalban Virág, aki éppen, hogy csak szendergett Beke mellett, figyelve a sebesült minden rezdülését, ugrasztottá Altát. – Hozz még takarót, de elébb melegítsd meg a tűznél. Fázik a szerencsétlen. Beke fejét az ölében tartva Virág harmadik napja el sem mozdult a sebesük harcos mellől. Nikosz és Gecse észrevette, hogy valamit néha beszél neki, suttogva, hogy más ne hallja. Aztán magára hagyták Virágot, Bekével és a bánatával. A vitéz arcát elcsúfította két újabb, hosszú vágás, amit szablya vagy kard ejtett. Bíborvörösre gyulladt körülöttük az amúgy viaszszín bőr. Virág csak nézte, s önkéntelenül, mint egy gyermeket, finoman ringatta. Réges régi dallamok szaladtak át csapongó gondolatain, és a halál szaga mellett beosont érzékeibe egy illat, ami sok évvel ezelőtt, egy nyári napon megbabonázta, aztán cserbenhagyta, mert elröppent egy kóbor szellő szárnyán. Az elmúlt idő egyszeriben nem tűnt többnek, mint néhány eliramlott napnak, a sohasem volt pedig életre kapott. De hát annyi szenvedés után ki tudná eldönteni, mi az, ami való, s mit vél a lázas elme igazinak?



Virág talán elbóbiskolt, mert úgy érezte, messziről jött hangok szólongatják, talán a túlvilágról. Hívják-e, vagy csak üzenni akarnak? Mit akarnak vele? Miért fontos az, hogy ébren van-e? Az ereje már régen elhagyta, és miért nem látja ezt az, aki így ébresztgetné: – Asszony! Ébren vagy-e? Az ólomnehéz szemhéjak fáradtan megnyílnak, a hangokból lassan valóság lesz: – Asszony! Ébren vagy-e? Hallod? Tán csak nem hagyott el a lélek? Asszony... Virág szeme és tudata tisztulni kezd, amint Beke hangját meghallja. A harcos nyitott szemmel, mozdulatlanul bámul rá, csak az ajkai mozognak. Tüdejét erőtlenül hagyja el a levegő. – Elaludtál, te asszony. Már régóta szólongatlak. Alig lélegeztél. Egyáltalán... érted, amit mondok? Mogyeri vagy-e, vagy tán más vérből való? Virág képtelen megszólalni. A torkában kőgolyóbist érez, a szeme fátyolos. Mondaná, hogy „Tengri és Istenanyánk! Hát mégis visszahoztad nekem? Ennyi esztendő után? Ennyi fájdalom és szenvedés után? Mire ez a kegy a részedről? Hiszen sosem voltam éppen a legjobb...” De nem jön ki hang a torkán. – Vized van-e, asszony? Meggyulladok belül, úgy érzem. Virág bólint, de a könnyek már fojtogatják. Tömlőből vizet csorgat Beke szájába, mert a vitéz mohón inna. – Köszönöm. Jó vagy, még ha nem is érted a mogyeri szót egészen. A... a hátam fáj... Iszonyatosan hasogat, ha mozdulnék... Emberek közelednek. Nikosz nyerget cipel, és egy kopját, a válláról mogyeri tegez lóg. Mögötte Alta lovat vezet. Gecse mellette gyalogol, vállán a sólyommal. Nikosz veszi először észre hármuk közül, hogy Beke ébren van, mert Virág törékeny alakja úgy hajol fölébe, mint egy aprócska szobor. Az asszonyt zokogás rázza, de szemei szárazak, mintha elapadtak volna a könnyek. A görög ledobja a holmikat, és letérdel Beke mellé. Izgalmában görögül mondja:



– Hát, testvérem, a Mindenható hagyott neked még egy kis időt a földön, úgy látom. Nem hittem, hogy megéred a reggelt. – Nem érti, amit mondasz – guggol mellé Alta. – Tán nincs is még egészen ezen a világon. A lelke most talál vissza. Beke a mogyeri szót hallván Altára pillant. Fél szeme a rászáradt vértől még vak. – A hangodat megismerem. Nem vagy-e te a fejedelem szállásáról való? Vagy talán... régebbről... – Én Alta vagyok, Beke – sírja a lányka. – Emlékszel? Te hoztál el a szállásról... Beke kínlódva megpróbál felemelkedni, hogy jobban lássa Altát. A hátába éles fájdalom hasít. Virág finoman megemeli a fejét, de még most is képtelen szólni. – Te volnál az? Alta? A félkezű, csupaszív kisleány? Aki az én... az én... – Igen, Beke, én vagyok. Régen volt már az. De ne mozdulj, csak feküdj szépen, nyugodtan. Súlyos a sebed, talán törött is valamid, még nem tudjuk. – Amikor elhoztalak, Virágról beszéltél nekem, emlékszel, Alta? Nem találták soha a nyomát, ugye? – A Világügyelő mást akart, drága Beke. – Akkor nem tudtam, mik a Világügyelő tervei – mondja halkan a vitéz. – Most már tudom, hogy azt akarta, szenvedjek meg, amiért nem váltottam be az ígéretemet. Azt ígértem, hogy visszajövök hozzá, nem is akárhogyan, hanem gazdagon. Megvásárolom magamnak, mert nélküle... – Beke, semmi nem azért történt... – Én ezt jobban tudom, Alta. Tengri megbüntetett, most már jól látom. Azzal büntetett, hogy elvette tőlem. De azt hiszem... azt gondolom, hogy most már megkönyörül rajtam. Elenged utána. Az imént álmot láttam, vagy talán nem is volt egészen az. Virágot láttam, amint odafönt állt egy gyönyörűséges mezőn, ami telis-tele volt kék virágokkal, és engem várt. Még a hangját is hallottam, amint korhol, hogy ennyit késtem...



Alta és Nikosz döbbenten pillant Virágra. Valamit mondani akarnak, de az asszony csak megrázza a fejét. Gecse mozdulatlanul, ijedten gubbaszt Beke lábánál. – Meggyógyulsz hamarost – szipogja Alta. – Most már jó helyen vagy, kihoztunk a halál mezejéről, és viszünk haza, mogyeri földre. Beke lassan csóválja a fejét, és az arcára fájdalmas mosolyt csalnak Alta szavai. – Mogyeri földre? Nem, Alta. Én nem gyógyulok meg. Ez is a büntetésem része. És ezt biztosan tudom. Sok ilyesmit láttam már. Azt hiszem... A lábaimat nem érzem. A derekamtól lefelé mintha nem lennék. Tudom, hogy eltört a gerincem, mert éreztem. Átfordult felettem a ló. Ez nem gyógyul, soha. Nikosz szakállas arcára kiül a tanácstalanság és az aggodalom. Alta keserves sírásba fog. – Na, te leány! Hát nem én leszek az első, aki... – kezdené Beke, de a fájdalom a tüdejében rekeszti a levegőt. – Hazaviszünk, Beke vitéz – mormogja maga elé Nikosz mogyeri nyelven. – Erre esküvést is teszek, bár azt az én vallásom nem nagyon bírja el. De elviszünk. Még nem is olyan bizonyos, hogy... Talán csak... – Nem úgy van, görög. Én tudom. Hallottam, amikor reccsent a csontom. Ezzel még elélne az ember sok esztendeig, a jurtában üldögélve, de minek? – Beke! Nem kell sietned sehová. Az élet még hozhat neked szép éveket, még akkor is, ha... –...ha nem tudok soha többet járni? Mert így lesz. – De még nem mehetsz el, mert nem jött el a te időd! Mint ahogyan Virágé, és a miénk sem jött el, érted? Beke agya nem tisztult ki még eléggé ahhoz, hogy megértse, mit beszélnek a többiek, és legyintve azt mondja: – Ezt én jobban tudom. Köszönöm, hogy kihoztatok. Legalább nem zabálnak fel a farkasok meg a rókák. De az életemmel én rendelkezem, meg a Világügyelő. Ő pedig azt mondja, hogy mehetek, ha akarok. Tőletek pedig kérni szeretnék. Beke Nikoszra és Altára pillant, Virágot és Gecsét nem láthatja.



– Azt akarom, hogy menjetek tovább, ha eltemettetek. De ne égessetek el. Csak úgy, amint minden mogyerit szokás... keletnek, a fegyvereimmel, a nyereggel. Most pedig egy kis időre... hagyjatok magamra. Számvetésem lenne. Nikosz éles szeme észreveszi, hogy Beke jobbja önkéntelenül is a rövid penge felé mozdul, ami ott lapul kék köves markolatával az öve mögé süllyesztve. – Tengri elűzi azokat, akik nem akkor érkeznek hozzá, amikor ő akarja, hanem siettetnék a találkozást – morogja a görög, és finoman kihúzza a kis tőrt a helyéről. – Akkor segíts nekem te, görög! – villan Beke szeme. – Vagy túl gyáva lennél? A te istened persze nem engedi, hogy egy másik embert átsegíts... Milyen isten az, aki... – Beke! Nem szabad! Az ő istene is lehet olyan erős, akár Tengri! – Nem leányok dolga ez, Alta! Ez vitézi dolog! Nincs hozzá... – De van közöm hozzá! Van, mert nem odafönt vár téged az, akihez most annyira sietsz. Hát már ennyire elfelejtetted őt? Hogy a hangjára sem emlékszel? Szeretted te egyáltalán? Alta erőtlen hangja sírásba fullad. – Majd három napig, éjt nappallá téve vigyázott rád, amíg a halál mezsgyéjén jártál! Azt hitted, elengedett volna? Azt gondolod, hogy annyi év szenvedése után csak úgy hagyná, hogy elmenj, és annyit se mondj neki, hogy... hogy... Hát már rá sem ismersz? Hogy mondhatod, hogy az emlékeidben él, és odafönt vár? Beke lassan, nagyon lassan emeli lázas tekintetét a fölé hajló Virágra. Az asszony meggyötört arcának tükörképe tekint le rá. Nézi őt, de szavak nem fogamzanak meg ajkán, csakis a gondolataiban.
Csak a fák tetejét láthatja. A tölgyek koronái alig mozdulnak, de Beke számára mégis úgy tűnik, mintha hullámzó táncot járnának. A két ló közé eszkábált saroglyaféle emelkedik és süllyed az állatok járásának ütemére. Ebben fekszik, mert – bár vagy három hete elmúlt, hogy az élők közé visszatért – lóra nem ülhet. Derekától



lefelé nem mozdul egyetlen porcikája sem, a háta meg mintha beszakadni készülne. Virág teljes két héten át úgy vigyázott rá, mint az anyatigris a kölykére. Senki nem tudta, mikor alszik, mikor eszik. El nem mozdult Beke mellől, akinek sátrat készítettek, és még akkor sem volt hajlandó készülődni, amikor a mogyeri seregutó is nekiindult a sebesültekkel a hazafelé vezető útnak. Nikosz mellettük maradt, noha indult volna másfelé, mert a hivatása úgy követelte: az egyetlen igaz Isten igéjét hirdesse a pogányok között. Ám Virágot ő sem téríthette jobb belátásra. Az asszony egy szent nyugalmával ápolta, őrizte Bekét, etette és itatta, leste minden rezdülését. Már kitárgyaltak mindent, nem maradhatott homályban az elmúlt esztendőkből a lélekben rejtezett egyetlen zug sem. A tévedések, a hibásan meghozott döntések már mind terítékre kerültek, és egyszeriben világosságot kapott köröttük minden. Gecse kétségek között hányódott, s ki tudja, mi okból nem tudott úgy közeledni Bekéhez, mint az apjához. Hiányzott valami abból, ami ahhoz kellett, hogy a nyomorékká lett harcost az apjának tekintse. A sólyommal hajnaltól napestig vadászott, mégis igen szűkös falat jutott csak mindenkinek. A kerecsen galambokat fogott, s a gyönge falatok Bekének jutottak. A közeli, baljós harcmezőt jobbára csak a farkasok és a rókák kerülgették, a nyugati szél még két hét múltán is feléjük sodorta a bomló lódög iszonyú bűzét. Az elhullott harcosokat már eltemették, elégették, kinek mi járt és adatott. A sereg mogyeri és moraván részei felkerekedtek, és zsákmányukkal ki-ki a maga földje felé indult. Virág minden nap halasztotta az indulást, mert Beke erőtlen volt, és hosszú utat nem bírt volna ki. Mikor úgy a huszadik napon nekiveselkedtek az útnak, már csak a távozó mogyeri sereg lovainak elmosódott patanyomait követhették. A tölgyfák koronái tehát sorra elmaradtak Beke feje felett, mint az esztendők, amelyek elszaladtak. Az eget szemlélve jobbára csak elmélkedett, mert aludni alig tudott, és éjszaka sem jött álom a



szemére. Ha napközben el is bóbiskolt a két ló között, az csak olyan volt, mint a nyulak alvása. Felriadt minden neszre, zökkenőre, a lovak halk szusszanására. – Nem lesz ez így jó, asszony – morgolódott Nikosz, amikor egyik esti táborhelyükön Virág a szállásveréshez készülődött. – Nem érjük utol a sereget sosem, túl lassan haladunk. Már túl lehetnek a Dunán. Itt meg alig látok embert, s ha látok is, attól tartok, a hátamba ereszti a nyilat. – Magam is tudom, Nikosz bátya. Láttam azokat a kóbor lovasokat, tegnap az egyik egészen közelre jött. Szlávnak néztem a ruhája alapján. Azt hiszem, megnézett minket magának. Remélem, úgy véli, nem érdemes tőlünk rabolni, mert nincs mit. – A lovakat még elszedhetik. Azok érnek valamit. Az öt ló béklyót kap a mellső lábára pihenőidőben. Nem merik túlhajtani a jószágokat, mert ha valamelyik kidől, az egyik lónak két embert kell cipelni. A nyomok eddig aránylag jól kivehetők voltak. Egészen eddig az estig. – Vihar készülődik, azt hiszem. Szürke a lég a portól. A fecskék is túl alacsonyan keresik a bogarakat – jegyzi meg Beke, akit Nikosz és Virág egy szőnyegre fektettek, és nyerget tettek a feje alá. – Azt mondom, a sátrat ma ne csak hevenyészve verjétek fel. Távoli mennydörgés hullámzik végig a kietlen tájon. Az ég alján néhány villám cikkan, megfestve a koromszín felhősávot. Az égi tárkányok alaposan odavertek az üllőkre. – Nem tetszik valami az Öregistennek – suttogja Gecse, és feszít a sátor kötelékein. A lég sem rezdül. A nyár csaknem a derekán jár, és a táj olyannyira hasonlatos az otthonihoz, hogy Beke erős vágyat érez a végleges maradáshoz. Az egymás mögött sorjázó lovak közé kötözött saroglyából látja a környező vidéket. Szelíd lankák, távoli, kéklő hegyek, melyek nem magasak, és oldalukon smaragdszín erdők sötétlenek. Némelyik hegy magányosan álldogál, mint egy jókora, pusztába hajított kalpag, és éjjelente jelzőtüzek gyúlnak rajtuk.



Azok gyújthatják, akik – tán félelemből – elrejtőztek a mogyerik átvonuló serege elől. Most jeleket küldenek egymásnak, s ebből Beke és Virág tudhatja, hogy a sereg tán arrafelé vonul. Már nem tudják megmondani, mennyi éren, patakon és folyócskán keltek át, hány nádast kerültek meg a sereg nyomdokain. A fű errefelé dús, a víz friss, bőven terem a szamóca, a szeder s a gomba, meg a mindenféle erdei gyümölcs. A vadak rejtőzködnek ugyan, de nyomukat vizslatva Gecse elámul a jókora bőségen. A vihar úgy szakad a nyakukba, mint az áradat. Egyszerre csak iszonyút dördül az ég, s nem messze egy évszázados tölgyet kettészel a villám. Csonkja egész éjszaka ég, kísérteties fénybe borítva a környéket. A hazafelé vonuló sereg által vert út sárfolyammá válik, s a tócsák kisebb tavakká növekednek, mire a zivatar elvonul. Minden csuromvíz a sátorban, Beke ágyát kivéve, mert föléje Virág és Alta külön tetőt eszkábált. A lovak közül kettő is elszakítja a béklyót, de nem rohannak messzire. Gecse másnap hajnalban visszahozza az állatokat. – Úgy nézem, a síknak vége – vakargatja a szakállát Nikosz. Egy dombtetőről, lova nyergéből szemléli az alatta elterülő tájat. – Nem emlékszem, hogy erre jöttünk volna idejövet. – A fő, hogy délnek tartsunk – mondja Virág. Az asszonyba az elmúlt hetekben akkora erő költözött, amekkorát sem Gecse, sem Alta nem tapasztalt soha. Minden gondolata a sebesült harcos. Mellette lovagol, itatja és eteti, lesi minden kívánságát. Ha Beke pihenni akar, azonmód megállítja a kis csapatot, s van úgy, hogy már hajnal előtt ébreszti a többieket Virág szorgos matatása. Mindenkinél előbb talpon van, rendezi a hevenyészett szállást, a lovakat, a málhát, az élelmet. Mert ez minden mogyeri asszony legfontosabb dolga. – Azt mondom, mindig délnek kell tartani. Ha majd elérjük a nagy folyót, ami a Dunába ömlik, átkelünk, és keletnek fordulunk, Nikosz. A seregnek majd csak a nyomára bukkanunk. Meglehet, megállnak hosszabb pihenőre is. – Hacsak nem háborgatják őket azok a vad hegyi emberek, akiket idejövet levertünk – fűzi hozzá Beke, aki a felhőket bámulja feje alá



tett karokkal. A mögötte haladó ló egyenletes lélegzetvétele, a saroglya ringása néha álmot hoz rá. – Azt hiszem, holnap megpróbálok lóra ülni. A kezem jó, a derekam tán elbír már. Ha nem, készítsetek kalodát lándzsanyélből. Majd vezetékre veszitek a lovamat. – Nem ép gondolat ez, te harcos – rázza a fejét a pap. – Ilyennel még két holdig is fekszenek nálunk. Ha valami bajod lesz belőle, én nem tudlak meggyógyítani. Ehhez kevés vagyok. – Akkor majd mondasz értem egy imát az istenedhez – vet Beke lapos pillantást a papra. Nem mosolyog, ahogy szokott, és Nikosz komolyan is veszi a szavait. De Beke nem tud másnap megülni a lovon. A dereka egyszerűen nem bírja el, és amint ültetni próbálják, a fájdalomtól csaknem eszét veszti. Dührohamot kap, üvöltve, káromkodva szidja a frankokat, amiért ilyen rossz munkát végeztek, s nem küldték egyenest az ősök birodalmába. Aztán, mint egy kisgyerek, aki nem ülhet kedvenc paripájára, zokogásban tör ki. Nem szégyelli senki előtt. Később Virág ölébe hajtott fejjel átalussza a maradék napot s az éjszakát. Nikosz azt mondja, a testével baj van, de hát az olyan, amilyen. A lelke az, amin sokkalta nagyobb a seb. Amíg az meg nem gyógyul, nehezebben javul a test. – A fiad azt mondta, tudja ugyan, hogy Beke az apja, de nem érzi – mondja Virágnak csendben a pap. – Azt állította, hogy Beke nem ilyen volt, amikor az álmaiban megjelent. Ő pedig mindig csak azt várta, hogy majd egyszer előtoppan, amikor nem számít rá senki, daliásan, talpig fegyverben, erős pej lován, díszes mogyeri ruhában. Most pedig csak egy szerencsétlen nyomorultat lát. Virág a földet bámulja, s kibomlott hajába néha belekap a szél. – Gecse most is csak egy álmot akar, Nikosz. Azt, amit kisgyermekkorától dédelgetett, amiről azt hitte, valóra válik, ha majd az Öregisten jónak látja. Hiszen látom én, hogy a fiam kerüli őt. Alig szól hozzá, s inkább elmegy a madarával, minthogy vele beszélgessen.



– Beke jobban gyógyulna, gyorsabban visszatérne a lelkébe az akarat, ha a fiával egyenesbe kerülne. Mert a lelke még betegebb, mint a teste. – Azt hiszem, a legtöbb ember fellógatja magát az első fára, ha a gondolataiban meggyökeresedik az, ami Beke számára már a napnál világosabb. Lehet, hogy érthetsz ebből valamit, elvégre pap vagy, még ha görög is. A pusztai ember mindkét lelke a szabadságból táplálkozik. A hatalmas távolságokból, a homályos messzeségbe vesző szemhatárból, a lovak vágtájából, a szabadon száguldozó szélből, a nyári viharokból és a téli havazásból. Ha ezek közül csak egy is hiányzik, a pusztai ember inkább a fél karját vágná le, csak visszaszerezze. Beke már soha nem fog lábra állni, és ő ezt mindkettőnknél jobban tudja. El tudod képzelni, milyen viharok tombolnak most az ő lelkében? És mondd csak, te görög: a te elméd nem zavarodna bele? – Az én istenem azt mondja, hogy a megpróbáltatás, ami meg nem öl, csak megerősít a hitben, testben és akaratban. Az istenem eleve tilt minden meghátrálást, mert hitünk szerint a sorscsapás nem más, mint a Mindenható akaratának érvényesülése felettünk, bűnösök felett. Tán Beke is... valamikor... ott a keleti pusztaságon, esetleg ártatlanokat... – Bolond vagy, mindig is tudtam – legyint Virág mérgesen. Nem éltél velünk, nem tudhatod, hogy ott, aki harcolt, azt a fennmaradásáért tette. Beke pedig még egy kutyának sem vette soha ártatlanul a vérét. Vigyázz a szádra, előttünk legalább! – Az urad jó ember, tudom én azt. De jóságtól még nem forr össze a törött gerinc. Csoda kellene ide, mert máskülönben aligha... – Nem az uram, tudhatod. Asszonya van odahaza, aki várja. – Mégsem beszél róla egyetlen szót sem, Virág leányasszony. Sőt, minden szavából azt hallom, hogy te vagy az asszonya. – Éppen ezért kell mellette megmaradnom, amíg szüksége van rám, Nikosz – enyhül meg Virág. – Ha majd elérjük a nagy folyót, elbúcsúzom tőled, mehetsz, amerre menned kell. Mert mi itt maradunk, bátya. De a gyereknek nem szólhatsz róla, s Altának sem. Értetted?



Nikosz nagyot néz. Tudja, hogy Virággal vitába szállni nem érdemes. Az asszony így folytatja: – Nem megyek haza, mert így akarom. Bekének szüksége van rám, tán a fiára is, ez majd elválik még. De nem vagyok az asszonya, és a mi törvényeink szerint halálos bűn, ha valaki házasemberrel hál. – Hát majd kereszténnyé lesztek, és én összeadlak benneteket, leányasszony – nevet a pap, de Virág vonásai kőkemények maradnak. Nikosz elébe áll, s szemében és tartásában, ahogy karjait összefonja a mellén, ott az ellentmondást nem tűrő eltökéltség. – Nézd csak, te görög! Én ugyan tisztelem a te istenedet, és megengedem, tán erősebb az enyémnél. De Bekénél ne próbálkozz ilyesmivel, ha nem akarod, hogy így nyomorékon is csúffá tegyen. Őt nem fogod megtéríteni, mert nem is lehet, érted? Az ő lelke nem értené meg a te istened szavát. Túlságosan bonyolult előtte minden tiltás vagy büntetés, amit a vallásod kimér. Azt sem értené, miért vétek az, amit ő nem annak lát. Pusztai lelke van, érted, Nikosz? Szüksége van arra, hogy érezze a levegőeget, a szelet, a napot, mint az a madár ott, a Gecse vállán. Köszönöm, mert tudom, hogy jóakarattal tennéd, de kérlek, ne próbálkozz vele. Se nyájasan, se fenyegetve, ha nem akarsz bajt. – Jól mondja a... a feleségem, te görög – hallatszik a saroglya felől, amelyben Beke pihen. Nikosz és Virág egymásra pillant. Egyikük sem tudhatja, mennyit hallott a beszélgetésből Beke. – De az én lelkemhez a te hited, görög, nem fér hozzá se így, se úgy. Csak a bajtársias szereteted, mert azt megtapasztaltam. Én abban hiszek, amiben az apám meg a dédapám, és a hét ősöm hittek, mert a mogyeri tisztelje Tengrit. Tisztelem az ősök akaratát, a tüzüket, a felvágó szikrát, melyben vígan járják szellemtáncukat. Tisztelem az eltávozott lelkeket, s nem különben az élőket. Téged is, görög. És éppen ezért elvárom, hogy hasonlóképpen viseltess te is velem szemben. A segítségedet megköszönöm, de a lelkemmel nem rendelkezhet a te istened. Érted-e? Nikosz bólint. Beke világosan beszélt, mint akinek a gondolatai is kristálytiszták. Virág melléje lép, megigazgatja a takaróját, és megitatja friss vízzel.



– Ki kell cserélni a saroglya egyik oldalát. Maholnap kettétörik a fa – mondja halkan Bekének, és megsimogatja a vitéz kezét. Mindketten tudják, hogy Virágnak egészen más jár az eszében, de egyikük sem szól. Este, amikor egy északról délnek siető patak partján szállást vernek, Nikosz észreveszi, hogy Beke magához vonja Virágot. Alta is félrevonul, aztán amikor Virág feláll, a görög elmaszatolt könnycseppet vél felfedezni a szeme alatt. Nem kérdezi, miért, mert tudja, hogy Virág a nyelvét harapná le inkább, mintsem elmondja azt, ami nem más fülének való.
Beke az úton keveset beszélt, s ha mondanivalója volt, Virágot szólította. Meg sem próbált többé lóra ülni, és csak nagy ritkán kérte, hogy támasszák fel kissé. Ha voltak is fájdalmai, akkor se szólt, inkább megbirkózott velük maga. Virág és Beke között egyre gyakrabban ismétlődtek a suttogássá gyengült beszélgetések, melyek után az asszony egyre kevésbé tudta leplezni megindultságát. Nikosz és Alta ilyenkor csak annyit látott, hogy Beke hosszadalmasan beszél valamiről. Az asszony mellette ült, vagy a férfi mellére hajtotta a fejét. Soha semmit nem mondott el később a többieknek, ők pedig nem merték kérdezni. Gecse is sokat változott, s néha kifejezetten komorrá vált. Az elmúlt hónapokban gyermekfejjel évtizednyi gondot vállalt magára, de Bekéhez nem közeledett ezután sem. Hiába volt Nikosz gyengéd rábeszélése, Gecse inkább elsomfordált, és sötétedésig elő sem került. A sereg nyomát már régen elveszítették, nem is reménykedtek, hogy visszatalálnak a keletre vezető útra. Pedig volt egy olyan is, amelyik a hágókon át egészen Kijevig vitte a vándort, de ez az út messze északra esett. A napok lassú vándorlásban teltek, alig beszéltek egymással, csak az estéli szálláshelyen esett szó Virág és Beke között valamiről, amit a többiek nem tudhattak. Fura volt ez a táj, más, mint a többi. Víz lehetett a közelben, tán egy tó, mert vízimadarak zsivajgását hozta a déli szél. Körös-körül



meredek oldalú hegyek emelkedtek, háromnak is kalap- meg süvegformája volt, mint annak, ami mellett napokkal előtte éjszakáztak. A hegyek oldalára ismeretlen óriások faragtak hatalmas, szürke kőzsákokat, és a lankákon vadszőlő nőtt. – Álljunk meg – kéri Beke, és Virág nekilát szállást verni. – Szép ez a vidék, és jó a levegő. A gyereket hívd ide, beszélni akarok vele. Gecse a zsombék szélén solymászott, vékony bőrszíjból font övéről két kacsa teteme lógott. Kelletlenül, bár tisztelettel lépett Beke mellé. Furcsa érzések forogtak benne az apja közelségében. – Szép kacsákat fogott a madarad, fiam. Ügyesen megtanítottad. Így nem solymászik senki a mogyerinél, de még a kazároknál sem. Csoda ez a madár, valóságos kincs. Te pedig úgy bánsz vele, ahogy senki más nem tud. Megsimogatta Gecse feje búbját. A mozdulat fáradt volt, és lassú, s mintha megcsendesedett volna az idő. – Még nem volt fiam. Egyik asszonyom sem szült fiút, csak anyád. – Az anyám nem az asszonyod – mormogta maga elé Gecse, de már bánta is. Beke halványan elmosolyodik, s nem haragszik. – Nem. Ember előtt nem az, de a Világügyelő tudja jól, hogy ő az én igazi asszonyom. Kár, hogy az ősök másképp akarták. Ezért kerültük el egymást évekig ebben a hatalmas világban. – Az anyám keresett téged. Utánad ment volna a pokolba is. – Tudom. Elmondta, de Tengri valahogy másként látta. Oka volt annak, hogy így vélekedett, azt hiszem, próbát tétetett velünk. Ha kiálljuk, gondolta, az emberek előtt is az asszonyom lehet... Beke elharapja a szót. Az egyik hatalmas, kalpag alakú hegy mögött most ereszkedik nyugovóra a nap. Bíborkarikát rajzol a tető fölé, s a hegy mögött feketén nyújtózik egy távoli gerinc. Gecse nem szól. Ugyan mit mondhatna? Gyermeki eszével fel nem fogja, miként forrong egy férfi és egy asszony lelke, mit jelent éveken át várni a bizonytalanra, s közben messzire űzni a sötét gondolatokat, melyek azt súgják-búgják, hogy felesleges, mert a másik talán már nem is él.



A halál a pusztában mindennapos dolog. A test elfárad, elkopik, és a lélek elröppen az ősök árnyai közé, ennyi az egész. De évtizeden túl is várni valamire, ami talán soha nem következik be, megviseli az elmét, a szívet. – Tudod, miért hívtalak, fiam? Nem sokat beszéltünk eddig, de férfiak között ez így is van rendjén. Egy férfi sose locsogjon asszony módra, csak arról szóljon, ami igazán fontos. – Még nem vagyok férfi – toldja meg Gecse zavarában lesütött szemmel. – Aki képes élelemmel ellátni a családját, aki igazi vadász, az a szememben már férfi – mosolyog erőtlenül Beke, és megpróbál a könyökére támaszkodni. A mozdulat megtorpan, és a nyomorék vitéz visszahanyatlik. – Ez már nem fog menni, fiam. Valami nagyon eltörött odabent. Végleg. Ha egy harcos már feltámaszkodni sem képes... Fiam! Tudom, nincs még férfiöved, mégis megérdemled azt, ami a férfinak kijár. Nem mindennapi dolgot műveltél eddig, s tudom, hogy nem vagy köznapi gyerkőc. Azt is tudom, hogy a felavatáskor nagy ünnepséget csapnak a törzsben, de ezt most nem adhatjuk meg neked. Pedig nagyon szeretném látni, hogy a fiam ott ül a kör közepén, paripa nyergében, és büszkén felcsatolja a fegyverövet. – Majd, ha hazaértünk... hm... apám. – Gecse nehezen mondja ki a szót. – Nem hinném, hogy addig várakozni kellene, fiam. Ha azt mondom, hogy megérdemled, akkor az úgy is van. Ládd-e, én megrokkantam, s ki tudja, mit tervez velem a Világügyelő. Ezt egy férfinak büszkén és bátor szívvel el kell viselnie. Beke észreveszi, hogy a fiú szeme homályosabb, de szóvá nem teszi azt. Ne tudja a gyerek, hogy az apja meglátta a gyengeségét. – Éppen ezért én most azt mondom, Gecse, hogy a mai naptól a felnőtt férfiak közé léptél. Ez pedig a tiéd, örökre, és vissza nem veheti senki, mert én úgy akarom. Beke erőlködve lecsatolja derekáról a széles, hímzett bőrövet, amelyen megannyi csat és karika biztosít helyet a pusztai harcos mindennapi, nélkülözhetetlen dolgainak. Fektében kihúzza maga alól, és a fia felé nyújtja.



Gecse zavartan bámul rá, nem is hiszi igazán, amit lát és hall, s nem meri érinteni a becses holmit. – Vedd el, no! És csatold a derekadra, mert most már a tiéd. Nekem... van másik... Árnyék vetül a vitéz arcára, mert Virág érkezik nesztelenül. Az asszony aprót bólint, és Gecse remegő ujjakkal nyúl a fegyveröv felé. – Majd... odébb varrjuk a csatot, kap másik bújtatót. Most még kicsit bő, de oda se neki – mosolyog Beke. Virág könnyet ejt, de a következő pillanatban már ismét kemény az arca. – Igazán jól áll neked, fiam. És büszke vagyok rád, tudod? A málhában van egy szép, lemezes tarsoly. Ezüstből kalapálta a míves. A tiéd az is. Gondod legyen rá, hogy acél, kova meg száraz tapló legyen benne mindig. A harcos ezek nélkül félig sem ember, és ha nem tud tüzet gyújtani, vét az ősök szellemeinek. Mostantól te gyújtod meg a tüzet. Gecse a vastag bőrövvel a derekán sután téblábol. Köszönné, de nem találja a szavakat. A pusztai embernél általában a gondolat szárnyal. Nyilall, akár a vércse, cikázik, amint a fecskék, s nem a beszéd mutogatja magát úton-útfélen. Beke ezért nem vár a gyerektől szavakat. Hogy nyomatékát adja a rendhagyó avatási szertartás végének, lehunyja szemét, és elfordítja az arcát. – Hagyd, fiam, apádat. Hadd aludjék. Fárasztja az út nagyon súgja Virág, és Beke elmosolyodik.
Az éjszaka nyugtalanul telik a hegyek közti lapályon. Kettőnek lapos a teteje, s az oldalukra faragott kőzsákokon sípol-muzsikál a szél, a harmadik pedig, keletebbre, olyan, akár a csúcsos tetejű sipka. Gecse sem tud elaludni, mert elméjében ott vágtáznak az este történései. Másként néz az apjára, s magában már megfogalmazta, mit fog neki másnap mondani, ha megébred.



Tán ez egyszer el sem megy vadászni, a kerecsent is pihenni hagyja, inkább a saroglya mellett léptet majd, és beszélget az apjával. Sok mondandója lenne, s éppen itt lenne az ideje, hogy belefogjon Még akkor is, ha a pusztai férfiak keveset beszélnek. Hogy történt, a gyerek sem tudja, de Beke egyszeriben megint óriási harcossá emelkedett a szemében. Gecse azt reméli, talán majd megtanítja mindazokra a fortélyokra, amelyeket egy mogyeri tisztnek tudnia kell, hogy a csapatát győzelemre vezethesse. Miért is ne tanítaná? Hiszen ő már férfi, akinek van fegyveröve. Csodálkozik majd a szállásbéli gyereksereg, ha egyszer megérkeznek... Nem! Nem megy vadászni másnap, ez már biztos. Nem hagyhatja magára a családot, mert kell a védelem ezen az ismeretlen földön, ami se nem félelmetes, se nem barátságtalan. Egyszerűen csak idegen. A népek itt úgy elbújnak, mint sehol másutt. Meglehet, félnek a mogyeritől. Szlávok lehetnek, esetleg germánfélék? Afféle szélfútta, de már megtelepedett, állandó szálláson éldegélő földtúrók? Még egyet se látott közülük, de a férfi dolga az, hogy a családot védelmezze. S jelenleg a férfi éppen ő. Mert hát Nikosz mégiscsak egy pap, akinek kezéből az ő egyetlen égi urának parancsolatja miatt kiesne a fegyver. Éjszaka különleges neszeket hall. A nádasból és a mögöttes, meredek hegyoldalból jönnek. Utóbbinál mintha óriások lépdelnének kemény köveken, amelyek csengő-bongó hangot adnak. Őzek és rókák surrannak el a táborhely mellett, világít a szemük, s eltűnnek a sötétben. Ez jó jel. Ahol ennyire óvatlan a vad, ott ember nincs a közelben, s ha van is, nem fog erre kószálni. A sólyom minden zajra kinyitotta szemét, kihúzta magát a földbe szúrt ágason, aztán elernyedt a tartása, s újra elbóbiskolt, jelezve: nincs veszedelmes élőlény a közelben. A lovak se nyugtalankodtak, pedig azok messziről megszimatolják az idegent meg a ragadozót. Virág az egész éjszakát átvirrasztotta Beke mellett. Sátrat nem húztak, mert az éjszaka csodálatosan szépnek ígérkezett, a hold



fennen ragyogott. A csillagok halványabban pislogtak ilyenkor, s a hűsítő szellő alig rezgette a lombokat meg a közeli nádast. Az éjszaka közepén a lovak horkantgatni kezdtek, és a fejüket kapkodták. Mindenki felriadt a zajra. Egy látomás lebbent át a tűz fénykörén, és nem messze tőlük megállt. Nádifarkas volt, jókora toportyán, a szemei vöröses fényben izzottak. A virrasztó Virág jól látta, amint sorra veszi az alvókat, s a béklyót rángató, nyugtalan lovakat. Az állat nem mozdult, de támadó szándékot sem mutatott. Csak állt ott, és a tűzbe bámult. Volt valami fenséges a tartásában. Aztán megfordult, lassan elballagott a nádas nyiladéka felé, de mielőtt végleg eltűnt volna, még egyszer megállt, és rájuk pillantott. Más esetben a mogyeri meglövi a toportyánt, ha túl közelre jön. De erre az egyre senki nem húzott íjat. Mintha a karok bénultak volna le, vagy más erő hatott azokban a pillanatokban –, nem tudta senki. Alta, aki fél könyökére támaszkodva riadtan bámulta a jelenést, megesküdött volna, hogy farkasbőrbe bújt szellemet látott. Nem lehet ritkaság errefelé az ilyesmi, gondolta, idegen földön bármi megeshet. Meglehet, hogy így volt. A mogyeri lélek hitt ebben, s a farkasban nem egy nemzetség az ősapját látta. Ha szellem volt is, nem mutatott rosszindulatot. Békében távozott a nádasba, ahol néhány lidérc is meggyújtotta imbolygó lángocskáját, de Altát és Virágot csak nem hagyta békén az állat pillantása. Biztosra vették, hogy közölni akart valamit. Hiszen vad farkas így nem viselkedik, hanem messzire elkerüli a szállást és a tüzet. Ez meg itt nem is félt a piros lángvirágoktól, és az enyhe éjszakai szellőben csillagokként röppenő szikráktól. Alta némileg megnyugodva hajtotta le újra a fejét. Ha szellem volt a farkas, s nem háborgatta őket, ez azt jelenti, hogy biztonságban vannak. Tán éppen rájuk vigyázott. Ki tudhatja? A hajnal párás levegőt görgetett délről, a nádasokban ébredezett a sokféle vízi teremtmény. Felettük gödények húztak el, és a zsombék életre kelt.



Virág vállára az éjszaka aggódó kezek takarót terítettek. A haja kibomlott, és a karját simogatta, amint a szellő mozdított a fürtökön. A borzongásra, amit a hűvös hajnali szél keltett a mezítelen bőrön, Virág lassan kinyitotta a szemét. Beke mellette feküdt a saroglyában, és álmában is fogta a kezét. A kis bagoly is hazafelé tartott, de félúton még megpihent a közeli kőrisfán. Álmosan pislogott hatalmas szemeivel, és parányi torkát fáradt kiáltás hagyta el. Virág a madárra nézett, és dacosan hátravetette a haját. Kavicsot vagy botot keresett, vagy egy nagyobb göröngyöt. Az ilyen madarat el kell zavarni onnan, ahol beteg ember van, mert csak rosszat hoz. A bagoly párat még huhogott, aztán eltűnt egy sziklaodúban. Virág megkönnyebbülten ereszkedett vissza, s tekintete Beke arcára esett. Valami jóról álmodhat, gondolta, mert Beke arca békét sugárzott. Elgondolta, miként és hogyan lesz, majd ha hazaérnek a sztyeppére. Igaz, a gazdagság nem veti fel őket, mert ebből a háborúból Beke nem sokat visz haza. De a fejedelem megígért segedelmével együtt lesznek, és ő gondozza az urát, amíg csak tudja, s talán fel is épül egyszer, hiszen kedves az Öregisten előtt. Akár gyermeket is szülhet még Virág... Félálomban megjelent előtte a napsütötte folyópart, a távoli otthon képe, a nyári szállások zsivaja és a téli havazások álmos csendje. S ott volt még egy réges-régi nap, egy csendes nyári este, amikor Beke és ő először hagyták el együtt a föld lapos korongját, hogy egybeforrva, ég és föld között lebegve lerázzanak minden szabályt, félelmet és ősi törvényt. Milyen puha és selymes volt a föveny a parton, és a fű, amely elrejtette mindkettőjüket. Aztán a menekülés, majd a vándorlás, s végül Gecse... – Asszony! Asszony! Ébren vagy-e? Virág lassan nyitja a szemét, és Bekére pillant. Vajon meddig alhatott? Tán már az ég koronáján ül a nap, s ő szégyenszemre átaludta az egész reggelt... – Asszony! Én szóltam – hallja újra az idegen hangot, és Virág megretten.



– Ne félj, nem akarok rosszat. Ládd-e, se fegyverem, se pányvám. Virág előtt egy idegen áll. Nem fiatal már, de még messze az aggastyánkortól. Az itteni szlávok ruháját viseli, és a válláról iszák lóg. Az asszony feláll, ruházatát és haját rendezgeti, és bizalmatlanul méregeti az idegent. Gecse is ott van már, s az anyja mögé lépve elszántan markolássza a fegyverövbe rejtett kést. – Nem szokványos errefelé a mogyeri szó, asszony – folytatja az idegen. – Mióta itt élek, most láttam először mogyerit, s mindjárt egy egész sereget. – Merre ment a had? – Nem itt láttam, hanem feljebb. Újholdkor, a Duna mellett. Hazafelé mentek, és némelyik rogyásig megpakolta a lovait. – Mondd, hogy merre menjünk a had után, bátya – kéri Virág. – Rögvest indulunk, az uram – pillant Bekére – csak odahaza gyógyulhat meg. De nagy még az út addig... – Aludtál, asszony, amikor másnak lett volna ott az ideje – szól szelíden az idegen, és a hangja melegen, de furcsán rezdül. – Bár az álomlelked tette a dolgát. Az mindig tudja, mit kell tenni. – Talányosan beszélsz, bátya. Tán beteg a te fejed is. – Csak más, mint a többié, de nem beteg. Látom, amit más nem, hallom, amit más soha fel nem foghat, és tudom, amit a többi csak sejt. Az álomlelked azt tette, amit tennie kellett. Virág mindebből semmit nem ért. Csak azt érzi homályosan, hogy az előtte álló idegen táltosféle lehet, vagy javasember. – Két álomlelket láttam, asszony. A tiédet meg az uradét. Az urad azt mondta, most már készen áll, és arra kért, hogy ereszd el. Aztán az álomlelke elrepült, s magával hívta az igazit is. Úgy repültek a légben, mint két jóbarát. Még nevettek is... Virág szívébe keserves fájdalom hasít. Bekére pillant, és érzi, hogy az erő kiszalad a tagjaiból. Hogyan nem vette észre ezt a pergamenszerű arcot? Milyen köd borult a szemére, hogy nem látta, érezte azt a hideg csendet, ami Beke felől lassan elborította őt és a hevenyészett táborhelyet?



– Akkor ment el az urad, asszony, amikor a tó felől az első fénysugár felszaladt az égre. Meglehet, felpattant a régi, kedves lova nyergébe, s elvágtatott a fénybe. Mert nekem úgy tűnt... A világ darabjaira hull, és Virág szeme előtt bíborköd foszlányai lebegnek. Aztán meglepően hamar tisztul a kép. Ami itt fekszik a saroglyában, az már nem Beke, csak olyasvalami, ami mostantól átadja magát az enyészetnek. Mindannak a lényege, ami Bekét jelentette valaha, most már a sugárzó fényben vágtat, és ott marad mindörökre a tűzben, a táncot járó szikrákban, a vándormadarak röptében és a szellő susogásában. – A te urad már elpusztíthatatlan. Ha ennek a testnek itt megadod a végtisztességet, eltemeted, ahogy mogyeri vitézt szokás, ha megszabadítod minden földi kínjától, ami visszahúzhatja ide a szellemét, az urad úgy éli majd azt a másik életét odafönt, akár a fejedelmek. Virág nem szól semmit. Nikosz akkor tápászkodik, törli a szeméből az utolsó álom maradványait. Megkövülten és bizalmatlanul bámul az idegenre. Gecse az apja mellett gubbaszt, levett föveggel, derekán a tőle kapott fegyveröv. – Az a bagoly – suttogja Virág maga elé –, ott a kőrisfán... Meg a toportyán az éjjel... – A toportyán már hívta, Virág. Láttad a szemét, ugye? Hívta Beke lelkét az a farkas, nővérkém – szipog Alta. De Virág akkor már gépiesen teszi, amit egy asszonynak ilyenkor tennie kell.
A berek fölött táncot járt az ősz eleji szél. Útnak indultak a vándormadarak, elhagyták a zsombékok biztonságát, s a fákról lassú köröket írva hulldogáltak a rőt színű, megfáradt levelek. A hegy oldalából szelíd öbölre látott Gecse, s a nádi útvesztőkben néhány fatörzsből vájt bodony ringatózott. Távolabb csendes volt a nagy tó tükre, s opálosan fénylett, mindig olyan színt öltve magára, amilyen fölötte az égbolt.



Gecse naponta felmászott a kalpag formájú hegy délnyugati oldalába. Agyagszilkében és kis tálkában kölest, tejet, kumiszt hozott, mikor mire tellett. Virág maga faragott kőrisfából könyöknyi bálványt, és egy sziklaüreg hűvös szája elé állította, egy jókora, lapos, mozdíthatatlan, sötétszürke kőre. A bálvány előtt kitárult a táj a nagy tó túlpartjáig, végestelen-végig keleti irányba is, ahol a víz csaknem beléveszett az égboltba. Gecse a bálvány elé helyezte az ételt, és elmondta imáját, amit maga talált ki, s inkább afféle könyörgés volt. Beke sírja nem messze volt innen, lejjebb, a hegy délnyugati lába felé. A különös idegen azt mondta, nincsenek ott más sírok. Mogyeri emberé meg főleg nincs, mert errefelé ő az egyedüli. S ő sem lenne itt, ha több mint harminc esztendeje, Bolgárföldön verekedve meg nem sebesül, és becsületes kalmárok jóvoltából valahogyan el nem jut ide, amit a régiek Pannonföldnek hívtak. Innen már nem vezetett számára visszaút, igaz, nem is nagyon akart hazamenni. Azt mondta Gecsének, tisztességes szláv halásznépek élnek errefelé, meg avarok és germánok. Mind segíti a másikat, nincs torzsalkodás, és nem akarnak a gyengébbek felett parancsolni. Az igazi morva urakat, akik a nagy tó délnyugati sarkában, egy mocsárba épített várban laknak, szinte nem is látják. Békés vidék, bár ki tudja, meddig lészen az. Amint a madársereg szárnyra kapott a tél elől, Gecse lelkét is megborzongatta a mehetnék, de Virág egyre halogatta az indulást. Mindenki érezte, hogy Beke sírját nem akarja itt hagyni, és ez így helyénvaló is lett volna. Az idegent Karának hívták. Egy napon a hegy napfényes déli oldalában egy ősrégi, elhagyott szállásra vezette őket. Csak a kövek voltak már ott, s néhány ledöntött oszlop, fura vésetekkel, meg egy régi szoba apró színes kövekből kirakott padozata. – Ezen a szálláson valaha egy igen gazdag úr élt – mutatta Kara bátya a faragott köveket, melyek szétszórtan hevertek a csalitban. – Sok száz éve annak, hogy itt akkora élet volt. Azok az emberek, akik a régi Róma földjéről jöttek, tudták, hogyan kell jól élni. A szállás jó helyen van, védve a csípős északi szelektől. A vidéknek szláv ura van, de még sose látta erre senki.



– Megleszünk valahogy, Kara bátya – köszönte Virág, és magyarázni kezdte, hogy indulnak hamarost hazafelé, csak erőt gyűjtene még. – Hazafelé? Télidőn? Most már hamar itt vannak a jeges fuvallatok. A part mentén, ahol a hullámok nem háborítják, ma reggel is jégkérget láttam. Azt mondom, a telet húzzátok ki itt. Az én szállásom egy kőhajításra van csak, lenn a nádas szélén. Jó hely az is, a szomszédok jámbor germánok meg északról menekült morvák. Megosztják az élelmet, a tüzet is, ha kell. – Nikosz indulóban van, bátya. Azt mondja, neki mást szabott feladatul az ő istene. Ha ő elindul, mi is megyünk. – Nincs ez jól, Virág asszony. Az a bolond görög csak hadd menjen, ha kedve tartja – legyintett Kara. – De itt vagy te, és ez a kis nyomorék leány. Látom én, hogy beléd is csak aludni megy haza a lélek. A fiad meg azért még nem igazi férfiember. A ti szállásotok, akárhogy is nézzük, két hold, de még négy alatt sem érhető el. Tegyük fel, hogy nem tévedtek el sehol, martalócok sem vágják el a torkotokat, de akkor is a tél közepén érnétek el a legnyugatabbra eső szállások valamelyikét, feltéve, hogy az úton meg nem fagytok, éhen nem haltok, és a lovakat nem zabálják meg a medvék vagy a farkasok. Kara bátya addig-addig győzködte Virágot, amíg az asszony ráállt, hogy maradnak. Hiszen amúgy sem ment volna ő sehova. Megváltozott a világ, s nem is akármekkorát. Kara nem tudott jurtát szerezni, azt mondta, errefelé csak az avarok laktak olyanban, de hát ők messze északra költöztek, a morva gyepű alá, oda, ahol Beke a végzetes sebesülését szerezte. – Ezek a jámbor szlávok itt mind házban laknak. Füstös ugyan, büdös is a mogyeri orrának, de félig a földben van, és télen meleg. Majd lesz nektek is. És lett. Egy nap sem telt bele, Kara fura népséggel baktatott fel Virághoz. Vállukon mindenféle mezei szerszám, másoknál fűrész, balta. Egy sem beszélte a mogyerit, de felhőtlen jókedvükben még danolásztak is munka közben.



Mire az asszony észbekapott, derekukig ért a gödör, amit kiástak. Oldalán padka, közepén mélyedés, melybe szorgos kezek hordták a hegy oldalából a lapos, szürke köveket tűzhelynek. Az erdőből tetőnek való fát húzgáltak le, akkurátusan legallyazták, és estére ott állt a takaros kis szláv házikó, tetején náddal, földdel és a hegyről kosarakban lehordott, ügyesen fejtett gyeppel meg mohával. – Ha jól emlékszem, a családban a férfiember dolga, hogy meggyújtsa a tüzet – fordult Kara bátya Gecse felé. A fiú fülig vörösödött, majd előkotorta a taplót, a kovát és az acélt. Kara szakértő szemmel figyelte a fiú kezének mozdulatait, és elismerően bólintott, amikor a kis füstkígyó felemelkedett a száraz taplóról. A tűzhely fölött a tetőn apró lyukak adtak utat a füstnek. – Tiétek ez a tűz, apáink szellemei, és tiétek is ez a ház. Oltalmazzátok a benne lakókat, ne engedjetek rontást, űzzétek el a gonosz varázslatot, az alvilági Csúzt, Hízt, Fenét és Mirigyet, erdő és mező, s a vizek rossz szellemeit. Fogadjátok tőlünk az áldozati ételt és italt, amit tiszta szívvel adunk, mert nem feledkezünk meg rólatok sem most, sem evilági életünk utolsó napján. A tűz fellobbant, s a száraz gallyakról átkúszott a vastagabb ágakra. A fanyar füst a tető zegzugain keresztül elillant a sötét estébe. – Szépen mondtad, fiam – dicsérte Gecsét az öreg Kara. Aztán ő maga is a tűzbe morzsolt egy falat árpakenyeret, s öntött mellé pár csepp kecsketejet. – A Világügyelő legyen ezzel a házzal és a benne lakókkal.
Nem dúskáltak, de sosem nélkülöztek. A tél jeges északi fuvallatokkal valóban úgy rontott rájuk, mintha eltökélte volna, hogy nem hagy élőt egyet sem. A nagy tó némaságba dermedt, és a jégpáncél néha hatalmasat csattant. Máskor meg éppenséggel úgy csilingelt, mint a táltosok csengettyűi, s a szláv meg germán halászok, akik a lékbe eresztették hálóikat, apró hangyáknak tetszettek a távoli fehérségben.



Hogy Kara bátyónak köszönhették-e, vagy sem, tény, hogy csaknem mindennap megjelent valaki náluk. S aki jött, mindig hozott is valamit. Egyszer néhány keményre fagyott, hatalmas halat, amiről azt állította fura jelbeszéddel, hogy a legfinomabb mind között. Máskor pedig egy hatalmas bála szénával egyensúlyozott fel egy tagbaszakadt szláv legény. Ledobta a lovak elé, aztán ment is volna nagy sebbel-lobbal, ha Virág szelíd erőszakkal meg nem ragadja a subája ujját, hogy kecsketejjel kínálja, mert kumisz már nem volt. Mások kölest, birkafaggyút, árpát vagy lisztet hoztak, ki mit nélkülözhetett. És a jóemberek nem fogadtak el cserébe semmit, szabadkozva igyekeztek vissza a lankás gyalogúton, hogy aztán, mikor leértek, egyre-másra visszaforduljanak, és fura nyelvükön jószerencsét kiáltsanak Virágnak és a szállásnak. Gecse vadászgatott, sólyommal és nyíllal, s előfordult, hogy a zsákmányából semmit nem hozott haza, mert szétosztogatta a nádas menti szállásokon. Ellenséges szemmel senki nem tekintett rájuk, noha a szokásaik ugyancsak eltértek a szlávokétól. Inkább a kíváncsiság hajtotta őket, s amikor a tél az utolsókat rúgta, az első verőfényes tavaszi napon Kara társaságában rögvest jöttek, hogy láthassák a fura mogyeri asszonyt és a fiát, meg a félkarú lányt, akit csaknem elvitt a farkas, aztán a görög szerzetest, aki leginkább hasonlított rájuk a hosszú szakállával, szelíd hangjával. Aztán elmúltak a csendes napok. Egy napon Kara harmadmagával araszolt felfelé Virág hajlékához. – Radomir úr azt mondja – mutatott Kara egy harcsabajszú morvára, aki gőgös kifejezéssel ült a lován –, hogy ez a föld itt az övé. De baj nincs, csak azt akarja tudni, hogy dolgoztok-e neki az idén, mint a többiek, vagy elindultok hazafelé, át a Dunán. Mert akkor ő azonnal a házatokba költözteti az övéit. – Nem értelek, bátyó. Neki dolgozni? Ő lenne a szállásfő? Netán a nemzetség feje? Mi nem tartozunk a családjához, sem azokhoz a jó emberekhez, akik odalent laknak. – Nem érted te ezt a mogyeri fejeddel, Virág asszony. Náluk másféle szokás járja. Itt dolgozni kell az úrnak, ha itt akarsz lakni a földjén, vagy adót kell fizetned. Ami az övé, az nem a tied. Nem úgy



van, mint nálatok, hogy a nagycsalád minden vagyona közös. Cserében ő megvéd majd a martalócoktól, akik állítólag mostanság sűrűn kószálnak errefelé. Bajorok is vannak közöttük szép számmal, de a szlávok között is akad zsivány elég. No, mit felelsz neki? Virág felegyenesedett, kihúzta a derekát. Ne lássa ez a szláv, hogy megalázkodik előtte. Egy mogyeri asszony soha. – Mondd meg neki, hálásan köszönöm, hogy a telet a földjén tölthettük. Fizetnék is, ha lenne miből. De én szabad ember vagyok, és a fiam is az. A görög pap nevében nem beszélhetek, Alta pedig nyomorék, nem dolgozhat akármit. – Azt mondja, ott vannak a lovaitok. Azokat elfogadja nyárig, fizetség gyanánt. – Nyárig? Miért nem mindjárt egy holdig csupán? – sziszegte felháborodottan Virág. – Mondd meg, hogy a lovakat nem adjuk. A mogyerinek a ló az élete. Ha nem lát bennünket jó szívvel, elmegyünk, már holnap. A szláv valamit csikorgott a fogai között, lapos pillantását körbejáratta a gödörházon, a lovakon, s a takaros szállást alaposan szemrevételezte. Kara a fejét csóválta: – Nem vagy abban a helyzetben, asszony, hogy vitázz. Itt övé a hegy, a nádas és a tó partja, egészen Pribina úr földjéig, aki pediglen fejedelem. Tőle kapta, hűbérbe. Azt mondja, ha nem jó így, akkor fel is út, meg le is, de még ma. – Mondd meg neki, apó, hogy egy hetet kérünk – lépett elő Gecse. Jelentőségteljesen igazított egyet az övén és a beletűzött, vékony tőrén. – Ha itt maradhatunk tovább is, én vadászom neki. De ha úgy döntünk, hogy nem kívánjuk a felsőbbségét elismerni, nem talál már itt, ha visszajön. Kara elképedt, de azért fordított. Radomir a gyerekre bámult, aztán elnevette magát, valamit mondott, amit Kara nem fordított le mogyeri nyelvre, majd a szláv megcsapta a lovát, és elügetett. – Nagy a szád, fiam – korholta Gecsét Kara. – Azért nekem tetszett, hogy nem hunyászkodtál meg. Ennek a Radomirnak, aki tán nem is egészen olyan szláv, mint a többi, van néhány markos legénye. El ne kapjanak a nád mentén.



Gecsét nem kapták el. Sem most, sem másnap. Virág pár napig tépelődött, aztán egyszeriben csomagolni kezdett. Tudták, hogy ellent mondani meddő vállalkozás, mert Virág – nevéhez méltatlanul – keménnyé vált az elmúlt évek csapásai alatt, mint a gyémánt. – Megyünk haza – jelentette ki. – Beszéltem Kara bátyóval. Azt mondta, hogy ha előbb nyugatnak tartunk és megkerüljük a tavat, tán másfél nap alatt a túlsó parton lehetünk. Onnan a kereskedők útján mehetünk tovább. Majd bevárunk egy karavánt, amelyik keletnek tart, és velük biztonságban eljutunk Kherszonig. Onnan meg már... Nikosz, aki unta már nagyon a tétlenséget, s majd az eszét vesztette a télen, mikor napjait bezártságban kellett töltenie a kietlen hegyoldalban, mindenkitől távol, most igencsak elcsodálkozott. Virág tavaly azt mondta, nem megy már haza. Mire ez a fordulat? Az indulásig hátralévő időt Virág Beke sírjánál, vagy a kis erdei bálványnál töltötte. Reggel kiment, és csak sötétedéskor jött haza. Alig evett, arca beesett volt, és a szeme körül sötét karikák mutatták, hogy halálosan kimerült. – Két nap van még – ült le mellé Gecse. – Beteg vagy, látom én, hiába mutatod az ellenkezőjét. Most ne induljunk el. – Muszáj. Nem várhatjuk meg azt a szlávot. Még ránk küldi a legényeit. Megbeszéltem... Apáddal is megbeszéltem az indulást. – Apám ügyel ránk, azt tudom, de csak akkor, ha mi is ügyelünk magunkra és egymásra – próbálkozott Gecse. Alta a sarokban csendesen sírdogált. Gyakorta megtette, és senki nem tudta, kit vagy mit sirat ilyenkor. De Alta az ő arany szívével más volt, mint a többiek. – Az apád férfivá avatott, fiam. De még én vagyok ennek a szállásnak az asszonya és parancsolója, tudja ezt Nikosz is. Holnap hajnalban indulunk, és mire a nyár legmelegebb lesz, odahaza leszünk. Virág fáradt mosollyal nézte a fiát, aki minden tőle telhetőt megtett, hogy igazi férfinak lássék. Gecse egy darabig rágta magában a hallottakat, majd lassan bólintott, aztán ment, hogy a lovak után nézzen. Elkövetkezett az indulás napja, és Virág utolsónak hagyta el a gödörházat. A nap már delelőre hágott, amikor először megpihentek.



Egy réges-régi úton poroszkáltak nyugatnak, kerülgetve a nádasokat, a kisebb-nagyobb hegyeket és dombokat. A mocsárvidékkel szegett tó, amit a szlávok Balatinnak mondtak, ott csillogott mellettük, s a túlsó parton itt-ott vékony füstcsík jelezte, hogy arra is élnek emberek. Nikosz egészen váratlanul mondott búcsút. Egy forrás mellett itattak éppen, amikor bajor szerzetesek kis csoportja jelent meg imádkozva, halkan énekelve. A görög egyszerűen csatlakozott hozzájuk. Semmit nem vitt magával, csak a saját lapos iszákját. A lovát Gecsére bízta: – Isten vezessen, fiam, bármerre is visz az utad. Én már mentem volna, tudjátok jól. Ezek a jámbor bajorok csak nem sütnek meg útközben. Tudod, ők nem nagyon szeretik a mi egyházunkat. Engem már az otthoni szállásotokra is azért küldtek, hogy hirdessem az igét. Ahogy elnézem, van hirdetnivaló errefelé is. Nikosz nem engedte, hogy a búcsú túl hosszúra nyúljon. A másik három fel sem ocsúdott, amikor a vallásos dalokat dörmögő szerzetesek mögött lassan elballagott. A meredek domb tetejéről még visszafordult, mosolygott, intett, aztán végleg eltűnt a szemük elől. Gecse gondolatai zabolátlanul vágtattak. Ebben a pillanatban egyetlen napba sűrűsödött minden, ami rövidke életében történt. Ám azt tisztán érezte, hogy most már csak ő az egyetlen, akire anyja és a félkezű Alta a bajban támaszkodhat. Önkéntelenül babrálni kezdett a fegyverein. Igazgatta a tegezt, melyben többféle vessző meredezett, vízimadárra, őzre, nagyvadra való. Íja a tokban ajzatlanul pihent. Beke sok vihart megélt szablyája a nyeregkápa mögött keresztben feküdt a málhán. Gecse most kibogozta a szíjakat, és a szablyát a fegyverövre csatolta. A forrásnál a víz kis medencében gyűlt össze. Körülötte ugyanolyan kövek sorjáztak, mint amelyekről Kara bátya azt mondta, hogy a régi, római emberek faragták. A nádas fölött, az öböl túloldalán büszkén emelkedett a kalpag formájú hegy. Gecse a forrás fölé hajolt. A víztükörből gyermekképű harcos pillantott vissza rá. Szédítő mélyen úsztak el a felhőgomolyok, és ő



valamit megértett abból, ami a múlandó világ és az örökkévalóság lényegét adja. Délután, amikor a jobbról magasodó hegyek lábánál, alig fél nyíllövésre a nádastól továbbporoszkáltak, Gecse észrevette, hogy az anyja bizonytalanul ül a nyeregben. Mellé kormányozta a lovát. Virág lehunyt szemmel, halálos fáradtan, lehajtott fővel ült a lovon. Gecse érintésére megingott kissé, majd visszanyerve egyensúlyát megállította az állatot. Az arca sápadt volt, ajka vértelen. – Elaludhattam, azt hiszem, fiam... – Rosszul vagy, anyám, látom én. Álljunk meg, és éjszakázzunk itt. Alta! – kiáltott hátra. – Gyere és segíts! Gecse látta, hogy Virág nem tud egyedül nyeregből szállani, így óvatosan lesegítették, és a fűre fektették. Virág szinte azonnal lecsukta a szemét, és mélységes mély álomba merült. Alta sírni kezdett. Gecsét a gyengeség látványa mindig feszültté tette, noha tudta önmagáról, hogy még ő sincs igazán a férfierő magaslatán. Tüzet rakott, rendezte a lovakat, és Virág fölé nemezből alacsony tetőfélét eszkábált. Az éjszaka álmatlanul telt. Gecse a zajokat figyelte, amelyek hol közeledtek, hol meg távolodtak. Fegyvereit a keze ügyében tartva szilárdan eltökélte, hogy megvédi hármójukat még a Monyóktól is, akinek pediglen hét szíve van, s nincs nála gonoszabb a föld lapos tányérján, azt beszélik. Hajnalban arra ébredt, hogy az anyja szólongatja. Felült, és kihámozta magát a takarókból. Virág karnyújtásra feküdt mellette. – Gecse! Kisfiam! Arra ne menj, hallod? Arra a rossz lelkek tanyáznak. Mi lesz velem, ha még te is... Virág nem volt magánál, s félrebeszélt. Az arca tüzelt, homlokán veríték gyöngyözött. Gecse kendővel törölte le, és lágyan megrázta anyja vállát: – Anyám! Ébredj! Nincs itt semmilyen rossz lélek. Csak álmodtad... Ébredj, látod, én vagyok, a Gecse. Hallod? Virág lassan, mintha földöntúli kábulatból eszmélne, kinyitotta a szemét, és a fiára nézett.



– Gyere, igyál egy kicsit – emelte a fiú a tömlőt, de Virág nemet intett. – Rosszat álmodtam, kisfiam... Azt hiszem... Mind ott volt, aki... akik már régen... – Megijesztettél. Azt hittem, félig már odaát vagy. – Odaát? – mélázott Virág. – Talán. Lehet. Azt hiszem, lassan itt az én időm is, fiam. Érzem. Az ilyesmit az ember... Elfogyott bennem az erő, Gecse. – Csak beteg vagy, anya. Most pihenünk, aztán meggyógyulsz, és megyünk is tovább. Van még a nyárból, hazaérünk, ne félj. Majd én vezetlek benneteket. Alta Virág mellett térdelt a harmatos fűben. Őzszemei riadtan ugráltak Virágról Gecsére, s vissza. – Vigyél vissza, fiam, a hegyre. Megkeressük Kara bátyót, megkérjük, hogy segítsen máshol szálláshoz. – Visszaforduljunk? De miért, anyám? Ekkora nagy utat betegen megtettél már, visszafelé nem lenne erőd. Én meg nem tudok veled mit kezdeni, ha... – Ne félj, kisfiam, kibírom. Tengri majd megsegít. Tudod, azt gondolom, ha... ha visszafelé megyünk, talán megjön az erőm. Ahogy egyre távolodtunk, úgy gyengült el mindenem. – Beke nem akarja, hogy elhagyd – suttogta Alta, és lesütötte a szemét. – Így gondolom én is, húgom. Az éjszaka többször is hallottam a hangját. Hívott engem. Virág a tenyerébe fogta a fiú kezét: – Milyen nagy és erős az én fiam. Most már te védelmezel minket. És elkísérsz vissza a hegyre. Úgy-e? Nem szeretnék semmit sem jobban. Gecse bólintott. A lovak dobbantottak, mintha egyetértettek volna, vagy csak nekik is mehetnékjük támadt. – De nem tudsz megülni a nyeregben, anyám. Inkább saroglyát csinálunk. Vigyázunk rád, ne félj. Kara bátyót megkeressük rögvest, ha megérkeztünk. Biztosan segít.



Alta és Gecse kínkeservesen emelték a saroglyára Virág erőtlen, ernyedt testét. Az asszony szemei fénytelenné váltak, és mereven bámult valahova. Délre már elhagyták azt a félig leomlott tornyot is, amit századokkal előtte a római légiók katonái építettek. Szemben terpeszkedett a kalpagforma hegy, oldalán elvadult szőlővel és gyümölcsfákkal. Beke sírja ott rejtőzött. Gecse az anyja mellett lovagolt, figyelte, leste minden mozdulatát, kívánságát. Virág nem sokat kért. Néha vizet, de ételt egyáltalán nem. Az eget nézte, a felhőket, amint lassan elúsznak fölötte. Néha mély álomba merült, máskor pedig, amikor Gecse csendre intette az aggályoskodó Altát, mert nem akarta Virágot felébreszteni, az asszony egyszerre csak érthető, csengő hangon szólt hozzá. – Ne a gödörházhoz menjünk, fiam. Először az apád sírjához vigyél. Máris érzem, hogy... visszatér az erőm... Pedig még a reggeli állapotánál is gyengébb volt, ám ő másként érzékelte. Amikor Beke sírja mellett – amit egy magányos nyírfa tövében ásott meg Virág, Nikosz és Gecse azon a szomorú napon megálltak a lovak, már a fejét sem tudta felemelni. Gecse és Alta vigyázva emelték le a saroglyát a lovak közül a fűbe. Nem messze tőlük őzgida iramodott a nádas felé, anyja nyomán. Virág azt kérte, hogy az árnyékban pihenhessen, a fa alatt, karnyújtásra a sírtól. A nyírfa tövébe bőrt terítettek, s Virág feje alá összetekert nemezcsíkot egyengetett Gecse. – Itt jó lesz. Most kipihenem magam, aztán indulhatunk... haza. Gecse nem szólt. Nem élt még sok nyarat, de néhányszor látta, miként fogy el az erő az emberből, végérvényesen és visszavonhatatlanul. A gondolattól megrémült, de sarjadzó férfiúi hiúsága nem engedte, hogy jelét adja. Magabiztosan tette a dolgát a lovak körül, szálláshelyet épített a nyírfától nem messze, ahol a bokrok takarták az idegen szemek elől. Délutánra járt, amikor Alta vékonyka, síró hangját meghallotta. A fiú épp sátrat szerkesztett nemezből és ágakból. Alta Virág mellett gubbasztott, simogatta az asszony homlokát, és az arcán könnyek peregtek.



Virág lehunyt szemmel feküdt Alta ölében, karjai ernyedten pihentek teste mellett. A haja kibomlott, és Gecse akkor látta csak, milyen sok a sötétbarna szálak között az ezüst. – Gecse – szipogta Alta, és ép kezének ujjaival Virág csapzott haját simogatta. – Gyere. Hallgasd, mit beszél szegény. Gecse letérdelt az anyja mellé. Virág, mint aki álmában beszél, s néha értelmetlen szavakat használ, lassan, alig hallhatóan szűrte a fogai között: – Szép a... jurta. Szépek a szőnyegek a rácson... Beke, honnan hoztad? Szegénykém, mennyit szenvedtél érte... A kalim... Megfizeted egy ilyen... Értem te ezt a sokat kifizetnéd? Visszajöttél... Tudtam én, hogy visszajössz... De nem volt... már több... időm... Kérlek, ne szidj meg. Virág néha egészen érthetően beszélt. Gecse pontosan tudta, mit jelentenek a szavak, és az, hogy Virág már nem földi ember fülének szánja azokat. – Indulni akar, Alta. Különben nem beszélne ilyesmiről – suttogta megindultan Gecse, és gyermekarca megvonaglott a lelkét mardosó fájdalomtól. – És most nem tudom, mi a helyes ilyenkor. Ha menni akar... ha mennie kell, ő tudja, nem szabad visszatartani, ugye, Alta néném? Alta csak a fejét rázta. Vállai megremegtek, Virág fejét a melléhez szorította. – Azt hittem, hogy... ha hazajössz... többet nem hagysz magamra – rebbentek a szellőnél is gyengébb szavak. – Nem... csapsz be, úgye? Megvársz, nemsokára... ott leszek... Csak ez a nehéz kő... ne lenne a... mellemen, Beke. Úgy szorít... nem... jön... a levegő... Virág mellkasa aprókat emelkedett és süllyedt. Gecse érezte ujjain a csuklón szaladó ér leheletnyi lüktetését. Egyre lassabban és lassabban dobbant a fáradt szív. – Beke... Beke, várj meg! Így, látod... így most jó. Veled repülni jó, Beke. Add ide a kezed... milyen hűvös... és erős. És milyen könnyű minden. Tudtam, hogy... még egyszer... Megvársz engem... Megvársz... Virág ajkát úgy hagyta el az utolsó hang, ahogy a röppenő szellő semmivé válik.



– Mosolyog – sírta Alta, miközben Virág haját simogatta. – Találkozott Bekével. Hozzá beszélt végig... Most pedig elment vele. – Most... mit kell tennem? – dadogta a fiú. – Meg kell nyitnod az ajkait, hogy a lelke... a lelke... A nyírfa levélkéi rezzentek, lágy fuvallat szaladt át a hegyoldalon. – Ezek ők voltak – mondta rekedten Gecse, és könnyben úszó szemével az égre pillantott. – Ezért akart visszajönni ide, hogy találkozhassanak. – A haldoklók mindig tisztábban látnak. Ők tudják, merre kell indulni, csak hagyni kell őket elmenni. Azt beszélik, valami nagy fényességet lát, aki elindul... Talán a tűz égi atyját vagy tán Tengri arcát. Csak a táltos tudná megmondani. – Nincs itt most táltos, Alta. Csak te meg én. És... ők ketten – javította Gecse, aki úgy érezte, hatalmas súlyok nyomják a vállát. – Pedig jó lenne, ha volna itt táltos. Ez most az ő ideje. – Odatalálnak nélküle is, néném. Az ilyen igaz emberek mindig megtalálják az utat. Látnak a sötétben is, mert a léleknek nincs szüksége zsarátra. – Meg kellene mosdatni Gecse. Nem bírom egyedül... – Neked kell, nővérem. Ebben nem segíthetek. Hozok a tömlőben vizet, meg kerítek nyírfakérget. Ide temetjük, apám mellé. Legalább holtukban együtt lehetnek. Gecse kivonta a kését, levágta mindhárom varkocsát, és a jobb arcfelén mély sebet ejtett. A vér a nyakára csörgött, be az inge alá. Így követelte a gyász. A hold lassan felkúszott az égre, és aranyszínű hidat vert a nagy vízre, a nádtól szegett öblöt mintha kettévágta volna. Beke sírja mellett egy másik halom emelkedett. Komor sötétség áradt a nagy hegyből, s Gecse tüzet gyújtott. Nézte a szálldosó szikrákat, amelyek néhány hűvösebb fuvallatra kiugráltak a tűzből, kacskaringóztak, keringtek és a végén elhaltak, valahol magasan a feje fölött. Alta már aludt. A fiú maga alá húzott lábbal ült a tűz mellett, s a lángvirágokba bámult. Érezte, hogy a lelkében még nem tisztult le semmi.



Összefüggéstelen gondolatok kavarogtak, képek tűntek fel a semmiből. Ott volt Beke, amint el akarta kérni tőle a sólyom által elejtett zsákmányt. Beke, ahogy az elővéddel vágtázott, és soha nem volt szabad megszólítania, mert Virág így akarta. Tán, ha tudta volna... És ismét látta az apját, amint a saroglyában fekve foggal és körömmel küzd az életéért, és aki egymaga avatta férfivá egyetlen fiát, mert errefelé nincs mogyeri szállás, sem táltos. Micsoda időt élhetett volna most egy táltos! Gondolataiba még bekúszott néhány kép az otthoni szállásról. A pajtásokról, akik nem fogadták el igazából soha. A nyergesmesterről, az íjkészítőről, a tárkányról, aki napestig kormos arccal verte az üllőt, és keze nyomán halált hozó szerszámok sarjadtak. És Virág! Hol van már az alig öklömnyi Kabuk, aki az erdőben, télvíz idején látta meg a napvilágot? Hol vannak a halászok, akik télen a lék mellé guggolva várták a zsákmányt, és mindig kikérték a gyermek Gecse véleményét, mert jó szeme volt a haljáráshoz. Virág! Miért ilyen hirtelen? Igaz, ha a Világügyelő vagy tán a fiai és a lányai, akik a Holdat és a Napot igazgatják, úgy akarják, mindenkinek rögvest indulnia kell. Élt és gyökeret vert benne a meggyőződés, hogy anyját egyenesen maga a Legnagyobb szólította, mert kedves volt előtte Beke és Virág egyaránt. Az Egyedülvaló mindenkinél bölcsebb. Ha az ember nem is, ő mindig tudja, mit miért tesz. Ha úgy gondolta, hogy Beke mellett ott kell legyen a választottja, az igazi asszonya, akkor az úgy van jól. Gecse maga sem volt egészen tudatában, hogy lassan az övébe csúsztak az ujjai, s megkeresték a kis éles kése markolatát. A tűz mellől félbetört hasábot emelt fel, és bálványt kezdett faragni. Egy hosszú ruhájú, lebomló hajú nőalakot. A hajnal a pislákoló tűz mellett találta. Feje a mellére csuklott, ölében ott feküdt a csaknem kész bálvány, a néhai Virág áldozati szobra.



Kara bátyóra a nádas szélében talált rá. Lova patáinak dobbanása felrázta az öreget a szundikálásból. Kara felállt, süvegét a fejébe nyomta, az arcán a részvét fájó mosolya bujkált. – Tudom – mondta kurtán. – Láttam, amint visszaérkeztetek. Az anyád most már jó helyen van, fiam. Nem is lehetne másutt jobb helye. – Láttad, amikor eltemettük? Miért nem jöttél oda? – Nem voltam ott. Csak... tudom, hogy így történt. Tán az éjjel... Valami nem hagyott aludni. Egy pillanatra úgy éreztem, hogy az anyád szólít, valamit megköszön... Nem is tudom. De ezek szerint valóban ő járt nálam. A lelke köszönt el. Nem mindennapi asszony volt. – Most hogyan tovább, bátyó? Csak Alta nővérem maradt, mert elment a görög pap is. Idegen ez a föld nekünk, mihez kezdjünk rajta? – Tengri mindig megmutatja az utat, fiam. Csak rá kell hagyatkozni. Egymagad nem tudsz visszamenni a nagy folyók közé. – Bátya! Gyere velünk haza. Ha hárman vagyunk, mégiscsak... – Nem megy, fiam. Most már nem. Tán még tizenöt esztendeje esetleg... Én már itt maradok. Túl sok a gyökér, ami ide köt. Ládd-e, nem élnek errefelé se olyan rossz emberek. Ezek a szláv népek, meg akik ide telepedtek, inkább a békességet szeretik. Meg aztán van már közöttük, akiben az én vérem csörgedezik... – Nem beszéltél soha feleségről. – Nem is, mert az sose volt – húzta ki magát hetykén az öreg. – Tudod, ezek a népek más vallást tartanak. Van, aki a régit, és Perunnak áldoz még, de van, aki az új módit. Ami Rómából jön. A menekült szláv fejedelem, Pribina úr meg a fia, ők is hajlanak a római kresztnyikek vallására. Én meg úgy gondoltam, nem rúgom össze a port egyikkel sem, s jó nekem magamban. Amit én tudok, azt más nem, ezért van rám szükségük. – Miből élsz akkor, bátya?



– Én-e? Füvekből, növénykékből, fakéregből. Orvosságot csinálok belőlük. Gyógyítom az embereket, ahol csak lehet. Nem hallottad még, hogy azt mondják: a bolond mogyeri? – Nem értem a nyelvüket, Kara bátya. – Majd megtanulod. Na, ne keseredj el, fiam. Az élet rendje ez. Akit szólítanak, annak menni kell. Hidd el, apádnál és anyádnál nincs boldogabb ebben a pillanatban, az Öregisten kéklő egében. Én meg... álmot láttam. Sokszor látok álmot, amit más emberek nem. De ez titok, fiam! – tette a szájára az ujját Kara. – Azt álmodtam, hogy keletről meg délről mogyerik jöttek. A Dunánál megálltak, szállást vertek, aztán általjöttek ide, a Balatin mellé. – Fura egy álom, bátya. De nem hiszem, hogy mostanában így lesz. – Amit én eddig megálmodtam, az szép sorjában be is következett. Csak nem tudtam, mikor. Az már a Világügyelő dolga, miként rendezi. Kara hallani sem akart arról, hogy Gecse és Alta külön vonuljon, örökösen csak bujkálva Radomir uraság szeszélye elől. Még aznap lehozták a hegyről a négy lovat, és megmaradt holmijukat. – Van valaki, aki egymaga él a feleségével. Innen úgy egynapi járásra, nyugatra, a tó könyökénél. Innen nem látni oda – intett fejével Kara a távolban kéklő hegyvonulat felé. – Holnap odaviszlek benneteket. Az már nem a Radomir földje, Pribina úr népe lakja. Becsületes halászemberek meg fazekasok. Pestekben égetnek edényeket, abból élnek. Van arrafelé egypár papféle is, amolyan kresztnyik pap, de azokat én inkább elkerülöm. Ha tovább megyünk, délnek, a tó könyöke után ott van a nádban, szigetre építve a Pribina úr vára. Erős vár, nem veszi be azt senki. Aki eddig megpróbálta, mind a mocsárba veszett. A fia is ide jár, a Kezilo úr. – Ha úgy akarod, bátya, akkor... De azért majd mégis haza akarok kerülni. Amikor alkalom adódik, indulok, Altával vagy nélküle. Kara a sűrű, lelógó bajusza alatt mosolygott: – Te tudod, fiam. Addig még befagy egypárszor ez a tó. Ha valaki, hát Kara tudta, hogy innen nem olyan egyszerű a hazatérés mogyeri földre. A Dunáig még csak-csak. Aztán a Duna meg a Tisza mellékén, Bolgárföldön, kevesen verekedték át magukat



egyedül. Még lejjebb, a hegyek között vagy a Duna vidékén ismét alattomos veszélyek lesnek a vándorra, aki ha gyenge, menthetetlenül elvész. De Kara nem akarta ennek a gyerekembernek elszedni a maradék lelkesedését. Különben is: az élet bármit hozhat. Lehet, hogy esztendő múltával, egy kalmárcsapattal útnak indul, de az is, hogy holnap az Öregisten forgat vele terveket. – Nem kell annyira sietni. Csak akkor veselkedik az okos ember útnak, ha előtte mindent megszámított. Ha már mindenben bizonyos. Akkor odaér – okította Gecsét, és a fiú elbizonytalanodott. Azt azonban érezte, hogy az öreg mogyerire jobb hallgatni.
A nádas végében vadbivalyok csörtetnek. Hatalmas állatok, fekete hátukra, oldalukra rászáradt a sár. A nádi emberek jól tudják, hogy a bivalyokkal összerúgni a port nem szerencsés. Tiszteletben is tartják a területüket, a pákászok is messzire kerülik. Gecse ámulva fedezi fel a nádban megbúvó életet. A kalpag formájú hegy és az északnyugatra lévő testvére között végestelenvégig nádvilág húzódik, magába rejtve az apró kunyhókat, békességet adva a lakóknak. A hegyek oldalában földbe vájt vagy gerendából rótt házak állnak, öt, hat is, egymás mellett. A furcsa szláv meg germán nép, amely bennük lakik, teszi a dolgát szorgalmasan. Irtja az erdőt a szántóföldnek, égeti az ugart, járja a nádrengeteg útvesztőit az ingatag bodonyokkal, hogy minden napra ott legyen a családi tűzhelyen a táplálék. Gecse számára merőben új ez az élet. Arra emlékszik még, hogy a mogyerik lenézték azokat, akik a földet túrták napestig, hogy majd learathassák a termést és elvessék a jövő évre valót, aztán kezdjenek mindent elölről. De Gecse lelkében ezekkel az emberekkel szemben sem megvetés, sem rossz érzés nincs. Akivel eddig találkozott, azok mind harcot vívtak a mindennapokért, ugyanúgy sírtak és nevettek, mint a mogyerik, és ugyanúgy haltak meg, ha eljött az idő.



Gecse a tűz mellett sokat beszélget Kara bátyóval. – Megláttál valamit, te gyerek, amit a magunkfajta nem vesz észre a nagy pusztai boldogságában. Csak, ha már itt van, ezek között az emberek között, akkor látja igazán, hogy nem nagyon létezik többet vagy kevesebbet érő ember. Csak jó vagy rossz ember van, ki hogyan ítéli meg. Ládd-e, mindegyik élni akar, és nem kér mást, csak ezt az egyet. Ha az ura mondja, csakúgy harcba megy és verekszik, mint bármelyik nép. Gecse némán hallgatja Karát, akinek arcát vörösbe vonja a tűzfény. – Most ezek a szlávok meg szlovének is keresik a helyüket, tudod, fiam? Az egyik fele a kresztnyikhez húz, a másik meg az északi Rasztyiszláv urat óhajtaná. Akik a tó nyugati sarkában laknak, azok nem bánják, ha kresztnyik papok mondják meg, miként kell az igazi istent imádni. Pribina úr is így akarta, akit egykor elkergettek Nyitra várából. Kedves volt a frankoknak, azért kapott itt birtokot. Ezen fogsz te is élni ezután. Kara megpiszkálja a tűz szélére hengeredett, égő hasábot. Óvatosan, ahogy minden mogyeri teszi. Alta némán gubbaszt a sarokban. Gecse nem mondja, de a gondolatai ismét hazafelé száguldanak. Tán ezt fogta fel valamiképpen Kara, mert így folytatja: – Én ugyan nem küldelek, fiam. Gondolkodj el azon, hogy nem muszáj innen úgy elszaladni. Befogadtak engem is, látod. Ebben nem különböznek a mogyeritől. De ne csak ezért ne siesd el. Tudod, amit álmodtam, hogy jönnek a mogyerik, abban én hiszek. Azt nem tudom, hogy mikor, de jönni fognak, meglásd. És akkor jól jön nekik, ha van valaki, aki szállást csinál, ha érted, mire akarok kilyukadni. Gecse érti is, meg nem is. A hajnal első sugarai ébren találják. A sólyommal a vállán, a hajnali párában kigyalogol a nagy tó partjára. A ködben nem látszik a túlpart. Mozdul a nádi világ, zörren a sás, és a nádrengeteg felett a bivalyok panaszos bőgése hullámzik. – Na, te madár – szól a sólyomhoz. – Kerülj egyet.



A sólyom egyetlen mozdulattal a sűrű levegőbe veti magát, és gyors csapásokkal evez egyre feljebb. Gecse elveszíti szem elől, csak a hangját hallja. Amint a madár felvijjog, megbolydul a nádas. Álmos vízimadarak kapnak rémülten szárnyra, vagy a vizet taposva szaporán menekülnek. Gecse füttyent, hosszan, ahogy szokta, és a kerecsen, mintha a semmiből vágódna le, szemvillanás alatt a vállán terem. A keleten gomolygó párából most emelkedik ki a vérvörös napkorong.