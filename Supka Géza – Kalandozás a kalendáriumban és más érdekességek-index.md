---
master_file: "[[@SupkaGezaKalandozas]]"
---
# Index for Supka Géza – Kalandozás a kalendáriumban és más érdekességek.pdf

Tartalom
KALANDOZÁS A KALENDÁRIUMBAN ÉS MÁS ÉRDEKESSÉGEK
A futó évek margójára A hatalom szimbolikája Szerkesztői megjegyzések



KALANDOZÁS A
KALENDÁRIUMBAN ÉS MÁS
ÉRDEKESSÉGEK



A futó évek margójára
[1942]



Kalandozás a kalendáriumban
Tizenkét esztendő múlva – ha ugyan lesz még kedvünk holmi jubilálgatásra érdekes évfordulót ülhet meg az emberiség. 1954-ben lesz ugyanis kétezer esztendeje az emberiség egyik legnagyobb blamázsának. Julius Caesar Krisztus előtt 46-ban kénytelen volt bevallani, hogy az a naptár, amelyet addig hónapról hónapra hídépítő mérnök főpapjai, a pontifex maximusok kihirdettek, fityinget sem ér: a rosszul begombolt lajbit újra kell gombolni.
A rómaiak naptára ugyanis már addig is szörnyen zűrzavaros volt: holdévet tartottak hivatalosan, de azért persze éppúgy a Nap járása szerint éltek, mint azóta is bárki a világon, aki a Sarkkörtől délre él. Aztán, hogy a holdév és a napjárás közötti különbséget valahogy kipótolják, minden második esztendőben egy külön hónapot iktattak be az esztendőbe, s ezt „mercedonius”-nak, vagyis „ráadás”-nak nevezték el. Persze ez is állandóan ingadozott, hol 22, hol meg 23 napos volt. De azért mégsem felelt meg a céljának, mert a mondott esztendőben már éppen egy fertállyal, 90 nappal járt a polgári élet a hivatalos naptár előtt: a papi naptár szerint még gyönyörű őszi időnek kellett volna lennie, amikor valójában már zimankós hideg uralkodott.
Konfúzióval kezdődik Európa története
Julius Caesar belátta, hogy ez így nem megy tovább. Ezért a hidászmérnök papok nagyérdemű testületét szépen félretolta – a diktátorok megengedhetik maguknak az ilyen luxust –, s eléhívott egy egyiptusi csillagászt, Szoszigenészt, lenne szíves a rómaiak kátyúban rekedt naptárát rendbe hozni. Szoszigenész összecsapta a kezét, amikor a római időszámítás kotyvalékát meglátta, s azt a tanácsot adta a diktátornak, hogy mindenekelőtt teremtsen tiszta helyzetet. Jelentsék ki, hogy ami most van, az nem gilt: ez az egész esztendő egy bolond év, amelyben senki sem ismeri ki magát. Julius Caesar megfogadta a tanácsot, és szégyenszemre ugyanannak a pontifex maximusnak, aki eddig minden



holdhónap elejét kiáltotta ki, most be kellett a fórumon jelentenie, hogy ez az esztendő „annus confusus”, vagyis „zavaros év”. Hát ilyen konfúzus évvel indult aztán neki az emberiség egy új jövendőnek, s 1628 éven át az új, úgynevezett Julianus-naptár szerint számítgatta az idejét.
Az új naptárral a hídépítő papok egyik fontos funkciója fölöslegessé vált. Eddig ugyanis ők voltak azok, akik minden holdhónap elsején kihirdették az új hónapot. Ezt a kihirdetést vagy kikiáltást a „caleo” igével fejezték ki. S mivel a kölcsönök kamatait is mindig elsején kellett fizetni, azért az üzletemberek az adóskönyveiket a „caleo” igéről „calendarium”-nak, vagyis „kikiáltási naplónak” nevezték el. A hónap kihirdetése tehát eztán elmaradt, de az adóskönyv, a kalendárium megmaradt és fennmaradt mindmáig, amikor az emberek már rég elfelejtették, hogy a kalendárium voltaképpen tisztára üzleti könyv.
Hogy a kalendárium fogalma és neve fennmaradt, abban természetesen nagy része van az európai középkor latin kultúrájának, amely ezután is latin nyelven emlegette a hónap elsejét, a „calendae”-t, vagyis a „kihirdető napot”. Csakhogy most már az ünnepek, a szentek évfordulói, a szerencsés és szerencsétlen napok felsorolása s főként a jövendőmondás lett a kalendárium fő hivatása. Amelyik kalendárium nem hozta a „százéves jövendőmondót”, az egyszerűen nem kellett a népnek. Így például a berlini Tudományos Akadémia, amelynek Poroszországban előjoga volt a naptárkiadás, Nagy Frigyes király parancsára és a „felvilágosodás” korhangulata értelmében, az 1779-i naptárból kihagyta ezeket az időjóslásokat. Az eredmény az volt, hogy az egész kiadás az akadémia nyakán maradt. Miután pedig az Akadémia ebből a jövedelemből fedezte a kiadásait, szégyenszemre kénytelen volt az 1780-as esztendőre újra kinyomatni ezt az „esztelen babonát”, ahogy a száz évre szóló időjóslást még az előző évben maga is jellemezte. Hiába: a pénz beszél, a kutya ugat...



Berlini kaland
A hónap elsejét jelentő „calendae” szónak azonban volt egy, a kalendáriumnál még kalandosabb származéka is, a „kalandos” szó, amelyet a magyarban már 1211-ben ki lehet mutatni. Igaz, akkor még nem jelentett abenteuerlich-et, hanem csak „egyesületi tagtársat”, később „szövetségest”. A kalendáriumnak erre a furcsa származékára pár esztendő előtt Berlinben figyeltem fel, amikor a legrégibb berlini belváros utcáin kódorogva, egyszerre csak igen magyarosnak tetsző utcatábla ugrott a szemembe, amely szó szerint így hangzott: „Kalandsgasse”.
Nem lehet itt semmi tévedés, gondoltam, ez – bárki lássa – kalandos utca. S mivel a mai német szótár egyébként ezt a szimpatikus szót nem ismeri, nyilván magyar importról lehet csak szó. Első pillanatban arra véltem a dolgot, hogy talán abból az időből datálódik ez a név, amikor Mária Terézia őfelsége idejében Hadik óbester uram vezérlete alatt egy svadron magyar huszár tisztelte meg látogatásával a porosz fővárost. (Az óbester úr akkoriban emléket is vitt Berlinből a császárnő őfelségének: egy tucat bőrkesztyűt rekvirált a berlini boltosoknál. De nem volt benne köszönet, mert a fránya németek csupa balkezes kesztyűt adtak az óbesternek, ami pedig igen tiszteletlen célzás volt holmi balkezes viszonyokra, amikkel a császárnő őfelségét az ellenségei, igazán minden ok és indok híján, gyanúsítgatták.)
Később aztán szót ejtettem egy helybeli „mindentjobbantudó”-val, aki könyv nélkül ismeri Berlin minden egyes régi házának történetét, pletykáját. S most aztán kiderült, hogy az én vaksejtésem csakugyan való igaz: a „kaland” utca- és háznevet csakugyan tőlünk, magyaroktól profitálták a derék berliniek, persze olyan régi időkben, hogy akkoriban a berliniek Dunáját, a Spreet sem nevezték még ezen a németes nyelven, hanem eredeti vend-szláv szóval Zpriawának mondották.
(Ugyanezen alkalommal kiderült az is, hogy nemcsak a „kaland” nevű igen fontos kultúrterméket köszönhetik a magyaroknak a berliniek, hanem egyáltalán az egész városukat is, lévén, hogy Zsigmond magyar király – mint német császár – volt az, aki sokfajta adósságai fejében 1415. október 22-én örök zálogba adta ezt a várost az eddigi nürnbergi várgrófoknak, a Hohenzollerneknek. Meg is van itt a városi levéltárban az az esküformula, amellyel Berlin város lakói a mondott napon Zsigmond magyar király hűségéről a hohenzollerni Frigyes gróf hűségére



térnek át. A Hohenzollernek tehát egy magyar király huszárhadnagyos gavallériájának köszönhették a maguk szép fővárosát. Zsigmond király viszont könnyű szívvel ajándékozhatta nekik ezt a fővárost, mert hiszen volt neki elég más fővárosa: Budán, Bécsen, Augsburgon kívül – a legrosszabb esetben akár még Jeruzsálemet is odaajándékozhatta volna, mivelhogy az Árpádok révén annak is királya volt, legalábbis névleg.)
Most azonban aztán csakugyan fúrta az oldalamat, hogy is származott hát ide a porosz fővárosba ez a magyar „kaland”?
A magyar kalandosok
A következő érdekes dolgokat sikerült erről a berlini kalandról kibogarásznom. Magyarországon vagy hétszáz évvel ezelőtt, úgy 1211 körül, egy furcsa szövetkezés létesült, amely eleinte inkább csak papokból álló asztaltársaság volt, s ez minden hó elsején ült össze szeretetvendégségre. Mivel pedig ezek a papok latinul beszéltek egymás között, a hónap első napját pedig latinul calendae-nek hívják, ezért a társaságukat is erről a calendae-ről nevezték el. De száz év alatt már teljesen elmagyarosodott a latin szó, és 1348-ban Csanád esztergomi érsek már ilyenformán erősíti meg ezt a papi társulatot: „Confraternitas, vulgariter Kalandos.” Később már nemcsak papok lehettek a tagjai, hanem világiak is. Így például Zsigmond király is közibük tartozott, sőt hamarosan nőket is befogadtak tagjaik sorába.
Eredetileg arra szolgált ez a Kalandos társulat, hogy a papok biztosítsák kölcsönösen egymás tisztes eltemetését. Szóval olyan temetkezési egyletféle alakulás volt, amely még az állami elismerést is kivívta nálunk, úgyhogy volt olyan országos törvényünk is, amely súlyos pénzbüntetést rótt ki arra a papra, aki a hónap eleji lakomáról elmaradt. A társulat aztán mindinkább politikai irányba tolódott el: olyan titkos hatalmi szervezetféle lett belőle, úgyhogy különböző trónkövetelőink és királyjelöltjeink is jónak látták belépni. (Mint ahogy III. Napóleon is a „szénégető” carbonari-szervezet tagjává lett, amikor az ő segítségükkel akarta a francia trónust elfoglalni, s aztán amikor a carbonariszervezethez tartozó Orsini bombamerényletet intézett a szervezetükhöz hűtlenné vált III. Napóleon ellen, akkor egyszeriben rossz híre kerekedett a



carbonariknak. Egyébként hasonló folyamat játszódott le mostanában is Franciaországban. A Harmadik Köztársaság megalakulásában nagy szerepet játszott a hetvenes években a „Marianne” nevű szervezet. Amikor aztán a Köztársaság megerősödött, akkor a „Marianne” egyszeriben nemzeti szimbólummá lett: szobrokat készítettek róla, és bélyegekre rajzolták az elképzelt képmását, a frígiai sapkás leányzót. Az 1940-es összeomlás után aztán a Köztársaságnak tulajdonították Franciaország minden baját, s ekkor „Marianne”-t hivatalosan detronizálták – azóta többé nem szerepelhet sem a hivatalos, sem a magánéletben.)
A politikától már csak egy lépés (rendszerint ballépés) a szó mai értelmében vett „kaland”, pláne amikor már mindenfajta kétes elemeket is befogadtak maguk közé a kalandosok. S amikor végül a nők is tagjai lehettek a „kalandosok társulatának”, akkor megszületett a „kaland” szó mai értelme (de még nem maga a szó): a bizonytalan célkitűzésű, gyakran szexuális vonatkozású élmény körülírására. A „kaland” szót magát csak 1805-ben vonta el Verseghy a régi „kalandos”, „kalandoz” szóból. De nem tudta talán, hogy ez a szó, ebben a rövidített formában, már a régi Berlinben is létezett.
A berliniek ugyanis még akkoriban vették át tőlünk ezt a szót, amikor még nem volt meg ez a „szexuális” mellékértelme, hanem még csak tisztán a katolikus papság kölcsönös önsegélyző és kari érdekeit védő intézménye volt. A „calendákon”, vagyis a hónapok elsejein tartott lakomák alkalmával a tagok járulékokat fizettek, utóbb jótékony adományokat és alapítványokat is elfogadtak, s amikor laikusokat is bebocsátottak a társulatba, azokkal bizony alaposan megfizettették ezt a kitüntetést.
Egy rosszul végződött »kaland«
Az így egybegyűlt pénzeket aztán a berlini katolikus papok úgy gyümölcsöztették, hogy a város területén nagy telket vettek, s azon – a kor viszonyaihoz képest – óriási házakat építettek. Ez volt az úgynevezett Kalandshof, amely még pár évtizeddel ezelőtt állott, éspedig a mai Klosterstrasse 92. számú ház helyén. Erről a Kalandshofról kapta aztán a nevét a Kalandsgasse is.



Berlin régi történetében különben eléggé drámai szerepet játszott egy ízben ez a „Kalandos társulat”. Ugyanis – a városi levéltárban lévő dokumentumok bizonysága szerint – 1367 áprilisában az egyik „kalandos úr” (Kalandsherr, ahogy az okirat nevezi) ugyancsak kalandos tervet forralt ki magában. Hundewerper névre hallgatott, és wrietzeni apátúr volt. Április elsején (talán csak éppen a bolondnap kedvéért) ugyanis elhatározta, hogy a derék berlini polgárok háza tetejére kitűzi a vörös kakast.
A polgárok azonban hogyan, hogy nem, idejében tudomást szereztek az apátúr gonosz tervéről, s még mielőtt végrehajthatta volna, lefogták és megbilincselték őt. Ilyen esetekben aztán pláne fontos szerepe jutott a kalandos urak összetartozásának. Az apátúr káplánja, Eusebius mester, nyomban elrohant a Kalandshofba, s hírül vitte paptársainak a méltatlanságot, amely Hunderwerper apáturat érte. A társulat azon nyomban deputációt menesztett a brandenburgi kegyelmes püspökhöz, hogy kegyúri főhatalmánál fogva rögtön szabadítsa ki az apátot a berlini polgárok börtönéből. A polgárok azonban ezúttal keményen tartották magukat, s nem szolgáltatták ki a papot. Erre a püspök a kalandos konfraternitás kívánságára nagy átok alá vette Berlin városát: a templomokat és kápolnákat becsukták, az örökmécsest az oltárok előtt elfújták, a harangok nem szóltak többé, misét nem mondottak, s a szentségeket nem szolgáltatták ki. S mindezt még csak valahogy eltűrte volna a város polgársága. Csakhogy az átok alá helyezett várost a többi keresztény város bojkott alá fogta, nem érintkezett vele, s ezzel megszűnt Berlin egész külkereskedelme.
Hát ezt aztán már csakugyan nem bírta el a város. Végül kiadták az apátot a püspöknek; de nem sok köszönet volt benne, mert a rárakott bilincsektől úgy elnyomorodott a szegény Hunderwerper, hogy ettől fogva képtelen volt papi hivatását betölteni. Mire a püspök arra ítélte Berlin város tanácsát, hogy kártérítést és évjáradékot fizessen az apátúrnak. Ilyen szomorúan végződött ez a „berlini kaland” a berliniekre nézve...
Ilyen hosszú út vezet a római pontifex maximus hónap elejei „kikiáltásától”, a „calendae”-től, az adósok könyvén, a „kalendáriumon” keresztül a „kalandos társulatig” s innen Hunderwerper apátúr furcsa kalandjáig.



A kapus-Istentől az aranykor Istenéig
A kultúréletnek alig van fogalma, amelyet gyakrabban használnak, mint a hónapok neveit. Születésünk hónapjától halálunk hónapjáig, az iskolai év hónapjain keresztül a fizetések dátumáig egész életünket átszövik a hónapok. S valljuk be, mégis alig-alig tudunk róluk valamit: miért hívják a januárt januárnak, a februárt februárnak. Csak gépiesen megtanuljuk kisgyermekkorunkban a sorrendjüket, s aztán többé eszünkbe sem jut életünk folyamán, hogy kissé utánakutassunk: mit is mondanak számunkra ezek a hónapok, minő emberi múlt fűződik a nevükhöz. Pedig, mint sok ezer esztendős kultúrhagyatékunknak, sok érdekes mondanivalójuk van olyan korból, amelyet egyébként nagyon kevéssé ismerünk. Egy-egy hónap neve valóságos vetítőfény, amely mélyen bevilágít a primitív ember gondolkodásába, félelmeibe, vallási hitébe.
Már maga a „hó” (hónap) szó is érdekes megfigyelésre ad alkalmat. Ugyanúgy származéka a „hold”-nak, mint a német „Monat” a „Mond”-nak vagy a latin „mensis” a görög „méné” (hold) szónak. Ami arra mutat, hogy az évnek hónapokra való felosztása nem a viszonylag változatlan Naphoz, hanem a folyton változó s így pontosan megfigyelhető Holdhoz alkalmazkodott. Ezeket a holdhónapokat aztán, hogy meg lehessen egymástól különböztetni, különböző nevekkel, vagy egyszerűen számokkal látták el. Mai sorrendjük ezen a kevert névadáson alapszik: egyik részüket nevekkel, a négy utolsó hónapot pedig sorszámokkal jelöljük.
A régi Rómában márciussal kezdődött az esztendő, csak Kr. e. 153-ban esett meg első ízben, hogy az állam legfőbb tisztviselői nem március elsején, hanem január elsején léptek hivatalba, ettől fogva nagyrészt januárral kezdték az évet. A nap azonban még igen-igen sok ideig bizonytalan volt, hiszen az első holdváltozástól függött, amely napon a pontifex maximus kikiáltotta (caleo) a hónap első napját (Calendae). Sőt még a kereszténység is több mint másfél ezer éven keresztül bizonytalankodott az Újév dolgában: hol december 25-én, hol január 6-án, hol meg általában az ádventtel kezdte az évet. Mindössze 1691-ben történt, hogy XII. Ince pápa végérvényesen január 1-jére helyezte az év kezdetét.



A Szerencse-Isten
Ami mármost a január szó eredetét illeti, tudnunk kell, hogy az óitáliaiaknak volt egy pásztor-királyuk, akit Zan néven tiszteltek. Ezt a latin nyelv későbbi alakulása éppúgy Janná formálta át, mint ahogy az ugyancsak Z-vel kezdődő Zeus paterből idővel a latinban Juppiter lett. Ezt a Zan vagy Jan királyt a mitológia ősi törvénye szerint a későbbi korok istenné avatták át, s kettős fejjel egy szakállassal és egy szakálltalannal – ábrázolták, amelyek tarkójukkal illettek egymáshoz. Ez a kettős fej (a biceps) a Napot és a Holdat, a nappalt és az éjjelt, illetve a kettő egyesülését kívánta ábrázolni. Később a szakálltalan fej is szakállassá vált, s most már úgy magyarázták, hogy Jan isten-király voltaképpen őrszem, amely előre is, hátra is figyel, éjjel-nappal őrzi a házak ki- és bejáratát. Minélfogva a kapukat most már „janua”-nak, Jan isten hajlékának tisztelik. Kultuszát Numa Pompilius, a legenda szerint Krisztus előtt 715–672 között uralkodott római király, aki a rómaiak egész vallási életét megszervezte, építette ki. A monda szerint Jan isten-király egykori palotája az egyik római dombon állott, amelyet az ő tiszteletére Janiculusnak neveztek el. Numa a Jan isten kultuszát még tovább fejlesztette, amennyiben a római Forumot, amely jelképesen a latin népcsalád otthona volt – hiszen itt égett a latinok örök házi tűzhelye –, odavezető kapukkal építette körül. Ezek voltak az úgynevezett „jani”, vagyis Janus-ívek. A legrégibb ilyen Janus-kaput, amely a téglaégetőhegy aljában a Suburrából (vagyis az Alvárosból) a Forumra vezetett, különleges Janus-kultusz székhelyévé tette. Itt állították fel az isten ércszobrát, s ennek a kapunak mélységes szimbolikus jelentőséget adtak a római nép életében. Ha ugyanis a római haderők kivonultak a városból az ellenség elé, akkor ezen a kapun keresztül meneteltek kifelé. Ilyenkor ki kellett a szimbolikus kapu szárnyait nyitni. A nyitott Janus-kapu háborút jelentett tehát. Márpedig igen rossz előjel lett volna, ha ezt a kaput bezárják, mielőtt a hadsereg visszatért. A háborús állapotot tehát általában a nyitott kapu, a békét a zárt kapu jelentette.
Janus isten-király (akinek nevéről és foglalkozásáról később általában minden kapust „janitor”-nak neveztek) ilyenformán minden kezdésnek, minden kezdetnek lett a szerencseistene. Idővel például már a világegyetem teremtőjének is őt tartották, és mindenesetre az emberi születés védőjévé is őt tették meg. Feleséget is adtak neki, Dea Jana, vagyis Diana, a Hold istennője személyében.



Mint a kezdések védőistene, a hajnali órákat neki szentelték, s elnevezték Pater Matutinusnak (a Hajnal atyjának). Numa Pompilius pedig, amikor az addigi tíz hónapos évről áttért a tizenkét hónapos évre, az esztendő első hónapját is neki szentelte, „Mensis Januarius” néven. (A tíz hónapos esztendő emléke pedig továbbra is megmaradt: az év négy utolsó hónapját máig is „hetedik, nyolcadik, kilencedik és tizedik”, vagyis „Septem, octo, novem, és decem” számjegyű hónapoknak hívjuk). Mi már csak röviden „január”-ként ismerjük, s közben elfelejtkezünk az öreg latin szerencseistenről, akinek hónapja főként a házasságkötésekre volt alkalmas, amiért is az attikai görögök a januárt egyenesen „gamélion”-nak, „nászi hónapnak” nevezték. A januárban született gyermekek pedig örököltek valamit a régi misztikus Szerencse-Istentől: a pennsylvaniaiak szerint az ilyen gyermekek különösen hajlamosak arra, hogy léleklátókká legyenek.
A tisztulás hónapja
A február valamikor az év utolsó hónapja volt, s ezért ragasztották hozzá a szökőnapokat. Az év utolsó hónapjában pedig illett az embereknek maguknak is megtisztulniok, másrészt az elhunytak tisztulását is elősegíteniök. Ezért a hónap második felét az ilyen tisztulási ünnepek jellemezték. Innen származik a „február” név is. Bármennyire közelfekvő lenne is a láz latin nevével, a „febris”szel kapcsolatba hozni ezt a rendszerint egészségtelen, nedves hónapot, a szó mégsem innen, hanem a „fibrá”-ból (a németben ugyanez a különbség megvan a lázat jelentő Fieber és a bőrhulladékot jelentő Fiber között), a bőrrostok nevéből ered. Mégpedig egy igen furcsa latin népszokás kapcsán, amely a tisztulással, főként az asszonynép megtisztításával függ össze.
Február 15-én ülték a rómaiak a Lupercalia ünnepét, amelyen rendszerint egy kecskebakot vagy hím kutyát öltek le áldozatul. Az ünnep végén a kecskebak lefejtett bőrét szíjakra hasogatták, s aztán ezekkel a szíjakkal a kezükben végigrohangászták a várost, s ahol nőre bukkantak, a szíjjal végigvágtak rajtuk. Ezeket a szíjakat fibrának (bőrhulladéknak) hívták, majd általában minden, az ünneppel kapcsolatos tisztulási eszközt „fibruá”-nak vagy „februá”-nak hívtak. Külön igét alkottak ebből a szóból: „februo”, annyit



jelentett, hogy „tisztít” (persze vallásos értelemben), „meglakol”, „elégtételt ad”. Sőt a mithomán rómaiak természetesen külön istenséget is alkottak a szóból, Februus istent, az elhunyt lelkek vagy általában az alvilág istenét, akit aztán a görög Plutóval azonosítottak. Ennek az istennek szentelték aztán általában a „tisztulás” (vagyis más latin szóval: a „purgatorium”) fogalmát.
A Mensis Februarius, vagyis a „tisztulás hónapja” – a dolog természetéből folyóan – általában a nők hónapjává lett, amelyben a férfinak „elégtétellel” tartoztak a maguk természeti gyengesége miatt. Ezek az összefüggések aztán általában termékenységi hónappá tették a februárt, s az ekkor ült Lupercaliaünnep is ilyen értelmezést kapott.
Az Egyház, mint minden antik hagyatékba, ide is bekapcsolódott, illetve szublimálta az átvett régi fogalmakat. Február másodikán üli meg a „Boldogasszony tisztulása” ünnepét (a gyertyaszentelőt, amelyet 494-ben Gelasius pápa alakított át a Lupercaliákból, éspedig abban a fogalomkörben, hogy Szűz Mária a Krisztus születése utáni negyvenedik napon ment a főtemplomba, hogy tisztulását égő gyertya mellett ülje meg). Ám az Egyház általában februárra keltezte a legtöbb női emléknapot (a németek egyes helyeken még ma is „Weibermonat”-nak hívják a februárt). Erre a hónapra esik ugyanis Brigitta, Anna-Mária (a terhes asszonyok védőszentje), Veronika, Agáta, Dorottya, Apollónia, Skolasztika, Eufrozina, Eulália, Katalin, Juliana, Eleonora, Irén, Margit és Valpurgisz emléknapja.
Az angolok is Wives–Fest–Day-nek hívják február másodikát. A népszokások pedig Európa-szerte tipikusan asszonyhónappá avatják februárt. A vénkisasszonyok hátára ajtószárnyat kötnek, s úgy kergetik őket végig a falun. A lányok kiállnak a kapukba, s úgy várják a kezükben szíjjal futkosó legényeket: odatartják a hátukat vagy tenyerüket, s ettől a szimbolikus veréstől termékenységet vagy legalábbis férjet remélnek. Külön asszonyünnepeket is ülnek sok helyütt ebben a hónapban, s az ilyen ünnepekről a férfiakat szigorúan kizárják. Azok csak estére kerülhetnek elő, vacsorához, amelynek végével az asszonynép ölébe veszi a férfiját, s elviszi az asztaltól, ha bírja, egészen az ágyig.
A háborús hónap



Abban az időben, amikor az év még tíz hónapból állott, az év első hónapja a március volt. Illett, hogy ezt, a Rómát alapító Romulus király legendás atyjáról, Marsról nevezzék el, akinek neve ezt jelentette: „a ragyogó”, „fényes”, s így nyilván valamilyen Napistenség lehetett, a tavasznak, vagyis a természeti év kezdetének istene. A március hónap első napját tartották az ő születésnapjának, s papjai, a Salii ezen a napon fegyvertánccal ünnepelték névadó istenségüket. Ezek a papok éppen erről a táncról, az ugrálásról kapták nevüket: („salio” latinul a. m. „ugrál”, „táncol”), tehát olyasféle szerzet lehettek, mint a mohamedánoknál a táncoló dervisek. Ősrégi dalaiknak, amelyeknek szövegeit már ők maguk is alig értették, néhány töredéke megmaradt: ezek a legrégibb latin nyelv ismert maradványai.
Mivel a rómaiak hadjárataikat rendszerint a melegebb időjárás bekövetkezésével indították meg, közelfekvő volt, hogy a tavaszisten ünnepe egyben a háborúskodás istenségévé is lett: a „ragyogó” Mars hamarosan a harc istenévé lépett elő, akinek fegyvereit éppen ezek a Salii-papok őrizték templomukban, s a tavaszi körmeneteken vagy pedig általában a minden háborút megelőző körmeneteken ezeket a pajzsokat, lobogókat (labarum) hordták körül. Ugyancsak ezeken a tavaszi ünnepeken áldozták fel Mars istennek a föld zsengéit, s ilyenkor ülték meg a Ver sacrumot, a Szent Tavaszt. Az ünnep lényege az volt, hogy Marsnak áldozták a növényzet zsengéjét, az állatok fiatalját s az emberiség ifjúságát, éspedig azzal, hogy a fiatalokat kikergették a Városból, az országból: menjenek maguknak háborúval új hazát szerezni. Több itáliai törzsnek letelepülése az Appennini-félszigeten ennek a Ver sacrumnak volt köszönhető.
Mars születésnapján, a Mensis Martius elsején, megújították az előzőleg eloltott régi háztüzeket is: új, hatalmas, friss tüzeket gyújtottak a tűzhelyeken, s főként a Forum legfőbb tűzhelyén (innen maradt fenn Európa egyes vidékein a tavaszi máglyák gyújtásának szokása). Az új tűzön kenyeret sütöttek, amelyet a katonák – Mars Isten legközvetlenebb hívei – között osztottak szét. Ez volt a Martis-panis, vagy panis Martialis, a katonakenyér, amelyből utóbb a marcipán lett, vagyis az egyik legfinomabb édességfajta. (Egy másik katonakenyérféle éppen fordított utat tett meg. Ugyanis a régi osztrák időkben volt egy K. k. Verpflegskommission, a hadsereg ellátását irányító bizottság, amely egységes katonakenyeret juttatott a hadseregnek. Ennek a kenyérnek „Kommissionsbrot”, majd rövidebben „Kommissbrot” volt a neve. S mivel rendszerint nem valami ínycsiklandozó eledel vala, azért a bakák általában mindent, ami nem volt jó, „komisz”-nak neveztek el. Amíg tehát a római



közember kenyeréből finom csemege neve lett, addig az osztrák ármádia kenyeréből a magyar nép száján a „hitvány” jelzője lett.)
Mars hadisten emléke már rég kiveszett a március hó fogalmából, de a tél elmúlásának, a tavasz megszületésének ünnepét még mindig a március fogalmához kapcsolta az emberiség, s ennek megfelelő babonás szokásokat fejlesztett ki márciusban. Így március 15-én, a hírneves „március Idusán” ülték meg Itáliában az Anna Perenna ünnepét, aki eredetileg valószínűleg valamilyen holdistennő lehetett, s ünnepe az örökké kihunyó, majd újra feltámadó éjjeli istennőt dicsőítette. Ebből formálódott ki az Esztendő vénasszonyának ünnepsége, akit március 15-én ünnepélyesen elégettek (nálunk is megvan a nyoma az úgynevezett kiszehordás szokásában), s az olaszok még ma is elégetnek (bruciar la vecchia = elégetni a vén banyát). Innen aztán persze már csak egy lépés volt, hogy az Anna Perennában egyáltalán valamilyen éjjeli démont, vén boszorkányt lássanak, akit el kell égetni. Következésképpen aztán március 15-e egyáltalán a boszorkányok nagy napja lett, akik ezen a napon kötözött seprűnyélen lovagolnak fel a magas hegyekre (Blocksberg), hogy ott megüljék a „boszorkányszombatjukat”. Így lett március tizenötödike általában a nyugtalanságok böknapjává.
A szerelem hónapja
Ha a márciust Romulus atyjának, Marsnak szentelték, csak méltányos volt, ha a rákövetkező hónapot Mars kedvesének, Venus-istenasszonynak dedikálták, annál is inkább, mert hiszen a naptárt reformáló Julius Caesar a maga családjának ősanyját tisztelte ebben az istenasszonyban. Márpedig Venus mellékneve „aprilis” volt. Ez a szó az „aperire”, „megnyitni” (tulajdonképpen ad-parire) igéből ered. Venusszal kapcsolatban eredetileg a szülési aktusra vonatkozott ez a „megnyitás”. Mint naptári fogalmat aztán úgy magyarázták, hogy ezen a napon hivatalba lépett konzulok, akikről tehát magát az illető esztendőt elnevezték, hivatalosan „megnyitották” hivatalba lépésük napján, „Aperilis” vagy „Aprilis” elsején az esztendőt.
Hogy a szülést előmozdító s a tavasz újraszületését jelképező Venus asszonynapjából, az április elsejéből, hogyan lett a Bolondok napja, arra nézve



igen sok megfejtési kísérlet van; valljuk be, egyik sem meggyőző. Tudjuk, hogy különböző neveket visel ez a nap. Angliában „All fools Day” („minden bolondok napja”), Franciaországban „poisson d'Avril”, (áprilisi hal), Olaszországban hasonlóan „il pesce d'aprile”, Németországban „Narrentag” a neve. A szláv területen egészen az újabb időkig ismeretlen volt ez a népszokás, és nálunk is csak újabban honosodott meg. Az érdekes az, hogy Németországban is csak 1631 óta ismerik. Ha nem lennének bizonyos naptári nehézségek, talán még leginkább az óitáliai Saturnaliákból származott középkori „Bolondünnep”-re lehetne visszavezetni, amelyet a középkorban „festa stultorum” vagy „follorum” néven emlegettek. A baj csak az, hogy ezt a napot, amelynek első nyomát a 12. században fedezzük fel, nem április elsején, hanem december 28-án (az Aprószentek ünnepén) vagy pedig újév napján ülték meg. Mert egyébként sok lehetősége van a kétfajta népszokás összefüggésének. Hiszen a bolondünnepen a diákgyerekek gyerekapátokat, gyerekpüspököket és gyerekpápát választottak, akik a templomokban rendszeres liturgikus szolgálatot végeztek és körmeneteket tartottak. Az ünnep mind szabadosabb formát öltött, mind durvább szövegű dallamokat énekeltek hozzá, sőt már lasciv táncokba is elfajult a dolog. Miután egy időben már nemcsak a gyerekek, hanem az alsóbb szerpapok is részt vettek ezeken a bolondériákon, külön nevet is kapott az ünnep: „festum hypodiaconorum”. A pápák, a püspökök, a francia és a spanyol zsinatok már a 13. század óta tilalmazták ezt a vallást gyalázó szokást, amely azonban továbbra is fenntartotta magát, főként francia földön, úgyhogy a Sorbonne-nak még 1544ben újabb tiltó rendszabályokat kellett kibocsátania, sőt még a dijoni parlament is foglalkozott vele 1552-ben.
Ismétlem: nem tudom az újévi és az április elsejei bolondnap között az összefüggést rekonstruálni. Mindenesetre feltűnik, hogy az utolsó franciaországi tilalmakkal körülbelül egy időben, 1538-ban jelentkezik német földön egy furcsa népszokás, amely talán átmenetet jelenthetett a kétféle bolondnap között. A mondott évben ugyanis az augsburgi országgyűlés április elsejére nagy valutarendezést tűzött ki: ezen a napon kellett volna a szerfölött megromlott pénzeket új, értékesebb pénzekkel becserélni. Erre a napra óriási spekulációkat akartak a bennfentesek végrehajtani. S amikor aztán az április elsejei valutareform mégis elmaradt, a spekulánsok alaposan ráfizettek manipulációikra, minélfogva közröhej tárgyává lettek. Ettől fogva április elsejét a német területen „az elbolondítás napjának” emlegették.
Az áprilisi tréfa persze nem mindenkor sikerül jól. Éppen Magyarországról van egy 1891-i adatunk, amikor is az ilyen idétlen tréfa ugyancsak tragikus következményekkel járt. Valamelyik magyar vidéki városban két nő, az anya és



leánya, öngyilkossá lett, mert egyik ismerősük április elsején levelet írt nekik Budapestről, hogy az itt katonai szolgálatot teljesítő fia, illetve bátyja, haditörvényszék elé került. A törvényszék halálra ítélte a fiút, éspedig azért, mert – lekopott a cipősarka!
Ennél már istenesebb a magyar gazdának az a régi előírása, hogy méheit április elsején vagy pedig április első hetében, lehetőleg szerdai vagy csütörtöki napon eressze ki első röptükre, mert így lesznek méhecskéi abban az esztendőben szorgalmatosak, kövérek és elevenek.
Két harcos asszony hónapja
A „május” hónapnév eredete igen zavaros. Eredetileg volt egy görög Maia istennő (a szó maga görögül „anyókát” vagy „dajkát” jelent), akinek Zeusszal volt viszonya, s ebből született Hermész isten. Aztán volt külön a rómaiaknak is egy Maja nevű istennőjük, Vulcanus isten neje, a tavaszi termékenység istennője. Végül volt egy „deus Majus” istennév, ez a „magnus” (nagy) szó fokozásából eredt, és „hatalmas, nagy istent” jelentett, vagyis Juppiternek volt a mellékneve. A Julianus naptárreform idején, ahogy a márciust Marsnak, az áprilist Venusnak, ugyanúgy a májust Juppiternek szentelték, s elnevezték „mensis Majus”-nak. A hozzáfűződő rituálék azonban a két termékenységi istennő kultuszához kapcsolódtak. Így például a római Maja istennőnek május elsején egy vemhes emsét áldoztak ünnepélyes körmenet után, s ezt az emsét elnevezték „majalis”-nak. A középkorban az emseáldozat elmaradt, de maga az ünnepség mint „majális” fennmaradt. Maja istennő neve különben egy más formában is megmaradt. A rómaiak ugyanis „Majestá”-nak (a görög „megista” = legnagyobb) is nevezték, s az eredetileg csupán ennek az istennőnek kijáró „majesta” címet később más istenségekre, sőt földi uralkodókra vagy pedig általában „fenséges” fogalmakra is kiterjesztették. Ez újra egyik példája a címek devalvációjának.
A május hónap első napja különösen termékeny volt babonás és mágikus népszokásokban. Mindenekelőtt a kétféle – a görög és a római – Maia és Maja: az öreg banya és a fiatal tavaszistennő között lejátszódó harc játszik itt szerepet a május elsejét megelőző úgynevezett Walpurgis éjjelének hagyományaiban,



amelyeket a keresztény középkor természetesen ismét átalakított a maga képére és hasonlatosságára. Az öreg banya képét a boszorkányok öltik magukra, akik ezen az éjszakán, a Walpurgis éjjelén, szabadon röpködhetnek a világban, mert ilyenkor van a nagygyűlésük a Blocksbergen. S ezen az éjszakán halálra üldözik a fiatal nőt, Walpurgis-Maját, a tűzcipellős és aranykoronás ifjú szüzet. Aki Walpurgist üldöztetése közben megvédi és házába beengedi, azt arannyal jutalmazza az üldözött szent. A szimbolikus harc az öreg boszorka és a fiatal szűz között természetesen nem más, mint a téli hóviharok utolsó erőfeszítése a megújuló szűzi természet ellen. A happy-ending – a természet rendjénél fogva egyáltalán nem kétséges: az új tavasz diadalmaskodik. Ám ezt meg is kell ünnepelni. Maja-Walpurgis diadalünnepét meg kell ülni, mégpedig azzal, hogy királynővé koronázzák Maját. Ez a „májuskirálynő”-választás rítusa. S a legény, aki őt megmentette, jogfolytonosan „májusi király” lesz. A folyton megújuló természet győzött, tehát fel kell állítani diadalmi jelvényét, a májusfát: a sallangokkal ékített koronájú fatörzset, amelyet a többi legény hiába próbál megmászni. Csak az, amelyiknek először sikerül a diadalmi jelvényt, a hímes kendőt onnan lehoznia, az érdemli meg, hogy párjává legyen a májuskirálynőnek. A természet újjászületésének napja, ünnep, amikor nem szabad dolgozni. Így lesz a május elseje a pihenés napja, amelyet a modern munkásmozgalom is mint ilyet vesz át. S a Walpurgis éjjelén szerte száguldozó boszorkányok és gonosz szellemek ellen nincs jobb védekezés, mint hogy állandóan szólaltatják a harangokat. A katolikus Egyház aztán átértelmezi ezt a szokást is: Május Királynője, Mária istenanya tiszteletére zúgatja május elsején a harangokat. S mivel régebben egész május haván át harangoztak a boszorkányjárás ellen, az Egyház is az egész május haván át Mária tiszteletére húzatja a harangokat: az egész május hónap Mária hónapjává lesz.
Juno istennő hónapja
A június hónap nevének származtatásánál már maguk a rómaiak is zavarban voltak. Egyesek a régi római „Junius”-nemzetség nevéből eredtették, amelynek leghíresebb tagjai: L. Junius Brutus, a római királyság intézményének megszüntetője, továbbá a két fivér – M. Junius Brutus és D. Junius Brutus voltak, tudvalevőleg Julius Caesar gyilkosai. Miután ez a Marcus Junius Brutus



a naptárt reformáló Caesarnak természetes fia volt, lehetségesnek kell tartanunk, hogy az új kalendáriumban róla nevezték el a június hónapot. Amikor azonban ez a Brutus a saját természetes atyját politikai okból meggyilkolta, akkor őt már nem tartották arra méltónak, hogy az egyik hónap az ő nevét viselje, s ettől fogva – főként Ovidiusnak, a költőnek befolyása alatt – Juno istennőről származtatták a hónap nevét. Ovidius kimondottan „mensis Junonius”-nak, Juno istennő havának mondja.
A névnek ez az átmagyarázása annál könnyebben ment, mivelhogy Juno istennő is beletartozott Mars, Venus és Juppiter famíliájába (akiről a márciust, az áprilist és az eredeti május hónapot elnevezték), hiszen Juno istenasszony Juppiter nővére és felesége volt (a római istenek ebben a tekintetben nem nagyon voltak válogatósak), a házasságnak és a születéseknek védőistennője, azonkívül pedig a csillagos égboltnak is királynője.
Caesar hónapja
A július régi római neve „Quintilis” volt, miután náluk az esztendő márciussal kezdődött, s így a július az „ötödik” (quintus) hónap volt. Amikor azonban Julius Caesar Krisztus előtt 45-ben végrehajtotta a naptárreformot, akkor az ő tiszteletére, miután ő ebben a hónapban született, róla nevezték el ezt a hónapot.
Augustus császár a naptárban
Az augusztus régi neve a rómaiaknál „Sextilis” volt, mert a hatodik (sextus) hónapja volt az esztendőnek. Ez a neve maradt meg még a Julius Caesar-féle naptárreform után is. Amikor azonban Augustus császárnak Krisztus előtt 7-ben az időközben újra felszaporodott szökőnapok miatt újabb naptárrendezést kellett végrehajtania, akkor ennek a hónapnak a nevét is megváltoztatta: miután



életének legtöbb szerencsés eseménye ebben a hónapban játszódott le, azért a saját felvett nevével jelölte meg ezt a hónapot. Persze az ő eredeti neve sem volt Augustus. Hiszen Gaius Octavianus néven született. Anyja Julius Caesarnak volt az unokahúga. Amikor aztán Caesar megírta a végrendeletét, abban fiává fogadta Octavianust, aki Caesar halála után rövid ideig csakugyan viselte a „Julius Caesar Octavianus” nevet is. Tizenhét esztendeig tartott, amíg páratlan szerencsével sikerült minden vetélytársát a nyeregből kiütnie. Ekkor látszólagos szerénységből lemondott minden hatalomról, s azt a szenátus kezébe rakta le. A szenátus ennek elismeréséül külön dísznevet szavazott meg neki. Az volt az „Augustus” név.
Az „augustus” szó voltaképpen az „augur”-ra megy vissza, vagyis a madárjósra („avi-ger”), akinek jóslata szerencsét jelent. Célzással a császár példátlanul szerencsés pályafutására, a szenátus „a legszerencsésebb” (augustus) jelzőt találta a legmegfelelőbbnek. Ettől fogva csakugyan ezt a nevet használta Gaius Octavianus Julius Caesar. S ugyanúgy, ahogy Caesar nevéből általában rangjelzés lett „Kaiser”, „császár” és „cár” formában, ugyanúgy lett az Augustus nevéből is rangjelzés: ettől fogva minden uralkodó a „sérthetetlen császári felség” jelzőjéül használta az „Augustus” nevet, a császárnék pedig az „Augusta” nevet kezdték viselni. A név maga mégis az „augusztus” hónapnév formájában maradt meg leginkább elevenen az emberek nyelvhasználatában.
Szeptember 13. – szerencsétlen nap
A szeptember a régi római naptárban a hetedik hónap volt („septem” = hét), s ezt a nevét megtartotta akkor is, amikor már a kilencedikké lépett elő. E hónap (a hetedik hónap) 13-ik napja különösen szerencsétlen hírű volt a régi Rómában, ami ellen csak úgy lehetett védekezni, hogy az ember szöget vert a falba. Nálunk, Magyarországon főként szeptember utolsó napjának van rossz híre a nép között: ezen a napon nem ajánlatos vetni, mert akkor a vetés zöld marad és nem érik be.
Emlékezzünk meg ezzel kapcsolatban magának a „septem” szónak az eredetéről. A rómaiak a görögöktől vették át a hetes szám (hepta) nevét. Ez a görög hetes szó pedig a „hepo” igéből eredt, amelynek jelentése: „követni”,



„ujjal rámutatva követni, üldözni valakit”. Amikor ugyanis még az ujjakkal való számlálás dívott a görögöknél, az egyet a bal kéz hüvelykénél kezdték, ötös volt a bal kéz kisujja; a jobb kéz hüvelyke volt a hatos szám, s így a jobb kéz mutatóujja lett a hetes. Ezzel a mutatóujjal, a heptával lehetett valakit megigézni, rámutatva őt követni, üldözni. A hetes számjegy tehát voltaképpen azt jelenti, amire „rámutatunk”, amit az ujjunkkal „követünk”, „üldözünk”.
A kampós hónap
Az október a nyolcadik hónap volt a régi római naptárban („octo” – nyolc). A latin szó ismét a görögből eredt, ahol az „octo” az „ogkosz” tőre megy vissza: ez pedig „halott kampó”-t jelent – a jobb kéz középső ujja csakugyan ilyen kampóhoz hasonlatos.
A halottak hónapja
A november a kilencedik hónap volt a rómaiaknál („novem” = kilenc). A „novem” a görög „ennea”, „enneva” származéka, ez viszont a „neosz-neá”-ból eredt, s ez azt jelenti, hogy „új, félig felnőtt, tapasztalatlan” – eléggé plauzibilis megjelölése a jobb kéz gyűrűsujjának.
November első két-három napja a halottak kultuszát szolgálja, de nem római hagyatékképpen, hanem kelta befolyás alatt. Ezt bizonyítja, hogy úgy a november elsején megtartott Mindenszentek napját, mint a másodikán (vagy ha ez vasárnapra esik, akkor harmadikán) megült Halottak napját csak a 9. és 10. század óta ünnepli meg az Egyház, holott Angliában, kelta területen már a 8. században is közünnep volt. November 1. volt ugyanis a kelta év kezdete, amikor halotti áldozatokat hoztak az elhunytak tiszteletére. Amikor aztán a kelta elem a francia Egyházban is megerősödött, akkor a maguk ősi ünnepét – persze



átkatolizálva – áthozták a katolikus egyházi évbe is. A november elsejei Mindszentet Kr. u. 835 óta, a másodikán tartott Halottak napját pedig 998 óta tartja meg az Egyház. Az utóbbi ünnep főként a chiliasmus hatása alatt született meg: a Krisztus utáni 1000-ik évre várt világvége szorongásos hangulatában, amikor is a halandók iparkodtak az elhunytak szellemeivel jó barátságba kerülni. Sírjaikon gyertyákat gyújtottak fel, hogy a szegény fázós lelkek ezek fényénél melengethessék magukat. A gyertyát azért is kellett a sírokon meggyújtani, hogy az ezen a napon sírjaikból kiszabadult lelkecskék újra visszataláljanak a sötétben a maguk sírjába, s ne nyugtalanítsák aztán tovább az élőket. Ilyenkor persze illett a sírokat is rendbe hozni, hogy az elhunytak szívesen maradjanak otthonukban. Sőt némely – főként szláv – vidékeken élelmet is helyeztek a sírokra, nehogy a lelkek bármiben is hiányt szenvedjenek és „hazajárjanak”. Ezen a napon hosszan szólnak a harangok, hogy a harangszóval elfeledjék a szellemek siránkozását. Szóval itt szólal meg igazában az emberiségnek egész halálfélelme, amely a mágikus koroknak egyik leghatalmasabb szellemi mozgatóereje volt.
Az idő újjászületik
December a tizedik hónap volt („decem” = tíz) a régi római naptár szerint. Említsük meg, hogy a „decem” szó a görög „deka” származéka, ez a görög szó pedig a „dekomai” ige egyik alakja, amelynek jelentése: „markolni”. Tehát a „deka” a „két marokra valót” jelenti: az ujjakkal való számolásnál ugyanis a „tíz”-et a két marok (tíz ujj) felmutatásával jelezték.
Decemberre esett az év legjelentősebb napja: az esztendő legrövidebb napja, amelyen a Nap meghal, hogy huszonnégy óra múlva új életre támadjon, újraszülessék. A Gergely-féle időszámítás előtt ez a nap december 13-ára, Szent Lucia napjára esett, minélfogva ennek a szentnek, magyarul Lucának a napja mindenféle babonás szokások forrásává lett. Nálunk, Magyarországon például ezen a napon nem engedtek idegent a házba – hiszen Luca napján különösen mozgalmasak a szellemek és a boszorkányok, s nem lehessen tudni, az idegen képmásában nem valamilyen gonosz lélek settenkedik-e be a házba, s aztán elviszi magával a házbeliek szerencséjét. Somogyban csak az idegen asszonynépet nem engedték be (ezek voltak a boszorkánygyanúsak).



Komáromban pedig éppenséggel úgy vélték, hogy idegen férfi látogatása szerencsét hoz. Luca napján – lehetőleg lopott holmi segítségével – mindenféle varázslatot kell művelni, hogy a tyúkok jól tojjanak. Ezen a napon minden egyes családtag számára külön kalácsot sütnek, s ebbe tollut dugnak; ha a tollu elég a kemencében, akkor az illető családtag a rákövetkező esztendőben meg fog halni. A Luca napja különösen alkalmas arra, hogy a lányok kitudakolják jövendőbelijük nevét vagy legalábbis foglalkozását. Erre a célra szolgál a különböző fafélékből ötágú csillag alakúra mesterségesen faragott Luca-szék: aki erre a székre ráül, az meglátja jövendőbelijét. Luca napja éjjelén a szellemek csöndes, remegő fénykévék formájában suhannak el a falusi házak fölött, de ezt a fényt csak bizonyos, arra alkalmas emberek láthatják meg, akiknek a Lucafénye megmutatja, hol vannak kincsek a föld méhébe rejtve.
December második felében ülte meg Itália népe a legnépszerűbb óitáliai istenségnek, Saturnusnak az ünnepét. Saturnus neve a „sero” igéből eredt, amelynek jelentése ez volt: „magot vetni”. Szóval Saturnus a vetések istene volt, s ünnepe az elvárosiasodott római népnek a régi agrárállapotok után való visszavágyódását jelentette. Ez az ősvágyódás a békés földmívelőkor után, amely még Rousseau lelkében is eleven erővel élt („Retournos a la nature!” [Térjünk vissza a természethez!]), egyértelmű volt az emberi szabadság és egyenlőség után való kiolthatatlan vágyakozással, s a római királyok, majd még inkább a császárok a saturnusi ünnepek engedélyezésével biztosító szelepet nyitottak e vágyak számára oly korokban, amikor már kevés nyoma volt az emberegyenlőségnek. A királyok korában háromig, Caligula idején már öt napig, később pedig egész hétig tartottak a „saturnaliák”. Ezeken a napokon teljes törvénykezési szünet volt, nehogy bárkit is el kelljen ítélni, szóval hogy a polgárok ezeken a napokon minél kevesebbet érezzenek az államhatalom nyomasztó mivoltából. Az adóbehajtást is felfüggesztették ezeken a napokon. Az emberegyenlőség jelképes hangsúlyozására a saturnaliák idején a rabszolgák is ideiglenesen felszabadultak, sőt uraik megjátszották velük a komédiát, hogy ők szolgálták ki a saját rabszolgáikat. Ezeket viszont felöltöztették úri ruhákba, valóságos maskarát járattak velük. Ennek az általános szeretetünnepnek jegyében az emberek megajándékozták egymást: viaszból és agyagból készült gyerekjátékocskákat adtak át egymásnak, a viaszfigurákat, meg is gyújtották. Saturnus istenhez utóbb olyan legenda fűződött, hogy ő volt Latium legrégibb királya, akinek uralma idején – vagyis a földmívelés korszakában – uralkodott az Aranykor: az emberi boldogság netovábbja.
Amikor aztán Itáliában mind erősebb lett a görög kultúra befolyása, Saturnus szerepét apránként átvette a görög Aranykor királya, Kronosz, aki görög földön



ugyancsak agráristen volt, mégpedig az aratás istensége. Eredetileg nyilván föníciai-sémi területről származott át a görögökhöz. Az egyébfajta hozzáfűződő mondák ugyanis nyilván föníciai befolyást tüntetnek fel. Elsősorban az, hogy a saját nővérét, Rheát vette feleségül (ennél a pontnál ugorhatott át könnyen a római legendába, akiknek ősanyja, Romulus és Remus anyja, szintén egy Rhea volt. Tudnunk kell, hogy a „rhea” szó „forrás”-t jelent. Romulus anyja pedig Rhea Silvia, vagyis „erdei forrás” volt). Bármennyire joviális istenség volt is az öreg Kronosz, s bármennyire is az ő nevéhez fűzték a görög Aranykorszak fogalmát, a saját személyében mégis meglehetősen kedélytelen úr lehetett, aki elsősorban úgy került uralomra, hogy a saját édesapját, Uranoszt férfiatlanította és trónusáról letaszította, azután pedig a Rheától született ennen gyermekeit sorra felfalta. Csupán egyet sikerült Rheának megmentenie, Zeuszt, éspedig úgy, hogy helyette valami kemény követ tett a pólyába, s Kronosz ezt a követ zabálta be Zeusz helyett. A kő annyira megfeküdte a gyomrát, hogy utána az előző gyermekeit is kiadta gyomrából, úgyhogy ezek is újraszülettek.
A jelkép érthető volt: Kronosz-Saturnus isten maga az Idő, amely letaszítja trónusáról az elődjét, az előző évet, s aztán sorra felfalja a saját gyermekeit, a hónapokat, hogy utóbb újra kiadja őket magából: az év újjászületik. KronoszSaturnus maga is elveszti uralmát, az Idő fölött győzedelmeskedik a diadalmas isten, Zeusz-Juppiter.
Közelfekvő, hogy amikor a keresztény Egyház uralomra került, akkor ezt az ősi görög-római legendát is adaptálta: a téli solstitiumkor megszülető MegváltóIsten diadalmaskodik az Idő fölött, Jézus úrrá lesz Kronosz-Saturnus fölött. A Saturnáliák ünnepe pedig a bethlehemi Megváltó örömünnepévé magasztosul, aki újra elhozta az emberegyenlőségnek, az emberszeretetnek ősi evangéliumát...



Karnevál herceg, avagy a halál temetése
Az Úrszületése után az ezredik esztendő közeledtével szörnyű félelem vett az európai emberiségen erőt. János jelenéseinek 20. fejezete alapján mindenki úgy érezte, hogy közeleg a végítélet napja, az Antikrisztus uralma. Mindenki bűnbánatot tett és szőrcsuhában várakozott az ítélkező Bíró eljövetelére. Hihetetlen idegfeszültséget hozott magával ez a „chiliasmus”, valóságos hisztériás járvány ülte meg a lelkeket az utolsó napokban és percekben. Mindenki a feje fölött érezte a Halál kaszájának suhogását.
Ám amikor aztán ütött az 1000. esztendő Szilveszterének utolsó perce is, s az emberek mégis életben maradtak, akkor valami hihetetlen tombolásban tört ki az újratámadt életkedv. A halálfélelem a Halál ócsárlásába, kigúnyolásába csapott át: az emberek féktelen bosszúvágyat éreztek ezzel az őket csúnyán megtréfáló hatalmassággal szemben. Nevetségessé tenni, kiröhögni, letiporni és elégetni – legalább ennyi elégtételt követelt magának a szörnyen megkínzott emberiség a rémületes évtizedekért.
A jámbor pap látomása
Sokakban ugyan még tovább rezgett a chiliasmus félelme és víziós mágiája. Az 1001. esztendő januárjának estéjén – ezt Ordericus Vitalis írja le Historia Ecclesiastica című híres középkori művében– a lisieux-i egyházmegyében fekvő Bonavallis falu jámbor lelkiatyja, Gualchelmus, valamelyik éjjel egyik haldokló hívét ment el meglátogatni. Útban visszafelé csodálatos látomása támadt: siránkozó fantomoknak végtelen sora vonult el előtte, akik között az ámuló pap sok, nemrégiben elhunyt községbelijét ismerte fel. A pap elbeszélése szerint ez a félelmetes menet kétségtelenül a „Herlechin csapata” („família Herlechini”) volt.
A nyelvészek sokat törték a fejüket ezen a Herlechin szón, amíg végül aztán az egyik felfedezte, ugyancsak ilyen halottas gyászmenet élén, Dante „Poklának” XXI. és XXII. énekében, ahol is a halottak élén tíz démon lovagol,



akik közül az egyiknek „Alichino” a neve. Ezen a nyomon haladva aztán Driesen 1904-ben hatalmas tanulmányt írt Der Ursprung des Harlekin címen, amelyben arra a furcsa megállapításra jutott, hogy az olasz komédia „arlecchinó”-ja (a francia „harlequin”) voltaképpen azonosa Dante és az Ordericus Vitalis halottvezető Herlechinjével. Rábukkant más középkori francia forrásokra is, ahol a „la Ma isnie de Hellequin” néven mesélnek Harlekin táboráról, amelynek gonosz szellemek és purgatóriumban szenvedő lelkek a résztvevői, akik bizonyos éjjeleken vad száguldással rohanásznak szerte, s közben pokoli zajt csapnak. Harlekin köpönyegje, amelybe a legenda szerint mindenki egyformán belefér, nem más, mint a halotti lepel. Harlekin süvegén két kis szarvacska van, amely nyíltan rávall az ő alvilági eredetére. Feje simára van borotválva, mint a halott koponyája, arcán barnás álarcot hord, fején fehér vagy fekete kis sipka, kezében pedig furcsa kormánypálca. Ez a pálca egy nem egészen végig kettéfűrészelt léc, amely, ha mozgatják, úgy zörög, mint amikor emberi csontokat veregetnek egymáshoz.
A Harlekinnek ez az egész figurája természetesen az antik Hermész pszichopomposz, vagyis az elhunytakat a túlvilágra kalauzoló Hermész isten mintájára készült. Nem felejtkeztek meg az antik istenségnek még a kormánypálcájáról sem, a caduceusról, amely szó tudvalevőleg a cado igéből ered, s az elesettek, a halottak vezérlő pálcáját jelenti. Tudjuk, hogy a keresztény egyház iparkodott az antik istenségek emlékezetét eltörölni, illetőleg keresztény fogalmakkal helyettesíteni: így került a pokol fejedelme a halottakat vezető Hermész helyébe, s így került a Mercur- vagy a Hermész-kalapon lévő két kis szárny helyébe a – két kis ördögszarv. S ha ezt tudjuk, akkor megértjük az Arlekin név rejtelmét is. Nem más az, mint a Höllen-König (óangolban a „Hellking”), amely a középkori franciában „hellequin”-né lett. A „HöllenKönig” egy más változata azonban az alvilági szellemek, az elfek és erlek királyává tette meg Harlekint: így született meg Herder és Goethe híres Erlkönigje. Az olasz komédia s a farsangi menetet megnyitó Harlekin voltaképpen nem más, mint a halottakat vezető Erlkönig.
Hát ez így önmagában meglehetősen furcsán fest, az tagadhatatlan. Hogyan kerül össze a víg tréfacsináló Harlekin a halottakkal?
A lárva, a maszk és a dominó – a halottas menetet gúnyolja



Ezen a nyomon továbbindultam, és egészen meglepő eredményekre jutottam. Harlekin farsangi menetének tudvalevőleg egyik legjellemzőbb része az álarc, vagyis a lárva. A latin larva azonban nem egyéb, mint a lemuroknak képmása: a holtak szörny alakú feljáró lelkei. Ezeknek kiengesztelésére a rómaiak évente háromnapos ünnepet, az úgynevezett Feraliákat rendeztek februarius 21–23 között, amikor is minden síron áldoztak. Körmenetben vitték a „mascá”-kat, vagyis a szellemkísérteteknek merev, álarcszerű arcképét, amely a nevét onnan kapta, hogy a halottaknak gipszből készült arclenyomatát szintén „mascá”-nak nevezték. Azt csak mellékesen említem, hogy a szó „kísértet” jelentéséből fakadóan aztán „mascá”-nak nevezték a boszorkányt is, s utóbb ebből eredt a modern „mascotte” szócska, a kis boszorkány vagy amulett, amely az autóst vagy a repülőt megvédi a balesetek ellen.
Itt tehát elérkeztünk ennek a halottas ünnepségnek során egészen a „maszk”ig, vagyis magyarosan a maskaráig, amely már nemcsak álarcot, hanem megfelelő ruhát is jelent. Ennek a maskarának pedig egyik fő alkotórésze a dominó. Tudjuk, hogy a középkorban fraternitások léteztek, amelyeknek az volt az egyetlen hivatásuk, hogy az elhunytakat a temetőbe kikísérjék s eltemessék. Ezeknek a fraternitásoknak a tagjai hosszú fekete kámzsát s ugyanilyen csuklyát is viseltek, amely egész fejüket beborította, s csak a szem részére hagyott két nyílást. A fraternitás tagjai a temetési menet egész ideje alatt halotti imákat mormoltak, amelyeknek csak a responsoriuma volt hangos: „Requiescat in Domino!” (Pihenjen az Úrban!) Ebből a Domino szóból eredt aztán a fekete kámzsának „domino” neve, s ez a dominó, tudjuk, fontos alkotórésze a farsangi menetnek.
Látjuk, hogy az egész farsangi cécó erősen Itália felé mutat, s így tovább kutattam, a commedia dell'arte bolond-hagyományai között. S a csodálatos az volt, hogy mindannyi eleme mind-mind a halottas menet kigúnyolását célozza. A halott mellől természetesen nem hiányozhat az orvos. Háromféle figurában is rátalálunk. Van egyszerűen „Il dottore” vagy „Donor Balanzone” (Bologna vidékén), vagy Pantalone néven találkozunk vele a furcsa farsangi menetben. „Dottore” nem szorul bővebb magyarázatra. Ha a Halált kigúnyolják, akkor nem maradhat el mellőle a Halál szorgalmas segítőtársa, a doktor. A „Balanzone” név a spanyol vándorköpenyegre, a sokrétű, bő redős „baland”-ra megy vissza, amelynek viszont igen regényes históriája van: az ófelnémet „Wallendaere” az ősapja, a „Wallender”, vagyis a „vándor”, a földi élet vándora rejlik mögötte. Közvetlenebb felvilágosítást kapunk a „Pantalone” figurájából. Szent Pantaleon tudvalevőleg Maximianus császár háziorvosa volt, aki vértanúságot szenvedett, s



mint ilyen, bekerült a 14 segítőszent sorába, ahol is az orvosok védőszentjévé lett (Szent Lukács mellett). Pantalone (akinek az olasz komédiában viselt hosszú nadrágjáról nevezzük egyébként a mi pantallónkat is) tehát voltaképpen mint az orvosi rend szimbóluma került bele a halottas farsangi menetbe.
A temetésről természetesen nem hiányozhat a pap sem. De ezzel már csínján kellett bánni: nagyon el kellett rejteni. A milánóiaknak volt merszük, hogy bevezessék a „Meneghino” formájában. Ez a szó a „domenicchino” elferdítése, és a domokos rendi „barátocskát” jelenti, aki önfeláldozóan kísérte ki még a pestises halottakat is. Az olasz komédiában persze nem szerepelhetett papi ruhában, ezért csak a papot jelző s a nyakból a mellre lecsüngő, kétszárnyú kis fehér nyaksáv meg a fekete abbéruha emlékeztet a figura papi mivoltára.
A temetés fontos része a halálharang. Az olasz templomokban Úrfelmutatáskor megszólaló harangszó neve cenno, s az ugyanekkor megszólaló csengettyűszó: az előbbinek kisebbítése, cenello, amely sok apró csengettyű rázásából áll. Ebből a nápolyi komédia alkotta a polecenellát, a „sok csengőt rázó” bohóc figuráját, amely itt tehát a Seelenglöckleint helyettesíti. A német ezt a rázócsörgős muzsikát átvette katonai zenekara számára a „Tschinellenbaum” formájában. Amikor aztán a farsangi menet temetési mivolta már elfelejtődött, akkor a nápolyi s általában az olasz nép száján az etimológiai „Pulcinella” alakjává formálta át a szót, és holmi „kis tyúkot” vagy „fiatal pulykát” képzelt hozzá (a „pulcino” szóból), de az áruló csörgők így is rajta maradtak a polichinelle egész ruháján és a bolondot jelző csörgősapkáján.
A temetés nem lehet meg a szegény halott ember nélkül. Az olasz komédia erről is gondoskodott „Pedrolino” alakjában (Péterke). Mi ma jobban ismerjük francia változatának nevén, mint „Pierrot”-t. Pierrot a szegény magatehetetlen bús-bánatos ember. Most értjük csak meg, hogy Pierrot arca miért van mindig belisztezve: természetesen a halott fehér arcát kellett mutatnia. A halottét, aki azonban még mindig szerelmesen ragaszkodik a földi hívságokhoz, a föld salakjához, nem tud tőle megválni. Ezért kapja a komédiában hűtlen társául „Colombiné”-t. Ennek a figurának megértéséhez azonban kissé messzibb kell nyúlnunk. A rómaiak tudvalevőleg galambdúcszerű fülkébe temették halottaik megégett csontjait. A galamb latin nevéről ezt elnevezték columbariumnak. Ebből a szóból a középkori, 13. századi francia nyelv egy furcsa fogalmat alkotott: „columbin”-nek nevezték el ugyanis az ember hátrahagyott salakját, amelyre a modern francia nyelv már az étron szót használja. Ebből alkotta a farsangi halottasmenet „Colombine” figuráját: a rakás emberi szemetet, amelybe a halálra vált szegény ember, a Pierrot, szerencsétlenül és reménytelenül szerelmes! A halandó embernek ez a nevetséges ragaszkodása a földi



semmiséghez, ez a groteszk játék adja a farsangi komédia egyik legmélyebb értelmű szimbólumát.
A tragikomédia e szimbolikus kifejlesztése vezette talán bele a farsangi temetési menet olasz változatába a Brighella, a Stenterello és a Tartaglia figuráit. A Brighella talán a briga, a Gond kicsinyítője; a Stenterello a stento, a haldoklás szimbóluma; a Tartaglia pedig talán a tartarosznak, az Alvilágnak megszemélyesített képviselője.
Még mindig nem tértünk azonban rá a furcsa farsangi temetés fő alakjára: Carneval hercegre. Nem szeretném itt mindazokat a népetimológiai és tudálékos magyarázatokat elismételni, amelyekkel ezt a nevet interpretálni próbálták. Volt olyan, aki egyszerűen „Carne vale!” (Isten veled, hús) szóval fordította, éspedig a közelgő nagyböjtre való tekintettel. Ugyanilyen, csak kissé tudálékosabb magyarázat volt az, amely holmi papi tilalmat olvasott ki belőle carne levamen formájában. A legtarkább magyarázatot azonban úgy a kézi lexikonok, mint bizonyos egyetemi előadások is szolgáltatják, amelyek a „carrus navalis” szóból, a „tengeri hajót ábrázoló díszkocsiból” eredeztetik a karnevál fogalmát, s ezzel a nizzai és más riviériai farsangokon ma divatozó díszkocsikat kívánják pár száz évvel visszadatálni.
Karnevál hercege, a hullamosó
Aki idáig elfogadhatónak tartja a farsangi menetnek mint a temetés paródiájának magyarázatát, nem fog azon csodálkozni, hogy a menet középpontjában a Halál földi helytartója, a sírásó áll. Karnevál hercege egyszerűen a hullamosó vagy temetőőr, szóval a sírásó. Neve pedig így származott. A rómaiaknál a hullaravatalozó helynek carnarium volt a neve, olaszul carnaio, németül Karner. A szolgának a neve pedig olaszul valetto, franciául valet. A Karnevál herceg eredeti neve tehát carnarvalet, vagyis a „hullaház szolgája” – a sírásó – volt. A mai nyelvből, úgy az olaszból, mint a franciából, hiányzik ez a fogalom, de megmaradt a középkori Párizs egyik ma is létező legrégibb épületének nevében: ez a Párizs város történeti emlékeit magában foglaló Musée Carnavalet; tulajdonosa valaha bizonyára a város sírásója lehetett.
Az olasz nyelv a farsang megülését így fejezi ki: „bruciare il Carnevale”,



„elégetni Karnevál hercegét”. A gyászmenet végső célja tehát az, hogy a Halál földi helytartóját, a sírásót szimbolikusan elégessék. Mivel azonban ilyen felséges úrhoz saját személyében nyúlni mégsem illett, ezért helyette szalmabábot égettek el. A szalma olasz neve paglia, a szalmabáb régebbi neve pagliaccio. Ebből a szalmabábból aztán az olasz komédia külön figurát teremtett, a „pagliacciót” vagy bajazzót (pojáca), akinek szerepe átment a német nyelvbe, onnan pedig a magyarba is: ez a Strohmann, a szalmabáb, aki mást helyettesít, mint ahogy az olasz „pagliaccio” Carneval hercegét helyettesítette.
Végigkövettük Karnevál herceg farsangi menetét, s azt hiszem, ellentmondásra nemigen kell számítanom, ha azt az első pillantásra paradoxnak mondható tételt állítom fel, hogy a karneváli menet voltaképpen halottas menet, a Halál paródiája. De nem kell ezen csodálkoznunk, ha meggondoljuk, hogy Európa középkorában nemcsak az olaszok gúnyolták ki ilyen módon a halált, hanem a franciák és a németek is. Az előbbieknél született meg az ószövetségi Makkabeus testvérek táncának mintájára a „danse macabre”, az utóbbiaknál pedig a híres „Totentanz”-játékok, valamint képes- és szoborsorozatok. De amíg a német Totentanz főként a képzőművészetekre hatott termékenyítően, addig a sírásó elégetéséről szóló farsangi játék a commedia dell'arte révén voltaképpen az egész európai színművészet szülőjévé lett.
Az élet farsangja mögött ott muzsikál a Halál halála...



Adónisz feltámadása
Jó néhány húsvétja már, hogy Móra Ferenc a szegedi temető földje alatt várakozik az örök feltámadásra. Holott számomra és még sokunk számára meg sem halt soha – itt él velünk az írásban, a csöndes mosolygó hangja puha emlékében, életfilozófiájának halk derűjében.
S a magam külön számára meg pláne él, épp húsvét táján, amikor a kirakatokból ragyogva harsan ki a sok hímes piros tojás. Hozzájuk fűződik Mórának, a tudósnak legfontosabb életeredménye: az a hímes tojás, amelyet egy kiszombori őskori sírból ásott ki, s ezzel új utakat vágott az összehasonlító vallástudomány elébe. Ő maga, bár írásban csak kevés szóval számolt be erről a leletéről – egyszer Önigazolás gyanánt címen mesélte el egy alföldi magyarral való vasútközi beszélgetését erről a tojásról –, mégis teljesen tisztában volt annak rendkívüli jelentőségével. Több ízben is hosszan beszélgettünk róla, s ő tudva tudta, bár megírásához már nem futotta az életéből, hogy ezzel a sok ezer esztendős piros tojással, amely hetvenhárom töredékben került ki a föld alól, ősi titkok nyomába jutott. Misztériumok, az élet örökkévalóságában, a feltámadás reménységében való örök emberi bizakodások kapuja elé jutott.
Tudta, meg is írta, hogy ásatásokban gyakori a tyúktojás, főként szegényesebb asszonysírokban. Nálunk, palócföldön buggyan ki sokszor ilyen tojás az eltemetett fiatalasszonyok markában. Nyáry Albert báró annak idején szellemes következtetéssel meg is mondta, hogy nyilván a termékenység szimbóluma ez a tyúktojása női sírokban. Wormsban római kori sírban leltek hímes tojást. Délebbre is akadtak már ilyen tojásleletre: itáliai etruszk sírokban, sőt még Délosz szigetén is.
A kiszombori tojás azonban – amelyről úgy mellesleg mondjuk meg, hogy voltaképpen nem is piros, hanem barnás színű, és szépséges girlandokat karcolt bele az őskori művész – sok ezer évvel előzi meg a keresztény kultúrát, s ezzel a feltámadás hitének oly ősi gyökerei közé világít bele, amikre Móra leletéig gondolni sem mertünk.
Móra lelete néhány év óta húsvét tájt mindig itt kísért az íróasztalom előtt. Nem hagy nyugodni: egyszer már mégiscsak illenék ennek a húsvéti ünnepnek nyomába járni. Persze nem a magam lábán, amikor sokkalta hivatottabb tudósok már kitaposták előttem az utat. Mint például az a bizonyos Frazer nevű angol vallástörténész, akinek Az Aranyág című gyönyörű könyve egy életre szóló



élménye annak, aki elolvassa. Avagy Róheim Géza, akinek a Magyar néphitről írott könyve súlyos vádirat azok ellen, akik ezt a világhírű kutatónkat elütötték munkásságának itthoni folytatásától. (Mert viszont az angol nyelvterületen példátlan sikereket érnek el a könyvei.)
A húsvéti szokások háromféle gyökere
Sok-sok ezer adatot gyűjtöttek ők is meg persze számtalan más folkloristák is össze a húsvét ünnepére vonatkozóan. S bár ők maguk nem foglalják egybe ennyire határozottan a véleményüket, én mégis azt látom, hogy a húsvét ünnepi ciklusa formájában három ősi gondolatvilág rekedt meg az emberiség fajemlékezetében. Az egyik az általános emberi tisztulásvágy, a másik a sémi búzaengesztelés eszmeköre, a harmadik pedig a szláv–germán férfivá avatás ünnepének emlékezete.
Ez a három eszmevilág került bele Európában a kereszténység csodás erejű amalgámüstjébe, s ott forrott ki azzá a himnikus, tömjénfüstös ünnepséggé, amely Nagyhét csütörtökjén kezdődik, s a húsvét utáni vasárnapon zárul be.
Kevés olyan ünnepe van az emberiségnek, amelyhez már eleve annyi téves eszme, néphit és népetimológia fűződnék, mint a csakugyan rejtelmekkel teli húsvéthoz. Kezdjük mindjárt a piros tojásokat tojó nyúllal, amelyről kiváló etnológusunk, Solymossy Sándor mutatta ki, hogy egyszerű nyelvi botlásból született meg. A botlást az egyébként annyira pontos németek követték el, amikor a fiatal, kövér madárnak, a Haselhuhnnak a nevét értették félre Haserlnek, nyulacskának, s azóta – minden természettudományos jobb meggyőződésük ellenére – nyúllal tojatják a piros tojást. A másik ilyen nyelvbotlás a bárány körül történt. Ezért már a régi, római keresztények a felelősek, akik a Mithra-kultuszból ismert Agni-Deust (a Tűzistent) értelmezték félre, s nevezték el Agnus Dei-nek (Isten Bárányának), s ezzel egyszerre belekeveredtek egy egészen más, sémi eredetű vallásos szokásba, amelyről majd még szólunk e sorokban. Baj van aztán magával a húsvét idegen nevével is. Németül hol Paschnak, hol Osternnek mondják. A Pasch természetesen a pészach (a zsidó húsvét) elnémetesítése, jóval a nürnbergi törvények keletkezése előtt. Csakhogy ezt a pészachot vagy passzachot minduntalan hol a passióból,



hol a pászkából származtatják, holott egyikhez sincs semmi köze. A passzah átmenetet jelent, éspedig kétféle értelemben. Históriai jelentése szerint a zsidók „átmenete” Egyiptusból a Vörös-tengeren át; csillagászati jelentése szerint pedig a Nap átmenete a tavaszi napéjegyenen. S külön tévedések forrása még a germán eredetű Oster szó is. Ez az ősindogermán Ostarának, a tavasz istennőjének a neve, amelyet aztán a keresztény papok átvettek a keresztény húsvét ünnepére. Nem tévesztendő persze össze az Auster szóval, amely osztrigát jelent. Csakhogy mégis összetévesztették a derék térképrajzolók, akik az Austerninselt következetesen Osterinselnek írják, mire a mi kitűnő földrajztudósaink is Húsvét-szigeteknek fordítják az angol Osztriga-szigeteket.
Ha már a név körül ennyi félreértés és félremagyarázás adódik, elgondolható, hogy maga az ünnep s annak sok furcsa szokása és rituális szerszáma mennyi tévedésnek és balhitnek vált gyökerévé.
Ki tudná úgy hirtelenében megmondani, hogy mikor, miért került a katolikus vallás felszerelkedésébe a nagyheti kerepelő? Vagy miért „mossa éppen nagypénteken a holló a fiát”? Vagy mit jelent virágvasárnap a kisze-kihordás, vagyis egy szalmabábunak a vízbe hajigálása? Miért szerepel a húsvéti bárány vagy a tojása húsvét ünnepségén? Mit jelent a húsvéti tojással való ticcselés (a tojások összeütögetése)? Mit mond számunkra az Alföldön is ismert Emmauszba járás (húsvéti séta a szabadba, kocsmázással egybekötve)? Mi az a húsvét utáni vasárnapon dívó mátkálás és komálás, amely olyan régi divat, hogy már Diocletianus császárnak is rendeletben kellett megtiltania ezt a szokást? Mi a pilátusverés eredete és jelentősége? Miért öntözik a lányokat húsvét másodnapján? Honnan ered a nagyhéten a Szent Sír állításának, feltámadáskor pedig a Krisztus-szobor körülhordozásának a szokása? Miért tűzdelnek a Krisztust példázó vastag húsvéti gyertyába, Krisztus sebhelyeinek emlékezetére öt tömjénszemet?
Csupa-csupa rejtélyes szokás, ismeretlen értékű szimbólum, az ember fajemlékezetének legmélyeibe vezető ősemlék.
A húsvéti nagytakarítás
E nehezen értelmezhető rítusok egyik csoportja egészen határozottan az



emberiség ősi tisztulásvágyának, a katarzisvágynak drámai megjelenítése. Az, amely tehát a zsidóságban is munkálkodik, amikor a bűnbánat napján a folyók széléhez zarándokolnak s abba beleimádkozzák a bűneiket, hogy a víz sodra vigye el azt visszahozhatatlanul. Vagy, ahogy egy másik sémi szokás szerint a törzs a maga összes bűneit egy fekete kecskebakra ruházza rá, s ezt a bűnbakot aztán kiverik a sivatagba. Ez lesz a megváltás, a bűntől való megtisztulás bárányává, amikor a perzsa hatások alatt az Agni-Deust Agnus Deinek értelmezik át. („Agnus Dei, qui topis peccata mundi”, „Isten báránya, aki elveszed a világ bűneit!”)
De ugyanez az általánosan emberi megváltás-mágia dolgozik abban a szokásban is, amikor a szalmabábut cipelik ki a folyóvízhez, s bedobják. Később persze oda fordul a magyarázat, hogy a „telet hordják ki”, mert mindig a tavaszi napéjegyenkor esedékes ez a szokás. S ha már benne vannak a lélek tisztogatásában, a ház tájékát is meg kell tisztogatni: tehát elkövetkezik a húsvéti nagytakarítás, a nagymosás. S ezzel a háztakarítással függ össze a varázslatok rontó erejétől való megtisztulás mágiája is. Minélfogva üsttel, kerepelővel minél nagyobb zajgást kell csapni, hogy a rossz szellemeket elkergessék a ház és az istenháza körül, s egyáltalán az egész falu tájáról; minélfogva húsvétkor szokták megtartani a zajgással egybekötött „határkerülőt”, zajongó szerszámok zenebonájától kísért processziót. S lévén, hogy a legősibb osztályharcoknak örökös alulmaradottja, Éva, ősidők óta minden bűnöknek örökös bűnbakja, s egyébként is természeténél fogva folyton tisztulásra szoruló teremtése a Nő, ennélfogva – s persze még egyéb okoknál fogva is, amelyek azonban itt kontaminálódnak, vagyis egyéb indítékokkal összekeverednek – a nagy tisztogatás alkalmával elsősorban a nőt kell megtisztogatni, vízbe tenni, vödörrel leönteni, vizes teknőbe dugni, vagy legalábbis rózsavizes flaskával meglocsolni.
Ez tehát a fura húsvéti szokásoknak ősforrása.
Adónisz – Adonáj
A másikat Frazer dolgozta ki páratlan éleslátással. Vallástörténeti kutatásai során rájött arra az érdekes tényre, hogy a föld alá szállás és feltámadás gondolata mindenütt a Földközi-tenger keleti partvidékén, a Levantéban és Egyiptusban



jelentkezik különböző hősök alakjában. Ozirisz, Tammuz, Attisz és Adónisz a legfőbb hordozói ennek a feltámadás-mítosznak. Arra a – főként mai időkben sajátságosan hangzó – felfedezésre jutott, hogy az Adónisz-kultusz, amelyet a képzőművészetek révén hellén–római hagyatéknak szoktunk tekinteni, alapjában ugyancsak sémi eredetű rítus. Adónisz atyja – a legenda szerint – Főnix, görögösen Phoinix, vagyis a sémita föníciaiak totemállatja. Erre aztán elkezdte magát az Adónisz nevet elemezni, amiből kiderült, hogy ez a név a legtisztább sémi szó: ugyanaz az Adón (vagyis „Úr”) van benne, mint amely a héber többes számú Adonájban. Az Adónisz-kultusz őshazája a föníciai vidék, a Libanon környéke, ahol tavasszal a télen át képződött gleccserek elolvasztják a hegyek rőt agyagját, s ezért a tavaszi áradáskor mindig vérszínű víz ömlik alá a hegyek közül, úgy, hogy egy darabon még a tengert is megpirosítja. Adóniszt meggyilkolták! S ugyanekkor kivirágzik mindenütt a liláspiros, sebhely formájú anemone (a kökörcsin), Adónisz kedvenc virága, amelynek már arab neve is a kultuszra mutat, mert hiszen a „Namaan sebének” (a kedvenc sebének) nevezik az arabok és a szírusok. (Innen ered az „anemone” szó is.) Mivel pedig a legenda szerint Adónisz anyja Myrrh, a tömjén, ezért szerepel Adónisz ünnepén olyan erősen a tömjén is.
Az Adónisz-legenda további elemzése és az Atya-Fiú istenséggel azonosított Attisz-legendával való egybefüggése aztán oda vezette Frazert, hogy az Adónisz-ünnep mögött egy általános sémi tavaszünnepet fedezzen fel. Itt Adónisz, az Úr, akinek képét tudvalevőleg a „búzaszem viseli”, magát a búzát, illetve annak szellemét képviseli. Ezt az ember fél évre a föld alá temeti (a tavaszi vetéskor), s nehogy a búzaisten megharagudjék az élve eltemetésért, ezért már a vetés megkezdése előtt megjátsszák előtte egyrészt a feltámadás legendáját: úgy, abban a tudatban szálljon a föld alá a búzaisten, hogy onnan fel is fog támadni. Másrészt pedig engesztelésül emberáldozatot is hoztak neki, amelyet csak későbbi időben váltott fel az állatok feláldozása ezen a tavaszünnepen (húsvéti bárány, húsvéti sonka). S ha már megrekedt az emberek emlékezetében az emberáldozat, akkor keresnek hozzá emberi bűnbakot – a keleti legendák több ilyet neveznek meg –, a keresztény legendákban könnyen kínálkozott rá a Krisztust halálra ítélő Pilátus alakja. Minélfogva a keresztény néphit húsvétkor vesszővel, kötéllel veri a templom ajtaján (vagy szobrai között) kifaragott Pilátust, s mivelhogy a verés ragályos dolog, a gyerekek egykönnyen egymás ellen fordítják a már amúgy is meglendült vesszőt: faluhelyen egymást megszalajtva „verik Pilátust” végig a falu hosszán.
S e búzaisten tavaszi ünnepének misztikus szokásai hogyne származtak volna át arra a másik elő-ázsiai sémi héroszra, aki Bethlehemben, vagyis a



„Kenyér házában” született?!
A Termékenység ősi szimbolikája
S végül a húsvéti szokások egy harmadik csoportja, amelyben határozottan a férfi- és női csoport különválása tűnik föl. Gyanút kelt már bizonyos tagadhatatlan szimbolika a nőknek férfiak által való meglocsolásában, aminek fejében a nő „hálából” hímes tojást, a termékenység szimbólumát nyújtja át az őt megöntöző férfinak. Ez a jelképes kettős aktus minden kétségen felül a termékenység tavaszi ünnepéül mutatja meg a húsvétot. Ámde elkövetkezik az Emmausz-járás; férfiak csoportosan kirándulnak mulatni, vagyis kivonulnak a „férfiavatásnak” orgiákkal megült szertartásához, amely keresztény időkben az újszövetségi emmauszi séta nevét vette fel, s egyszerű kocsmabeli ivássá enyhült. De még jelentősebb ennél a „mátkálás” és a „komálás” szokása. Az egyik a leányoknál, a másik a férfiaknál. A húsvéti szentelt holmik közül az egyik lány egy tálnyit elküld olyan lánytársának, akivel az elmúlt év során összeharagudott, vagy pedig általában olyannak, akivel tartósabb barátságot kívánna kötni. Ha a megtisztelt elfogadja a mátkatálat, akkor ez a testvériség egy évre vagy sok esetben egy egész életre kötelez: az ilyenformán összemátkálódott lányok vérben testvéreknek tekintik, segítik, védik egymást. Ugyanilyen, csak még komolyabb következményekkel járó, mert vérszerződésszerű kötelezettségeket előíró szokás a férfiak között a komálás, az ősi Geheimbund, a férfiak titkos szövetkezésének maradványa, amely délszláv vidékeken gyakran a vérbosszúnak nemzedékekre terjedő öldökléseit is felidézte.
Nemzeti Múzeumunkban évtizedekkel ezelőtt egész sor, valószínűleg szláv eredetű ezüsttálat fedeztem fel. Eulogia- vagy szlávosan osztolaszka-tálaknak neveztem el őket. Ezek a húsvéti szeretetküldemények tartói voltak, s egyik nagy csoportjuknak az a közös jellemvonása, hogy középütt forgatható fejű ezüstkecske (vagy szarvas) van beléjük erősítve. Itt nyilván belejátszik a húsvéti bűnbaknak, másrészt a termékenységnek, a férfiasságnak motívuma.
S mindezeken a rítusokon, mágikus tárgyakon, babonás beidegzettségeken felül ott van maga a piros tojás, amelyet ha sírba tesznek, ezzel nyilván hiszik és vallják, hogy úgy, amint a tojás kemény, látszólag élettelen héja mögött ott van



az új élet minden lehetősége és reménysége, a vérvörös életcsíra, úgy a föld kemény kérge mögé rejtőzött halott számára is ott van az eljövendő piros vérű életnek örök bizakodása, a halhatatlanság szent és vigasztaló reménysége.
Adónisz-Adonáj évről évre meghalhat, de minden tavasszal újra ébred, nincs örök halál, csak örök feltámadás.
S hogy Móra Ferenc ennek az eszmének évezredes, ősemberi jelképét, mágikusan erősítő szimbólumát éppen a magyar Alföld szívében lelte fel, ennek talán ma még inkább, mint ezeréves történetünkben bármikor, időtlen, sorsszerű, chiliasztikus jelentése van.



Az »eltanácsolt« krampusz
Nálunk a Mikulás-napok szegényebbek lettek egy színnel: a krampusz eltűnt a kirakatokból és a gyerekek ablakából. Nem tudom, ki honnan indította el ezt a krampuszellenes mozgalmat, csak annyit tudok róla, kétféle indokkal harcoltak a szegény, nyelvöltögető, szilvává aszalódott ördög ellen. Az egyik indok vallási természetű volt, s nyilván az lehetett a jeligéje, hogy „ne fessük a falra az ördögöt!”, mert hátha csakugyan megjelenik. A másik indok a sovinizmus kelléktárából eredt, s azt hirdette, hogy már csak azért se játsszunk tovább krampuszt, mert ez a szörnyeteg idegen eredetű, nem fajmagyar származású figura.
Az első indokhoz nem akarok hozzászólni. Nem szeretnék ugyanis olyasfajta hibába esni, mint úgy 1910 táján az egyik fővárosi elemi iskola tantestülete, amelyben egy „szabadgondolkozó” tanító és a hitoktató parázs vitát kezdtek afelől, van-e ördög. A vita két pártra tépte az egész tiszteletre méltó tantestületet, s végül is az igazgató nem talált más kivezető utat, mint hogy leszavaztassa a gondjaira bízott tanítóságot. A szavazás eredménye az volt, hogy a tantestület egy szavazattöbbséggel úgy döntött, hogy van ördög!
A vallás terére már csak azért sem akarnám ezt a krampusz körüli vitát követni, mert ebben a kérdésben maguk a keresztény egyházak sincsenek önmagukkal egészen tisztában. Krisztusnak is megjelent a Sátán, meg Luthernek is, viszont vannak keresztény felekezetek, amelyek kereken megtagadják a Sátán létét, mondván, hogy annak elfogadása egészen lehetetlen dualizmusra vezetne, s alapjában rendítené meg a keresztény szabad akaratba meg az Úristen mindenhatóságába vetett hitet... Szóval ebbe a dologba jobb bele nem szólni, legalábbis addig nem, amíg az illetékesek egymás között végérvényesen nem tisztázták ezt a fontos és aktuális kérdést.
Az ördögöt a »kilógó lólábáról« lehet felismerni



Ahhoz ellenben lenne egy szavunk, hogy a szegény krampuszt mint nemzetellenes tényezőt tagadták ki a jégvirágos ablakokból.
Hát mi tűrés-tagadás, a krampusz, mint már a neve is mutatja, csakugyan idegen fajzat. Eredetileg Krumm-Fuss, vagy Klump-Fuss volt a neve, s ezzel céloztak az ördög sántikáló és kilógó lólábára. Szóval hát mi a németből vettük át őkelmét, mégpedig nyilván a misztériumjátékokból, ahol az ördögöt bizonyára előszeretettel holmi sánta ember szatirikus alakítóművészetére bízták. A középkori templom oldalához épített misztériumszínpad három, különböző magasságú pódiumból állott: a legfelsőn jelentek meg az Úristen meg az angyalok; a középsőn játszottak azok, akik emberi szerepet mímeltek; s legalul, egészen közel a nézőközönséghez ágált a Sátán sánta képviselője: ott mókázott, megkacagtatta tréfáival és gúnyos közbeszólásaival a tömeget, a kitűnő pszichológiával dolgozó papok rajta keresztül vezették le a nép elégedetlenségét a humor posványába [...]
Szóval hát a krampusz – szégyen ide, szégyen oda – csakugyan az ördög német származású megtestesülése. De vajon a derék öreg, fehér szakállú Mikulás színtiszta magyar-e?
Hát minden inkább, csak nem magyar. Először is eredetére nézve kis-ázsiai görög volt, az orosz egyház tette meg legfőbb védőszentjévé. Vagyis muszka volt, s ha a krampuszkérdés nem 1936-ban, hanem mondjuk, 1870 körül vetődik föl nálunk, amikoriban ugyancsak paprikás hangulat uralkodott a magyarokon a muszka ellen, aki 49-ben segített Ferenc Józsefnek hazánkat leverni, akkor bizonyára most alighanem szegény Mikulást akolbólítanák ki faji eredetére való tekintettel.
Vele azonban egyéb bonyodalmak történtek. Holttestét 1087-ben Krisztus után az olaszországi Bariba vitték, s ettől fogva az olasz papság kapta fel a kultuszát, mégpedig egészen furcsa okokból. Az itáliai katolicizmusban ekkortájt igen érdekes tisztulási folyamat jelentkezett, éspedig a szociális erkölcs jegyében. Az assisi barát, Szent Ferenc volt ennek a lelki és társadalmi mozgalomnak a vezetője, ő fedezte fel újra a kereszténységnek Krisztus kora óta immár kissé feledésbe merült ősi programját: a szegények védelmét. Van olyan egyháztörténész, aki azt állítja, hogy a Ferenc-rend megalapítója mentette meg a katolikus Egyházat a pusztulástól: az ő agitációja révén fordult a tömegek érdeklődése újra az Egyház felé, amely az ő révén lett ismét a tömegek vágyainak szószólójává. Szent Ferenc egész élete csakugyan a középkor felfogása szerint való szocializmus kifejezése.



A germán Wotan-Isten mint muszka szent
Szent Ferenc követői, az alapítójuktól rájuk testált szegénygondozás kötelessége értelmében, kutatva kerestek az Egyház legendáiban minden olyan motívumot, amely a középkori szegény nép vigasztalását szolgálhatta. Így bukkantak rá Szent Miklós püspök legendájára is. Amely szerint ugyanis volt egy szegény család s annak három lánya, akik oly szegények voltak, hogy már a testüket akarták áruba bocsátani, hogy az erkölcstelenségük árán szerzett pénzből juttathassanak kenyeret elöregedett apjuknak-anyjuknak. (A legenda, amint láthatjuk, igazán nincs minden költőiség híjával. Akármelyik mai költő is pennájára vehetné!) S most következik aztán a tipikus középkori happy end. Miklós püspök meghallja, hogy a három szegény lány minő istentelen tervet forgat agyában; ezért éjnek idején elsétál ablakuk alatt, pénzt dob számukra a szobába, s ezzel hozományhoz és tisztes, erkölcsös házassághoz juttatja őket, lévén, hogy a tisztes, erkölcsös házasságnak már akkoriban is a hozomány és nem a szívbeli szerelem volt a rugója és ismérve.
Szóval, hát innen ered az a mikulási szokás, hogy az erkölcstelenség útjára induló fiatal gyermekeket éjjel az ablakba rakott ajándékokkal tartják vissza a romlástól. Itáliából azonban nem egészen egyszerű úton jutott hozzánk ennek a derék, szociális érzésű püspöknek a kultusza! A katolikus hittérítők, akik Németország katolizálására vállalkoztak, azt vették észre, hogy rendkívül nehezen tudnak az ősi germán Wotan-kultusszal megbirkózni, amely mélyen beleette magát a németség lelkébe.
Az öreg, fehér szakállas germán atyaisten fogalmát nehezen tudták frissen szerzett híveikből kiirtani. Ezért hát a katolicizmus régi gyakorlata szerint (amelyet különben az antik rómaiaktól örököltek, akik szintén úgy semlegesítették a pogány isteneket, hogy elvitték őket Rómába, a Capitoliumra, elfogadták a régi bálványokat római istenségekül, csak éppen átmázolták őket rómaiakká) Wotan-Istent beleadaptálták az Egyház szentjei közé. Kikerestek számára egy ugyancsak nagy, ősz szakállú szentet, s a két figurát összeboronálták. S mivel Wotannak főként két olyan jellemvonása volt, amely mély benyomást keltett a németekben: az, hogy jutalmaz és hogy büntet, ezért Szent Miklós-Wotant is kétféle attribútummal tisztelték meg – az egyik az, hogy puttonyt hord a hátán, s ebből cukrot és ajándékot hoz a jó gyermekeknek; s a másik az, hogy a rossz gyermekek számára virgácsot és láncot hoz, s berakja



őket a puttonyába, hogy elvigye a pokolba.
A mítoszfejlődés örök törvénye szerint itt aztán hasadás következett be a Szent Miklós kettős figurájában: belátták, mégsem illő dolog, hogy a szent püspök legyen a Sátán udvari szállítója, s ezért állították melléje a lólábú krampuszt, mint Knecht Rupprechtet. Hogy ő is az ősgermán főistenség leszármazottja, azt többek között az is bizonyítja, hogy Németország egyes helyein, például Mecklenburgban, még ma is Wode néven hívják a derék Krampuszt.
Szóval, hát ha a szegény krampuszt hazafias felbuzdulásból germán eredete miatt tessékelték ki, akkor bizony ugyanazon a jogcímen mindjárt a Mikulást is kiakolbólíthatták volna: van ő is annyira Wotan-ivadék, mint a Sátán fia.



A karácsonyfa is német eredetű
A baj csak az, hogy ha ilyen nacionalista meggondolásoknak adunk teret a gyerek játékai terén, akkor bizony alig marad számunkra valamicske kis vigasztalás ezekben a szomorú időkben. Mert akkor mindjárt elkezdhetjük a karácsonyfával, amelynek – alig fogják elhinni – alig száztíz éves múltja van nálunk. Podmaniczky Frigyes, a híres „kockás báró”, az egykori Szabadelvű Párt elnöke, emlékirataiban leírja egészen pontosan, hogy egyik nagynénikéje, egy osztrák hölgy volt az, aki 1825-ben először állított Magyarországon karácsonyfát. Ausztriába pedig szintén eléggé későn és ugyancsak német földről került a karácsonyfa divatja: a legrégibb feljegyzésünk Strassburg vidékéről, 1605-ből való; ez arról értesít, hogy Krisztus születése ünnepére ilyen fát állítottak dióval, aranyfüsttel, papírrózsákkal és cukrokkal. Gyertyát meg éppen csak a tizennyolcadik század közepén kezdtek a karácsonyfára tűzdelni.
Persze, ez a karácsonyfa-állítás is a német misztériumjáték maradványa. A könyvnyomtatás felfedezése előtt ugyanis, amikor csak a gazdag emberek és az Egyházak juthattak egy-egy kézírásos Bibliához, a szegények számára úgy közvetítették a Szentírást, hogy részben a templom falára pingálták fel az úgynevezett „Biblia pauperum”-ot (a szegények Bibliáját), részben pedig a templom melletti színpadon lejátszották a Szentírásnak egyes dramatizálható jeleneteit. Így került a sor a Paradicsomkertnek és a bűnbeesésnek népszerű jelenetére is, ahol persze szükség volt a „tudás fájára”, amelyről az a bizonyos veszedelmes alma lógott le. Ez az almával díszített fa volt az őse a karácsonyfának, és azért választottak fenyőt, mivel német területen Krisztus születésének ünnepe körül más zöldellő fa, mint fenyő, nem volt.
A pojácák nemzetközi családja
Vagyis hát német eredet címén akár mindjárt a karácsonyfát is eltanácsolhatnók. És így vagyunk sorra a gyermekeink legkedvesebb játékaival is. Tegyük fel, a



pojácával, amelynek késői olasz neve bajazzo, régebbi talián elnevezése pedig pagliacco volt, vagyis „szalmabábu”: az a szalmacsutakból kötözött, tarka ruhájú bábu, amely eredetileg a zsarnok telet ábrázolta, s ezt aztán tavasz eljöttével elégették vagy vízbe hajigálták. Mivel pedig a tavasz közeledte egybeesett a farsang végével, idővel úgy magyarázták, hogy a farsangkirályt égetik el, vagy dobják vízbe a szalmabábuval a böjti idő elkövetkeztének tiszteletére.
Igen, de a böjt végével újra feltámadt a bábu; a hosszan éhező, korgó gyomrok alig várták, hogy újra jogaikba ültethessék a szalmabábut, amely csakugyan ismét feltámad, úgy tavasz elején, május elseje körül, amikor felzsendül a rét, s virágba szökken a bokor. Csakhogy most már más nevet kap, mégpedig olyat, amely minden népnél a kedvenc ételével függ össze. Így támadt fel a németeknél a Hans Wurst (Kolbász János), a franciáknál a Jean Potage (Leves Jancsi), az angoloknál John Pudding (Tészta János), a magyaroknál pedig a kitűnő Paprika Jancsi, amely persze szintén nem lehet valamely ősi magyar hérosz, miután paprikát egyáltalán csak 1580 táján kezdenek nálunk termelni.
Szóval faji származás alapján a közkedvelt Paprika Jancsit – jó magyar neve ellenére is – szintén ki kellene utasítanunk. Hasonlóképpen járnánk a karácsonyi könyvasztal állandó kedves vendégével, Háry Jánossal is, aki eredetileg persze az antik Plautus Miles gloriosus (A hetvenkedő katona) című komédiájára megy vissza, Garay Jánosnak 1843-ban megjelent Obsitos-a – a Háry Jánosról készült vígeposz – azonban valószínűleg Münchhausen Jeromos báró 1780-ban megjelent Vademecumából vagy annak valamelyik német feldolgozásából vette a közvetlen ösztönzést. S ha már a meséknél tartunk, idegen eredet címén ki kellene tiltanunk legszebb gyermekmeséinket, a görög-hellenisztikus eredetű Hófehérkétől kezdve az összes Grimm- és Andersen-féle mesékig.
A játékok közül is egész csomó kerülne átok alá; mondjuk például a vesszőparipa, amely félig ugyan az antik pegazus-ló emlékét viseli magán, hozzánk azonban egészen bizonyosan a germán boszorkányvilág eljátékosodott attribútumaként került, lévén hogy a középkori boszorkányok használtak ilyen seprűnyelet (amelynek seprője a lófejet utánozta), amikor a tavasz végével, a „boszorkányszombaton” (eredetileg valószínűleg nagyszombat éjszakáján) fellovagoltak a Blocksbergre – nálunk a Gellért-hegy német neve –, hogy „elseperjék a havat”.
Általában a tavaszi feltámadás, a Húsvét ünnepe természetesen szintén telve van ilyen ősi germán és másfajta babonákkal, s bizony az idegen eredet címén a gyermekek egyik legkedvesebb játékszerét, a kereplőt is el kellene pusztítanunk,



mert hiszen ez a hangszer eredetileg arra szolgált, hogy a Nagyhéten, amikor Krisztus halott, s így a gonosz szellemek, mialatt ő az Alvilágot járja, a nyitva hagyott ajtón kiszabadulnak a pokolból, s feljönnek erre a világra – ezeket a gonosz szellemeket a kereplő hangjával elhessegethessük. A katolikus Egyház persze ezt a pogány szokást is átformálta, s a Nagyhéten azért szólnak harangok helyett a kereplők, mert „a harangok ilyenkor elmennek Rómába”, igazában azonban a Krisztus sírba szállásával felszabadult gonosz szellemeket kergetik el a kereplővel...
A magyar gyerek csak sírni tudott!
Ha jól felmérjük, bizony alig marad játék vagy szokás, amelyet valamely keményebb kötésű nacionalizmus ki ne irthatna idegen eredet címén. Mert bizony a nálunk annyira népszerű bethlehemjárás is – pásztorostól, háromkirályostól – idegen származék. Csak ami benne úgynevezett „regös” elem, az, amiben egy elnyomott nép gyermekeinek ősi bánata zokog fel:
Ne sírj, ne sírj, Szent István királyunk!
Mi sem vagyunk ördögök, hanem te szolgáid.
Haj, regö, rajta...
Itt bizony arról van szó, hogy a szent életű első magyar király a fajidegen kereszténység kedvéért tűzzel-vassal kiirtotta a régi magyar sámán-regösöket, akik a pusztulásuk ellen ezzel a síró szóval tiltakoznak, mondván, hogy azért, merthogy ők nem keresztények, azért még nem ördögök, attól ugyan még lehetnek a királyúrnak hűséges alattvalói.
Hát így változnak az idők...



Hogyan lett a harácsból és a török tízből – karácsony
Jézus megszületésének ünnepét ma a keresztény kultúrák körében általában karácsony napján ülik meg, mégpedig megközelítőleg a téli napforduló dátumán, december 24–25-én.
A keresztény Egyház azonban nem mindig ezen a napon emlékezett meg a Megváltó világra jöttéről. Eredetileg január 6-án, Vízkereszt napján, vagyis Jézus megkereszteltetésének (újjászületésének) hagyomány szerint való évfordulóján tartották ezt az ünnepet, mert az őskeresztényekre nézve fontosabb volt a lélekben, mintsem a testben való megszületés. Csak amikor a kereszténységnek sikerült egyik legnagyobb belső ellenségét, az arianizmust leküzdenie – amely tudvalevőleg Jézus ember volta körül fejtett ki eretnek tanokat –, akkor engedhette meg magának az Egyház, hogy a Jézus emberi mivoltát, földi asszonytól való születését kihangsúlyozó december 25-i ünnepet tegye általánossá. Ez az ünnep ugyanis pontosan kilenc hónapra esik Mária fogantatásának március 25-i ünnepétől.
Róma tehát 18 évvel Arius halála után, 354-ben – a konstantinápolyi keleti egyház pedig még később, 378-ban fogadta el december 25-ét Jézus születése emléknapjául. Hogy azonban éppen december 25-ét választotta ki az Egyház emléknapul, annak az előbb említett kilenc hónapos anyaságon kívül más fontos oka is volt. December 25-én ünnepelte ugyanis az antik világ a téli napfordulókor újjászülető Napisten ünnepét, mert hiszen az eddig a napig folyton rövidülő nappalok az addig halódott Nap újjászületését, diadalát jelentették; ez volt a Sol invictus, a legyőzhetetlen Nap, vagyis Mithras isten napja, akinek vallása, jól tudjuk, a kereszténység legelső századaiban erősen versenyzett a Krisztus vallásával.
A Napisten átértékelése
Hogy a keresztény vallás csakugyan a pogány Napisten ünnepe helyébe helyezte tudatosan Jézus születésének emléknapját, arra van néhány klasszikus bizonyságunk. Egy szíriai kora keresztény író határozottan említi, hogy miután a



Krisztus-hívők is szívesen részt vettek a pogányok Napisten-ünnepein, a dionüsziákon, azért szentelte meg az Egyház ezt a napot a kereszténység megalapítójának emlékezetével. Úgy látszik azonban, egyes keresztények tovább is Dionüszosz Isten ünnepét ülhették meg karácsony napján, mert Szent Ágoston keményen inti híveit, hogy „ne a Napot ünnepeljétek ezen a napon, hanem Azt, aki a Napot teremtette”. S még Nagy Leo pápa is kénytelen volt 450 körül ördögi praktikának bélyegezni azt a hiedelmet, mintha a keresztények karácsonykor az új Nap megszületését ünnepelnék meg. Évszázadokig tartott, amíg Dionüszosz, vagyis Diony-zósz (az újra éledő Zeusz) emléke elhalványult, de még akkor is megmaradt a dionüsziák ünnepének sok részlete: a misztériumjátékok (amelyek helyébe aztán az Egyház a karácsonyi pásztorjátékot tette: ebből eredtek az újabb kori misztériumjátékok) s a vigadozó dionüszikus körmenetek, amelyeknek emléke a magyar regösöknél, a szláv koledálóknál, az olasz befana-ünnepjáróknál s a germán Julklapp falujáróinál maradt meg.
Látjuk tehát, hogy a karácsonyi ünnepkör december 25-től január 6-ig terjed (sőt bizonyos vonatkozásban már a december 6-i Mikulás-nap is beletartozik), s magában foglalja karácsony éjjelét, az újévi ajándékozónapot és a Vízkeresztet. Maga a karácsonyünnep két napot ölel fel: december 25-ét és 26-át. Ezt a két napot a leghatározottabban az angol nyelv választja külön. Az első napot Christmas-Day-nek, a másodikat Boxing-Day-nek hívja. Az első szó eredete világos. Voltaképpen így hangzik: Christ-Mass, ahol a második szó a mise angol fordítása. A karácsonyi mise tudvalevőleg a katolikus liturgiának egészen egyedülálló rítusa, hiszen ezen a napon a pap három misét mond egymásba fonódva (Jézus testi, lelki és feltámadási újjászületésének emlékezetére). Már aztán furcsább a Boxing-Day értelme. Box angolul skatulyát jelent: az adott esetben az ajándékokat tartalmazó skatulyát. Az angolok ugyanis ezen a napon intézik el azt a szokást, amelyet mi részben karácsony estéjén, részben pedig újévkor szoktunk elvégezni: hozzátartozóink megajándékozását, valamint a házmesternek, lámpagyújtogatónak, levélhordónak, kéményseprőnek szánt juttatásokat, szóval a „B. U. É. K.” körül lejátszódó zsebbeli operációt.
Karácsony = koldulónap



Ez az ajándékozási divat a görög dionüsziák római utódainak, a szaturnáliáknak abból a szokásából eredt, hogy ezen a napon a rabszolgák tömegesen vonultak fel gazdáikhoz s azok barátaihoz, boldog újévet („Calendae”) kívántak, s ennek fejében ajándékokat kaptak. Ez a calendae-kívánás, „Kalendálás” megmaradt a Balkán szláv népeinél, s a mi falvaink is átvették „koledálás”, vagyis „koldulás” néven. Volt azonban ennek az ünnepkörnek egy másik jelentősége is. Ugyanis ekkor vált évről évre esedékessé a papi tized, latin névvel a „decima”, azaz magyarosan a „dézsma” lefizetése. Amikor a török rokonságú magyar úri réteg hogy török rokonságú volt, azt sok minden egyében kívül a török tulajdonnevek is bizonyítják Árpádtól és Szultántól egészen Tonuzobáig – Magyarországot meghódította, az itt talált szlávoknál ez a papi tized már általános szokás lehetett. Hiszen Szent István és Szent László törvényeiben bőven esik róla szó. A török nyelvben viszont a keresztények adóját „karadzs”-nak (magyarosan „harács”nak) nevezik, a „tíz” neve pedig törökül „on”. Vagyis a keresztény jobbágyok által az év végi ünnepkör táján fizetendő adó neve: „adótized”, törökösen „karadzs-on” volt, amely szó aztán rajtaragadt magán az ünnepen is: a „karácsony”-on. Ilyen keresztényadó emléke él több helynevünkben is, például a Sopron megyei Haracsonban, vagy különböző Karácson, Karácsond helységekben (a keresztények ugyanis földekben is leróhatták ezt a gyauradót).
Hogyan lesz a Vízkeresztből – boszorkány
Az olaszoknál azonban a Befana szó egészen más jelentést vett fel. Boszorkányt értenek rajta, aki Vízkereszt éjjelén végigrohan az utcákon, s bár eredetileg rontást vitt magával mindenfelé, később a mi Mikulásunkkal azonos szerepet vállalt: a jó gyerekeknek ajándékot, a rosszaknak virgácsot hoz. Ez a befanaboszorkány azonban természetesen a kereszténységtől nagyon is elütő, egészen másfajta eszmevilág szülötte! Egybefügg azzal az általános európai hiedelemmel, hogy a téli napfordulót, december 25-ét megelőző és követő hetekben, amikor a napfény haldoklik, s nincs ereje, felszabadulnak a síri lelkek, a gonosz szellemek, s boszorkányok formájában kínozzák meg az emberiséget. Ezeket a gonosz szellemeket hangos ordítozással, lángoló rőzsékkel, meggyújtott fenyőgyanta szagával, bottal-seprűvel s általában víg mulatozással kell elűzni. A Napot segíteni kell abban, hogy újra erőre kapjon, s ezért tüzes kerekeket



görgetnek hegyen-völgyön át.
Ez az alapjában halotti kultusz a germán népek Jul-ünnepében gyökerezik. A jul szó „vidámságot” jelent, s így azokat a mókákat fogták egy név alá, amelyeket a halottak gonosz szellemeinek elűzésére műveltek. Magának az ünnepnek Julklapp a neve, ahol is a klapp szó a klopfennel (kopogással) egyértelmű, mert az állati maskarába öltözött alakok sorra bekopogtatnak az egyes házakba, ahol úgy, mint a magyar regösök, a szláv koledálók vagy az európai kéményseprők, adományokat gyűjtenek, karácsonyi vagy újévi ajándékokat „harácsolnak” össze, de ennek fejében égő anyaggal borított fakereket görgetnek, vagy rongybábuvá álcázott boszorkányseprűt égetnek el. Szóval elűzik a gonosz szellemeket. E szelleműzés miatt aztán a kereszténnyé lett germánság már nem „Julklappot” ünnepel, hanem Weihnachtot, „szentelt éjszakát”, amikor a szenteléssel űzik el a halottak háborgó lelkeit.
A frankok, mint eredetileg germán törzs, szintén jult ünnepeltek, mégpedig az „új jult”, a téli napéjegyenkor újjászülető vidámságot, s elnevezték neojulnak, amiből a karácsony francia neve, a noël eredt. Meg kell azonban jegyeznem, hogy olyan nyelvészek, akik keresztény liturgikus szempontokból keresik a szavak magyarázatát, a noël szót a latin notalisból („születésnap”) származtatják.
Ennek az egyetlenegy ünnepnek, a karácsonynak kultúrtörténeti múltjáról persze köteteket lehetne írni; ehelyütt csak a legkiütközőbb vonásaiban ismertethettük ezt az érdekes vallástörténeti problémát, amely azonban így is bőséggel igazolja, mennyire át- meg áthatották egymást az európai népek: nincs az a fajpolitikus, aki ezekben az összeszövődött kultúrkörökben rendet tudna vágni.



A hatalom szimbolikája
[1940]



Leleplezések egy örök emberi vágyálomról
Reggel a siklón.
– Jó reggelt, méltóságos uram! – hajbókol a kis segédtitkár a miniszteri tanácsosnak. Közben pedig két dologról felejtkezik meg. Az egyik az, hogy tán ő maga nézne legnagyobbat, ha a méltóságos csakugyan az ura, vagyis korlátlan hatalmú birtokosa akarna lenni, s mondjuk, azt parancsolná neki, hogy ugorjék ki a siklóból. A másik pedig az, hogy az „uram” viszont nehezen fér össze a „miniszteri” tanácsossággal. Hiszen a „miniszter” maga is csak „szolgát” jelent, ez pedig igazán nem nagy úr. Pláne milyen kis ember lehet aztán egy szolgának a „tanácsosa”.
A „méltóságos” persze már jobban érzi a maga megsemmisítő kicsinyke voltát, amikor a segédtitkárnak így köszön vissza:
– Szervusz!
Mi tudjuk, hogy a „szervusz” szó is „szolgát” jelent, de azért most meg alighanem a miniszteri tanácsos nézne nagyot, ha a segédtitkárnak eszébe jutna s ezt mondaná:
– Hát ha „szervusz”, vagyis „szolga” vagy, akkor csak hozd fel a minisztériumba az aktatáskámat!
De lám, mindketten megérkeztek a „szolgaépület” – vagyis a minisztérium kapujába, ahol a portás nagy tisztelgéssel fogadja mindkettőjüket:
– Alászolgálja, méltóságos uram! Alázatos tiszteletem, doktor úr!
A szerencsétlen már megint nem gondolta meg, hogy ő legföljebb állami altiszt, de nem „szolga” és legkevésbé nem „alázatos” szolga. És ugyancsak el lenne képedve, ha a „méltóságos” a szaván fogná, és azt mondaná neki:
– Hát, fiam, ha maga „alázatos”, akkor csak szépen alázkodjék meg, térdeljen le, érintse – jó keleti módra – a homlokával a földet előttem, s úgy üdvözöljön engem, ha kegyeskedem hivatalomba bejönni...
Közben pedig a két miniszteriális úr már felérkezett a hivatalszobájába. Megkezdődik a reggeli „bemelegítés”. A segédtitkár úr hangos kisztihanddal vagy kezét csókolommal köszönti a hivatal régi bútorát, a főmindenegyébirodakisasszonyt. Esze ágában sincs persze, hogy csakugyan megcsókolja őnagysága kezét, s ugyancsak elbámulna, ha megmagyaráznók neki, hogy amit itt olyan könnyedén felkínált, a kézcsók, az bizony a rabszolga köszönése volt



Rómában a tulajdonosával szemben, s ezt az üdvözlést alighanem a perzsa Arzakidáktól vették át, mint ahogy az európai etikett legnagyobb része Bizáncon és Madridon keresztül – voltaképpen perzsa hagyaték!
Majd így folytatja a segédtitkár úr, kissé tréfásan:
– Ilonka kérem, összetett kézzel esedezem magának, ma ne engedjen be hozzám senkit!
S közben sejtelme sincs róla, mit jelent ez az „összetett kéz”. Ma már persze csupán a hindu és a katolikus ima gesztusa, de hajdanta azt jelentette, hogy az illető összeteszi a kezét: hadd kötözzék meg, vagy tegyék rá a lezárható bilincset. Miért is az imaformulát így is körülírják: „imára kulcsolja a két kezét”, vagyis csukható bilincs alá kínálja a kezét.
Most bejön a kolléga, a titkár úr.
– Parancsolj helyet foglalni! – mondja udvariasan a segédtitkár, ámde ugyancsak megorrolna érte, ha a titkár csakugyan azt „parancsolta” volna, hogy tolja alája a széket. S most megkezdődik a kis terefere. A titkár tegnap otthon volt a megyében, ahol új főispánt installáltak.
– Képzeld, az egész megye hasra vágódott előtte – mondja a titkár, s esze ágában sincs rágondolni, mit is jelent ez a „hasravágódás”: a szolgaság legmélyebb szimbólumát. – A leghangosabb demagógok is csak úgy kussoltak előtte – folytatja a titkár a beszámolót, s eszébe nem jutna, hogy a „kussolás” csak szinonimája a „hasravágódásnak”, mert hiszen a francia „coucher”-ből (feküdni) ered, amely szóval a kutyánkat szoktuk csendre inteni.
– A fejemet adom – feleli a segédtitkár –, hogy az ellenzék nem kötelezte le magát a főispánnak. Hiszen csak nem szolgáltatja ki magát kényre-kedvre a kormány emberének! – folytatja a segédtitkár, s esze ágába sem jut, hogy ebben a két mondatban a régi rabszolgakor három pregnáns kifejezésével élt. A „fejét adja” oda, ha véleménye nem felel meg az igazságnak, mert a szolganépnek hazudnia csak a feje árán szabad; „lekötelezni” annyi, mint kötéllel megkötözni, amit a 20. század magyar megyéjében mégsem szokás; és „magát kiszolgáltatni” annyi, mint más szolgájává lenni: ugyancsak nem divata megyei ellenzék körében.
– Hát, barátom, szembe köphetsz, ha nem igaz! – feleli a titkár, s ezzel megint csak egy ősi gesztust, a megvetésnek szimbólumát idézi bele a 20. század kellős közepébe. Majd így folytatja:
– Kérlek, néhány kedves szóval kiszúrta a szemüket, mire ez a sok talpnyaló valósággal térden állva esedezett, rimánkodott a főispán kegyeiért. Ez pedig, anélkül, hogy bármiféle kötelezvényt adott volna, néhány ügyes szóval



valósággal leigázta az ellenzékieket; valóságos vesszőfutás volt számukra ez a beszéd, pláne, amikor szavaival elkezdte ostoroznia panamistákat, s kipellengérezte közülük a legveszedelmesebbeket; a vezérük pedig csak tartotta a hátát az egész társaság visszaéléseiért!
Egyetlen mondatba sikerült a titkárnak egy ősi, vad korszaknak tízféle kegyetlenségét belepréselnie, anélkül, hogy csak egyszer is felötlött volna az eszébe, milyen ősrégi, hatalmaskodó korszak csökevényeit használta itt fel szóvirágnak egy úgynevezett parlamentáris gyülekezet jellemzésére.
És így telisded-teli van az egész életünk egy elmúlt, de alapjában még mindig élősködő, erőszakos világ csökevényeivel. Hiszen csak még tegnap volt, hogy I. Ferenc Józsefet naponta így üdvözölte a lakájtól az udvari emberig mindenki:
Ich leg' mich Eurer Majestät zu Füssen (Felséged lába elé vetem magamat) Őfelsége pedig minden zöldcsütörtökön nagy szimbolikus lábmosási szertartást végezett tizenkét koldus aggastyánon, az ősi biblikus megalázkodás jelképéül. Még ma is lovaggá ütik az egyes rendek a tagjaikat, s persze nemigen törődnek már azzal, hogy ez az ütés valaha megalázásnak számított, az utolsónak, amelyet a leendő lovag még megtorlatlanul eltűrhetett.
És még a rendes polgári életben sem törődünk már azzal, hogy a férj és feleség együttélését házassági köteléknek nevezzük (megint az az ominózus kötél!), miután előzőleg a férj, ugyan még mint vőlegény, sokszor elrebegte, hogy „rabod vagyok”, persze anélkül, hogy arra gondolt volna: őnagysága ezt netalán komolyan is vehetné. De aztán addig korbácsolta a szerencsétlen vőlegényt a szerelmes vére, amíg az Isten megverte, s végül is igába hajtotta a fejét a vőlegény...
Megint egy csomó olyan kifejezés, amely eleven erővel itt él közöttünk, hétköznapjaink hű kísérője, voltaképpen azonban olyan kor maradványa, amikor a nyers erőszak s a hatalomvágy irányította az ember minden lépését, akár passzív, akár aktív értelemben. Az ember – bárminő nehezünkre essék is ezt „előrehaladt” huszadik századunkban őszintén bevallanunk – menthetetlenül rabja a hatalom bálványának, amelyet az évezredek homályából cipel magával. S vagy magát a hatalomnak a birtokát kívánja, vagy – ami voltaképpen paradoxonnak fest és mégis végzetesen igaz – alá akarja magát vetni a más erőszakának, „hasra akar vágódni” bármely tényleges hatalom előtt. Jólesik, ha a nyakára hágnak, ha megnyergelik, szívesen tűri, ha szíjat hasítanak a hátából, vagy akár fát vágnak a hátán, esetleg kerékbe törik.
Kínozni vagy megkínoztatni – ez az örök emberi vágyálom, amelyet az egyes ember, a műveltség terjedésével, tudata alá szoríthat, de ez a vágy



minduntalan felbukkan szavaiban, szóképeiben, társadalmi szimbólumaiban. Még a munkát is, amely eredetében szláv szó, „munka”, és rabkínzást jelent, nem robotnak (vagyis „rabszolgatartásnak”), hanem „kedves kötelesség”-nek érzi. Boldog az ember, ha embertársait meggyötörheti, lealázhatja, de boldog akkor is, ha mások hatalmaskodnak rajta, leigázzák.
A „hatalomnak” ez a passzív és aktív gondolata annyira centrális hozománya az embernek, hogy ha nem is gondol rá, önkéntelenül is e vágyálma köré csoportosít mindent-mindent, ami körötte él és van: elsősorban magát az embert és annak testrészeit, de aztán minden tárgyat, természeti jelenséget, amihez csak hozzáférhet. Nincs, vagy legalábbis alig van az ember környezetében olyan jelképesíthető dolog vagy tény, amit nyomban bele ne kapcsolna a maga „hatalmi” gondolatvilágába. Tudat alatt, de teljes erővel élő, egészen külön kultúrhistóriája van ennek a „hatalmi komplexusnak”. A kultúrember persze csak szégyenkezve eszmél erre az igazságra, s ezért tabunak kiáltja ki, inkább nem beszél róla, mint a fétisről a vadember. A valóságban azonban testestül-lelkestül benne él ennek a fetisizmusnak a légkörében; szőröstül-bőröstül rabja a hatalom ideáljának, s csak szándékolatlanul árulja el bizonyos szimbolikus szavaiban és cselekvéseiben, mennyire is kitölti az egész lelkét ez az ősi ösztön...



Az emberi test
Közelfekvő, hogy az embernek mindenkor antropomorf gondolkodása elsőbben magát az emberi testet és annak egyes részeit használta fel a hatalom szimbolikájára. Ezért van az, hogy a hatalom birtokosát „fej”-nek, „fő”-nek, tehát latinul „caput”-nak, franciául „chef”-nek, törökül az ugyancsak fejet jelentő „bas”-ának, bejnek vagy bégnek nevezi el. A paraszti ember az „urat” „caputos embernek” tiszteli. A hivatalnok „fő-nök”-öt ismer; a papság egy-egy csoportjának vezetősége a katolikusoknál az ugyancsak „caput”-ból eredő „káptalan”.
Külön szimbolikája van a hatalmi gondolatvilágban a hajnak. A germán főisten és az egyiptusi Tot-isten „Götterlocke”-t, isteni hajfürtöt visel megkülönböztetésül. A szabad ember a középkorban vállig érő hajat hordhat, s ez a kitüntetés illeti meg Perzsiában a fejedelmet is, míg ugyanitt a közönséges embernek tarra beretvált fejet kell hordania, hogy az uralkodó bármely percben bárddal lenyakaztathassa. A szabad és nemes magyar ember három csimbókba fonva viseli a haját. A pap – isteni szolgaságának jelképéül – tonzúrát nyírat a haja koronájába, vagy ha ferencrendi barát, akkor meg éppenséggel furcsán kinyírják a haját, úgy, hogy csak egy hajkoszorú marad a „calotte”-ja körül, s ezért a középkori magyarban „pilises barát” a neve. Az apácának ugyancsak megnyírják a haját, s ez a sors éri a szent életű zsidóknál a feleséget. Az amerikai fegyházak pedig rabjaikat jelzik meg úgy, hogy fejüket félig kopaszra beretválják le.
A szem a középkori jogszolgáltatásban fontos szerepet játszik a hatalom eszmevilágában. Egyiptusban a fáraó hatalmi jelvénye a (mindent látó) szem. Ha a középkori uralkodó attól fél, hogy valamelyik utódjelöltje veszedelmessé válhatik rá nézve a hatalom birtoklásában, egyszerűen kitolatja a szerencsétlennek a szemét. A háromszögbe állított „Isten szeme” mindenütt a magántulajdon szentségének jelvénye (amire a gyerekkori rigmus is emlékeztet: „Isten szeme mindent lát, el ne lopd a léniát), s ezért kerül a városi határmezsgyékre jelvényül (pl. Bécsben a régi „Gottesauge”-határoszlop). A szemnek külön misztikus hatalma van: aki ért a „szemverés”-hez, az természetfölötti erejű lény. Az ilyennek a hatalma elől védeni kell a gyermeket, s ezért a „malocchio” ellen korallt akasztanak a gyermek nyakába, vagy „condi”-t mutatnak a rossz szemű vénasszony arca irányába. De a lovat is védeni kell a



szemverés ellen, s ezért teliaggatják fényes rézkorongokkal, hogy odavonzzák a boszorkány verő szemét. A kocsis pedig, akinek mind a két keze el van foglalva a gyeplővel, ostorral, a bal fülébe akaszt egy fényes aranyszöget, hogy a rossz szem azon akadjon meg. De a fiatal párt is védeni kell a szemverés ellen. Ezért az esküvő idején sátor alá állítják (a zsidóknál), vagy koronát tartanak fölébe (a keleti egyházban), s amikor kilépnek a templomból, akkor kardokból lugast formálnak a fejük fölött, vagy pedig sűrű rizsesőt hintenek rájuk, hogy a gonosz szemverés ne érhesse őket. S még a koronázás szertartása alatt is meg kell védeni az (angol) királyt abban a pillanatban, amikor leveti stóláját, s mezítelen a válla, hogy a vállán felkenhesse az érsek. Erre az aktusra külön baldachint tartanak fölébe, hogy e percek alatt védve legyen a bűbájos szemveréstől. S a gonosz szem hatalmától még a katonát, sőt a halottat is meg kell védeni. Ezért kerül „Achilles pajzsa” közepébe a gorgoneion, a szörnyetegfej, amely magára húzza a verőszemet; s ezért kerül a római síremlék koronázatába a Medúzafej, hogy ettől elijedjen a rossz szemű bűvösség.
Az orr a közhatalom birtokosáé. Ha valakit – főként a magántulajdon elleni vétség miatt – meg akar a király büntetni, akkor megcsonkíttatja az orrát. S aki a hatalmunkban van, azt „az orránál fogva vezetjük”, mint a medvét az orrába fűzött láncnál fogva. Aki a hatalom birtokában van, az „magasan hordja az orrát”, aki viszont kívül van a hatalom bástyáin, az „lógatja az orrát”.
A száj is különösen alkalmas az erőszak elszenvedtetésére. Hiszen nincs annál könnyebb, mint a gyengébbet „szájon vágni”. Ellenben tudjuk, hogy a magyarok 1247-ben Szent Rajmundusznak lelakatolták a száját, büntetésből, mert túl sokat karattyolt nekik az erkölcsről. A budapesti Néprajzi Múzeumban van néhány darab honfoglalás kori lelakatolt állkapocs, s a középkori jogszokásból tudjuk, hogy a nagyon „szájas” vénasszonyoknak is összelakatolták a felső és az alsó ajkát. A száj egyszersmind a csók kifejező orgánuma. Ennek szimbolikus jelentőségére a kéznél és a lábnál térünk rá.
A fül persze szinte magától kínálkozik a hatalmaskodás színteréül. A középkori jogkönyvek nem győzik eleget kínálgatni a füllevágás vagy fülcsonkítás büntetését. De ha ettől el is tekintenénk, itt van maga a fül átlyuggatása, a rabszolga-gazdálkodás maradandó emléke. Hiszen a fülbe húzták bele a gazda tulajdonbélyegét, s a fülből lógó karikánál fogva fűzték össze éjszakára a rabszolgákat az ergastulumban. Hölgyeink, amikor díszes fülbevalóikat mutogatják, természetesen nem is sejtik, hogy a legősibb osztályharcnak: a férfiosztály alá rendelt női rabszolgaosztálynak az emlékét hordozzák magukkal a századokon keresztül!
A bajusz- és szakállviselet külön játékos területe az örök osztályharcnak.



Emlékezzünk csak rá, hogy ezelőtt egy-két évtizeddel még csak a lakájfajta járt leberetvált bajusszal. Igaz viszont, hogy az egész osztrák ármádiában csak az egyetlen Windisch-Grätz-dragonyosoknak volt megengedve a bajusztalan csupasz áll. Viszont a szakáll a legkülönbözőbb népeknél a tisztesség, a hatalom megkülönböztető jele volt. A fáraóknál például, akik gyakran gyermekkorukban kerültek uralomra, mielőtt még a természetes szakálluk kiserkedt volna, külön mesterséges, skatulyaszerű szakállt ragasztottak az állukra, tekintélyük és hatalmuk hangsúlyozására. Azután itt van a középkori Isten-ábrázolás, amely a világ leghatalmasabb urát, az Atyaúristent nem is tudta másként, mint szakállal elképzelni. A közép-ázsiai turkoknál külön rangjelzés az „akszakal”, vagyis az agg-szakáll, a fehér szakáll. A muzulmán emberre nézve nem létezhetik nagyobb megszégyenítés, mint ha a szakállát rángatják meg.
Mindezek után nagyon érthető, hogy a kéznek külön kultúrhistóriája van a hatalomvágy formanyelvében. Hiszen közvetlenül a kéz az, amely az ember hatalmaskodásának végrehajtó szerve. Ennélfogva például a római hadsereg alapsejtje a „manipulus”, amely szó a manusból (kéz) ered, s ennek megfelelően a jelvénye is egy rúd végére tűzött bronzkéz. De Közép-Ázsiában is a kéz a legprimerebb hatalomnak, a tulajdonjognak a jelvénye: az ötujjú kéz különböző formái, a tamgák, mindmegannyi tulajdonjegyek vagy címerek. A szultán pedig sajátos kézjegyével, a tughrával fejezi ki hatalma teljességét az aláírandó okiratokon. A középkorban pedig a vásári helyeken a piactéren minden vásárnapon feltűnő utcaszegletre illesztették ki a vásárjog birtokosának, tehát a királynak, a városnak vagy a kegyúrnak hatalmi jelvényét, a páncélos öklű kart.
Ha a római úr fel akarta szabadítani a rabszolgáját, akkor előrenyújtotta kiterjesztett kezét, s a rabszolga utoljára elvonult e védő kéz alatt. Ezt a szertartást úgy hívták, hogy manumissio, a kéz alól való elbocsátás. Ebből eredt egyáltalán a búcsúzás, a megáldás gesztusa is. S az elbocsátott rabszolga aztán megcsókolta a kezet, amely őt eddig védelmezte (protegálta), s ez a modern kézcsók egyik eredő forrása.
A kéz körül aztán külön hatalmaskodási játék fejlődött ki. Az egyik ember találkozik a másikkal, kihúzza kezét a bőrruhája vagy tógája alól, hogy megmutassa, nincs nála veszedelmes, orgyilkos tőr. Hogy a másik jobban higgyen neki, odanyújtja neki a kezét, amit a másik hasonló gesztussal viszonoz. Ebből fejlődik a kézfogás: a barátság szimbóluma, egyenrangúak köszöntése. Mert ez a gesztus egyúttal azt is jelenti, hogy „felmutatom a kezem, lásd, nincs megkötözve, tehát szabad ember vagyok”. Igen ám, de a perzsa s az ebből fejlődött bizánci udvari etikett szerint a fejedelmen kívül nincs szabad ember, a többi mind csak rabszolga. Minélfogva nem illik a kezet az uralkodó



jelenlétében mutogatni. Ezért van az, hogy a ravennai Justinianus és Theodoramozaikon az összes udvari urak és dámák a ruharedőik közé rejtik a kezüket. Viszont az újabb korban, amikor a zsebbe rejtett tőr veszedelmessé válhatott volna a magasabb rangúakra nézve, úgy illett, hogy a kéz ne rejtőzzék a zsebbe. Minélfogva ma sem illik – legalább Európában nem – a nálunk magasabb rangúak előtt zsebre vagy pláne nadrágzsebbe tett kézzel állani. Sőt a háborúban ez a gesztus („lásd, nincs fegyver nálam!”) már odáig ment, hogy a feltartott fegyvertelen kéz egyáltalán a megadás, a rabságba vonulás jele volt.
A kézen aztán külön szerepe jutott az ujjaknak, pláne az olyan népeknél, amelyek – mint a déli olaszok – még ma is szívesen használják az ujjakkal való jelbeszédet, hogy harmadik emberek ne hallgathassák ki őket. Az ujjnak ősi indogermán névtője: dek. Ebből a tőből ered a degitus vagy digitus latin szó, amely „ujj”–at jelent. Aki digitál, vagyis az ujjával beszél, az diktál, nem is szól, csak az ujjával int, tehát parancsol, vagyis diktátor. S ezzel az ujjal az, akinek megvan hozzá a hatalma, sok minden parancsot adhat. Például a cirkuszban lefelé fordítja a hüvelykujját, s ezzel azt jelzi, hogy „recipe ferrum”, „vedd a halálos szúrást!”, amivel az arénában küzdő és alulmaradt rabszolgára mondta ki a cézár a halálos ítéletet. A száj elé emelt mutatóujj a középkori szimbolikában a hallgatást, tehát az engedelmességet jelentette. A római szenátor vagy lovag ujjára húzott gyűrű jelentette az illetőnek társadalmi rangját, s ezzel igazolhatta magát, ha netán valamely okból le akarták volna tartóztatni. A francia királyok kezét és ujjait külön misztikum övezte: a koronázás során külön felkenték ezeket a testrészeket, s ezzel gyógyító hatalom birtokába jutottak.
A test törzsének annyiban jutott szerepe ebben a hatalmi jelbeszédben, hogy aki megalázkodik az embertársa előtt, az derékban meghajlik, vagyis a fejét, a nyakát tartja oda a másiknak kardja alá: tegyen vele, amit akar.
A köldök, az „umbilicus” – vagyis a római Forum közepén lévő, márvánnyal burkolt, gyűrűs kőépítmény – jelentette a római világuralom szimbólumát: itt volt a világ közepe.
A térdnek a megalázkodás rituáléjában jut fontos szerepe: a térdre borulás, a letérdelés, a térden állás minden olyan szertartásban szerepel, ahol a hatalom előtt való meghunyászkodás a követelmény. Az ázsiai hatalmasságok előtt jó ideig még az európai hatalmak követei sem jelenhettek meg másként, mint térden állva vagy éppen prostratio (hasra vágódás) formájában. S a katolikus egyházban is ez a kétféle megalázkodási forma volt a nyilvános vezeklés harmadik fokánál előírva. A szerelmes ifjú, aki szívének hölgye előtt letérdel, bizonyára nemigen gondol e művelete közben arra, hogy miféle „vezeklést” végez ezzel a letérdeléssel!



A láb főként az úgynevezett pápai lábcsók formájában maradt fenn máig is a hatalom kifejezéséül. A talpat már említettük ebben a vonatkozásban.
A vérnek is igen fontos szerepe jutott a hatalom szótárában. Akik – ereiket megvágva – vérüket közös edénybe csurgatták, és ebből ittak, azok a közös hatalom kizárólagos birtokosaivá lettek, úgy maguk, mint utódaik („vérszerződés”). Az ősidőkben a papkirály (rex nemorensis) csak úgy vehette át a hatalmát, ha elődjének vérével bekente magát. Ezért hívták a hatalom birtokosát sanguine unctusnak („vérrel felkent”), s ebből a két szóból eredt utóbb a sanctus (szent) kifejezés a papkirályra nézve. Nálunk még az Árpád-házi királyokat is „Szentkirályok”-nak nevezte a nép, akár voltak az Egyház szentjei, akár nem. A „Szentkirályszabadja” községnévben ez az emlék maradt fenn.



A mozdulat mint a hatalom jelképe
Már az emberi test egyes részeinek a hatalom szókincsében való megjelenése taglalásánál rámutattunk egyes mozdulatoknak ilyen értelmű szerepére. A törzs meghajlása, a letérdelés, a hasra vágódás – láttuk – mind beletartozik ebbe az eszmekörbe.
Ezenfelül azonban a köszönés különböző gesztusai is idesorolódnak. Az iszlám területén a köszönő ember a jobb kezével megérinti a szívét, száját és homlokát, majd a föld felé ereszti le ezt a jobb kezét. Ez a gesztus világosan értelmezhető: „érzéseimet, szavaimat és gondolataimat lerakom a lábad elé!” A régi katonai salut tudvalevőleg így festett: a tisztelgő katona terpeszállásba ugrott, s a kezében tartott alabárdot messzire kilendülő mozdulattal jobb oldalt merev karral kivágta. A gesztus értelme nyilvánvaló: „fegyveremet eltolom magamtól, s ugyanakkor kitárom előtted a mellemet védtelenül; tégy velem, amit akarsz!” Az imagesztus különböző formái is az önmegadás kifejezésére szolgálnak. Akár felemeli az imádkozó mindkét karját ég felé, az ún. „orans”alakban, s ekkor a feltétlen önmegadás jelét adja a két magasra emelt kézzel, akár pedig összeteszi a két kezét, amivel a megkötözésre való kiszolgáltatottságot szimbolizálja.
Külön lényeges szerepe jut azonban a hatalom szókincsében az ember jobb és bal oldalának. Nemhiába van az, hogy az európai nyelvekben, még a magyarban is, a „jog” és „jobb”, a „das Recht” és „die Rechte”, a „le droit” és „la droite” olyan közeli rokonságban állanak egymással. Az ember jobbja, tehát az az ökle, amellyel üt, az ősidőkben egyúttal a joga is: az ún. ököljog. A „recht” és a „droit” nemcsak a jobb oldalt és nemcsak a jogot, hanem a helyest, a jogszerűt is kifejezi. Vagyis azt hirdetem helyesnek és jogszerűnek, amire az öklöm jogán megvan a hatalmam is. Éppen ez a furcsa összefüggés a jobb és a jog között hihetetlenül mélyen világít bele az embernek tudata alatt még ma is tisztán élő álomvágyába a nyers erőszak után. S az érdekes az, hogy ez a hatalmi szimbolika végül egészen misztikus formákat is öltött. Mert mindaz, ami jobb felől volt, az jó (a „jobb” csupán a „jó”-nak fokozása, ezt ne felejtsük el!) volt az emberre nézve; ellenben mindaz, ami bal felől esett, az „bal” jóslatú, vagy a még kifejezőbb latin szóval „sinister” volt, ahol is ez a szó nem csupán „bal” oldalit, hanem rossz előjelű, baljós dolgot, sötétséget is jelentett. A modern német nyelvben ez az értelem már annyiban enyhült, hogy a „link” már csak



„linkisch”-t, tehát balogot, sutát, vagy a tolvajnyelven „nem igaz úton járót” jelent. S ezzel a tekintélyi elv monomániákusa, az ember, máris beleillesztette ezt az egész jobb és bal oldali megkülönböztetést a hatalmi rítusba: akit meg akar tisztelni, aki nálánál nagyobb úr, azt a jobb oldalára engedi, nehogy annak a hatalmas úrnak jusson a „baljóslatú”, rossz ómenű oldal. Ami különben már csak azért is fontos, mert ha a baloldalt haladó, kisebb rangú ember netalán merényletet akarna a nagyobbik úr ellen elkövetni, akkora bal oldalán függő tőrt kellene kirántania. Ezt viszont nem teheti, mert mellette szorosan halad a nagyúr, tehát nincs meg a kellő lendületi tere tőrének kirántására. S ez egyben biztonságot is jelent a nagyúr számára esetleges orgyilkosság ellen!
S ha már a kéz különböző gesztusainál tartunk, akkor ne felejtkezzünk meg a pofonról sem, amelyet a szimbólumsóvár ember természetesen szintén beleillesztett az etikett ceremóniái közé: a bérmálás és egyes lovagi rendek avatási szertartásában juttatta szerephez a nyers hatalmaskodásnak ezt a kifejező mozdulatát.



A hatalom ékszerei
Láttuk, hogy Perzsiában, főként az Arzakidák idején, minden alattvaló rabja volt a sah-in-sahnak, csak ő volt az egyetlen „szabad ember”, s miután csak szabad ember viselhetett hosszú hajat, ennélfogva – jog szerint, amelyet utóbb természetesen kiterjesztettek az előkelőbb osztályokra is – csak az uralkodó viselhetett hosszú hajat. Ez ugyan persze nagy kitüntetés volt, de viszont viseletnek eléggé kellemetlen, mert hiszen a haja minduntalan belelógott őfelsége arcába, ételébe. Ennélfogva gondoskodni kellett valamelyes hajszorítóról. Erre szolgált a diadéma, a hajszalag, amely tehát ekkor kizárólag fejedelmi jelvény volt. Ez az eredetileg sima és nyilván textilanyagból való hajleszorító utóbb már aranylemezből készült, s ezen elébb textilmintákat, majd később figurális díszeket vertek ki. A nyilván perzsa befolyás alatt álló déloroszországi szkíta sírokban ilyen vert mívű arany hajleszorítókat találunk.
A hajleszorítótól már csak egy lépés vezetett elébb a nyílt, majd utóbb a zárt koronához. Tudjuk, hogy Szent István koronája is elébb csak egy nyílt korona volt, vagyis diadéma. S csak utóbb illesztették a tetejére egy másik diadéma lemezkéit kereszt alakban, s így lett belőle zárt korona.
Ez tehát a hajleszorító szalag útja a koronáig. Amikor pedig az Avignonban székelő XXII. János pápa és Lajos német király között hatalmi versengés tört ki, s ez a versengés Róbert nápolyi király segítségével a pápa javára dőlt el, akkor a pápa elhatározta, hogy az összes világi uralkodók fölött való hatalmi állásának hangsúlyozására ezentúl hármas koronát, vagyis perzsa tiarát fog hordani. A Velencei Köztársaság választott fejei, a dogék pedig annak jelzésére, hogy ők köztársaságot és nem királyságot képviselnek, uralmi fejdíszül nem koronát és nem tiarát, hanem az ugyancsak perzsa eredetű, hermelinszegélyű piros sipkát, a mitrát választották.
A hajleszorító szalagból eredt különböző koronák aztán később felölelték az egész társadalmi hierarchiát. A dolog onnan kezdődött, hogy habsburgi IV. Rudolf nem tudott azzal megbékélni, hogy nem őt választották meg német királlyá. Ezért kancellárjával, gurki János püspökkel egy állítólag Caesartól származó okiratot hamisíttatott, amely szerint a Habsburg-család tagjai nem egyszerű hercegek, hanem főhercegek, akik közjogi minőségükben függetlenek a mindenkori német királytól (s csak családi törvény szerint függenek tőle abban az esetben, ha a német király maga is a Habsburgok közül való). Ennek



megfelelően aztán külön főhercegi koronát terveztetett, amely átmenet a királyi zárt korona és a nyitott diadéma között. Innen kezdve aztán a hercegek, a grófok, a bárók s majd a nemesek külön-külön koronákat terveztettek maguknak, amelyek gombjaik számával jelezték viselőjüknek rangját. Végül a nem nemes polgárok sem akartak alább maradni, s ők is külön polgárkoronát kezdtek használni. Az egykori egyszerű, praktikus célú hajszalagból így fejlődött ki az egész társadalmat ranglétrára bontó koronarendszer.
A király ősi értelemben véve egyúttal papkirály is volt, s ezt a hagyományt az első európai „császár”, a római Augustus annyira komolyan vette, hogy magára ruháztatta a Római Birodalomban dívó összes vallások papi hivatalait. Az egyik legfontosabb keleti származású papi hivatal volt az auguré, aki az állatok beleit vizsgálgatta jó vagy rossz előjelekre. Kezével azonban az augur nem akart belenyúlni ezekbe a véres zsigerekbe, s ezért külön pálcát tartott erre a célra. A „szemlélésnek” vagy „vizsgálásnak” görög neve a „szkopein” (nézni) igéből ered, amelynek főnévi formája a „szkepszis”. Az az eszköz tehát, amellyel ezt a vizsgálatot megejtem, a szkeptron, latinul: sceptrum. Tehát a sceptrum, azaz a „jogar”, eredetében tisztában mint a taumaturgnak, a „csodaváró papnak” a rituális eszköze került bele az uralkodói ékszerek közé. Egyik kései leszármazottja különben ennek a koronaékszernek a bűvészek varázspálcája, akik a maguk rendi hagyományai szerint voltaképpen szintén a káldeus mágusoknak, varázslóknak az örökösei, s ezért használhatják a varázspálcát éppúgy, mint a káldeus papok furcsa mitráját (ahogy ezt az „ezeréves jövendőmondók” népszerű rajzaiban látjuk ábrázolva).
A fejedelmi ékszerek közé tartozik a világalma is: vagyis egy gömb, tetején egy egyenlő szárú kereszttel. A Földnek gömb voltát tudvalevőleg már a görög bölcselők is hirdették; a keresztény kultúra azonban csak akkor tette a magáévá ezt a tant, amikor az arisztotelészi bölcselet általánosan elfogadott alapja lett a skolaszticizmusnak. Ezóta a földgömböt a már mondott jellel írták le: karika, tetején a kereszttel. Érdekes azonban az, hogy ez a jelvény nemcsak a királyi hatalom jelképezésére szolgált, hanem a legősibb osztályellentét – a férfi és a női nem között való örök harc – szimbolizálására is ezt a jelet használták és használják még ma is. Ha ugyanis a karikán a kereszt fölfelé áll, akkor – régi alkimista frazeológia szerint – a statisztika ezzel a jellel a hímnemet jelzi; ha pedig a kereszt a karika alsó részéből függ le, akkor ez a női nemet jelenti. A férfi a Föld koronája, a nő a Föld függvénye – íme az ősi osztályharc szimbóluma.
A lánc természetesen önmagában véve is a bilincset jelenti, s még inkább ez a jelentése, ha a nyakban viselik. Ez a szerepe például a „gallus rabszolga” híres



szobrán is, ahol a nyakba vetett karika ugyanazt jelenti, mint a kutya örve: tulajdonjegy. Az udvari etikett aztán ezt az eszmekört még jobban kibővítette: az uralkodó alattvalója egyben annak tulajdona is. Tehát örvet visel a nyakán, s hogy meglássék, kinek a tulajdona az az ember, az örvre ráakasztották a fejedelem arcképét ábrázoló érmet is. Dél-oroszországi vizigót sírokban találunk ilyen lánc formájú tulajdonjegyeket az uralkodó fejének szkematikus ábrázolásával. S az ember, a maga meghunyászkodási vágyálmával, még kitüntetésnek érezte ezt az örvet. Minélfogva a fejedelem különös kegyének jeléül kezdte osztogatni az arcképes érmével díszített nyakláncot. Az arany nyaklánc azonban idővel igen drága mulatsággá lett, s ettől fogva színes szalagokkal pótolták a nyakbavaló érdemjel aranyláncát. Ez a rendjelek kiindulási pontja.
Azt persze mondanunk sem kell, hogy a karperec, közelfekvő okokból, eredetileg szintén tisztán a rabszolgaság jelvénye volt. Eredetében bilincs volt, amelynél fogva a női rabszolgákat a keleti kényurak háremeibe szállították. Csak hosszú idők múltán fejlődött ki tisztán ékszerré.
A gyűrűről mint osztályhatalmi szimbólumról már elébb szólottam. Késő császári időkben aztán már varázsköveket, amuletteket, úgynevezett abraxasköveket foglaltak bele az aranygyűrűbe, hogy egyúttal varázsszer is legyen a gonosz bűvölet ellen. Így keletkeztek a pecsétnyomó gyűrűk. Amikor pedig a keresztes hadjáratok idején a latin lovagok kapcsolatba jutottak az Ázsiából frissen előretört törökökkel, akiknél a törzsőst képviselő totemrendszer nagy divatban volt, akkor ezeket a totemjeleket a keresztény lovagok is átvették, mégpedig címerek formájában, s a saját címerállatukat a pecsétnyomó gyűrűikre is rávésették. Így lett a pecsétnyomó gyűrű egyben a lovagi s ennek folytán utóbb az armális (csupán okleveles) nemesi osztály kiváltságos jelvényévé.



A különböző ruhadarabok a hatalmi eszme szolgálatában
Kezdjük itt is fejtől lefelé a felsorolást. Gondoljunk mindenekelőtt a fejbefödés és kalapemelés különböző ceremóniáira.
Bevallhatjuk, hogy alapjában véve a kalapemelésnek nem sok értelme van. Hiszen ugyanilyen jogon kabátunkat is levethetnők, ha találkozunk megtisztelendő embertársunkkal, vagy zsebkendőnket kihúzhatnók a zsebünkből, s meglengethetnők előtte, esetleg cipőnket vagy papucsunkat húzhatnók le tiszteletünk jeléül. S hogy ez a ceremónia csakugyan kezd a jelentőségéből veszíteni, az mutatja, hogy a különböző modern hadseregekben már megelégszenek a kalap (illetőleg: sapka) szegélyének tisztelgésszerű érintésével, mint ahogy Amerikában a polgári rétegek is mind sűrűbben fordulnak a köszönésnek ehhez a leegyszerűsített formájához (igaz viszont, hogy éppen az amerikai nagyvárosokban kapták fel azt az értelmetlen divatot, hogy ha egy liftben harminc férfi, de akár csak egyetlen nő is utazik, akkor mind a harminc férfi, akiknek legnagyobb része nem is ismeri az illető hölgyet, egyszerre lekapja a fejfedőjét).
Nem hiába alkalmaztuk azonban feljebb a kalapemelés esetleges pótlékául a kabátlevetést vagy cipőlehúzást. A kalapemelés ugyanis – pars pro toto – a levetkőzést szimbolizálja: meghódolásom jeléül mezítelenre vetkőzöm a hatalmasabb előtt, s ennek a rítusnak aztán, itt külön nem taglalandó, értelme is van. A hatalmasabb úr kegyesen megelégszik azzal, hogy ne az egész testemet, hanem csak a fejemet meztelenítsem le előtte, s ezzel jelezzem, hogy kész vagyok fegyvertelenül, páncél nélkül, sőt akár egészen ruhátlanul is magamat a rendelkezésére bocsátani.
Ebből a szimbolikus cselekményből aztán az emberi hatalomvágy egész külön színházat fejlesztett ki. A spanyol grand, aki az uralkodó „unokatestvére” (vagyis ősi törzsfelfogás szerint ugyanazon klán tagja), felhatalmazást kap arra, hogy a király jelenlétében fenntarthassa a kalapját. Ebből ered aztán az az angol szokás, hogy a képviselők a parlamentben – ennek szuverenitása jeléül – fejükön tarthatják a köcsögkalapjukat. Ellenben Albrecht német király svájci helytartója, Gessler Hermann, 1307 körül megköveteli – a 14. századi legenda szerint –, hogy a szabad svájci polgárok hódolatuk jeléül ne csak a helytartót saját személyében, hanem annak póznára tűzött kalapját is megsüvegeljék. Amiből aztán, ugyancsak a legenda szerint, kifakad a svájci kantonok szabadságharca.



A férfiaknak a kalapemelésben, tehát a fej lemeztelenítésében rejlő megalázkodásával szemben aztán újra jelentkezik a nők ősi osztályharca, illetőleg elnyomatása: a nő viszont a Keleten azzal alázkodik meg a hímnem előtt, hogy befedi a fejét, vagyis hajának aranyözönével nem csábít el idegen férfiakat. Így kerül bele Szent Pál tanításai közé a követelés, hogy az asszonynép a templomban csak fedett fejjel jelenjék meg. S ezt a követelést a pápai Olaszországban még ma is teljes szigorúságában hajtják keresztül: senki asszonynép a Vatikánban, még ha uralkodó felesége is, nem jelenhetik meg másként, mint kendővel (s akár csupán kis szimbolikus zsebkendővel is) a fején.
Az a sok hűhó, amit az ember a fejfedőjével kapcsolatban elkövet, természetesen kihatott magának a fejfedőnek a formájára is, amelyet szintén a maga hatalmi eszmevilágába iktatott be. Gondoljunk csak a görög eredetű marseille-i halásznép vörös „frígiai” sapkájára, amely a francia forradalom idején lesz állami szimbólummá, s azóta is egyes államok főhatalmi jelvénye maradt. Hiszen a francia nemzet bájos jelképét, „Marianne”-t el sem tudjuk másként képzelni, mint ezzel a frígiai sapkával a fején. De az újabb korok még egyéb szimbolikus fejfedőkkel is megismertettek bennünket. Emlékezzünk csak a fordítva feltett matrózsapkákra vagy az ugyanígy feltett micisapkákra. A polgárosztálynak szimbolikus jelképévé lett a múlt század közepe óta a kürtőkalap.
Ám a fejbefedés módja még a katolikus egyházban is hierarchikus, vagyis hatalommegosztási ceremóniára adott alkalmat. A pápa az egyházkormányzásban társainak, a bíborosoknak, külön követ útján elküldi vörös párnán a bíborosi kalapot. Az egyházi rangokat címerképekben a nagy karimájú papi kalapokról lefüggő álladzó kötélen lévő bojtok száma jelzi. A nagyobb templomok mellett az illető templom gondozásával megbízott pap hatalmának jeléül „cappelta” (kápolna) volt, amelyben a „cappellanus” (káplán) őrizte a papi hatalom szimbólumát, a „cappá”-t. Csak mellékesen jegyezzük meg, hogy bizonyos szerzetesrendek is külön rendi szimbólumként viselik a csuklyát, a „kapucni”-t (kapucinusok), amelyet a maguk rituáléjának megfelelő alkalmakkor, főként az ima világtól elzárkózásának idején, a fejükre vonnak.
A fejbefedésnek ez az imával kapcsolatos módja is természetesen a Keletről szivárgott be Európába: Gondoljunk csak a zsidó imádkozásra, amelynél a hívő kendővel fedi be a fejét, vagy újabb időkben kalapot tesz a fejére, ha az Istenével beszél. Keresztény templomban viszont ugyanilyen magatartásból a legnagyobb botrány lenne; mint ahogy a katolikusok nyilvános körmeneteinél, sőt néha a temetési meneteknél is megkívánja a közvélemény a kalapemelést.
A fejnek lepellel, illetőleg halottas lepedővel való beborítása nem csupán



zsidó, hanem általában sémita szokás. Így került ez a mozlimokhoz is, akik a maguk halottas leplét, hogy állandóan kezük ügyében legyen (mivelhogy soha senki sem tudhatja, mikor kerül a másvilágra), a fejükre csavarták. Ebből lett a turbánviselet. A turbánt pedig, ezt az egyszerű halottas leplet, aztán nyomban újra bekapcsolta az ember a maga hatalmi ideológiájába: karó tetejére húzta, hogy így fejezze ki az iszlám Gessler-kalapját.
Térjünk a gallérra. A fehér kemény gallér ma, főként az angol eredetű szóhasználat szerint, világszerte a beamtert, az úri osztályt, a középrendű városi polgárt szimbolizálja. De alapjában a gallér, vagyis a „collare” inkább a szolgaságnak volt a jelvénye, mert helyettesítette a rabszolga nyakára fűzött rabláncot. A papi „collare” ma is szimbolikus értelmezésében az Egyház „szolgálatát” érzékelteti a viselőjével, akinek erről a szolgálatról egy pillanatra sem szabad megfeledkeznie, s ezért – akár katolikus, akár anglikán az illető pap – még az úgynevezett „papi civilben” is hordania kell legalább a collarét. És a némely hadseregben még ma is dívó kemény nyakszegélynek, amely, valljuk be, a katona igazi mestersége, a háború szempontjából meglehetősen kényelmetlen és értelmetlen viselet, alapjában az az értelme, hogy a viselője sohase felejtkezzék meg a katonai fegyelemről.
A „kratofilia”, ahogy a hatalomsóvárságot úgy passzív, mint aktív értelmében elnevezném, természetesen az inget sem felejtette ki az erőszak köznyelvéből. Már a keresztény lovagok a maguk előjogának tekintették, hogy páncéljuk fölött olyan inget hordhassanak a keresztes háborúk idején, amelynek szövetje a Nílus-delta mellett fekvő híres Peluziumban készült. Ebből a peluzingből származott aztán a katonatisztek és a hölgyek mai „blúz”-a (tehát ez alapjában véve középkori lovagi osztálykitüntetés), mint a bársonyoknak az a fajtája, amelyet „plüs”-nek nevezünk. Ez a lovagi páncél védőing azonban sajátságosképpen még a katolikus szerzetesrendek habitusában is okozott bizonyos hatalmi rétegződést. A katolikus pap általában elöl végiggombolható talárt visel tudvalévőleg. A jezsuita szerzet tagjai azonban nem ezt viselik, hanem csak egy egymásra csapott fekete köpenyt, amely csupán a nyaknál záródik. A jezsuita rend ugyanis ma is tartja magát ahhoz a hagyományhoz, hogy Loyola Ignác voltaképpen lovagrendet akart alapítani a Szentföld felszabadítására, s ezért választotta rendi öltözetnek a pelusiumot, vagyis a páncél védőinget, amely megvédi a fényes páncélt a rozsdásodás ellen, de harc esetén olyannak kell lennie, hogy egy pillanat alatt le lehessen kanyarítani, nehogy a lovagot harc közben zavarhassa. A jezsuitáknak ez a talárhelyettesítő „pelusiuma” tehát szimbolikusan egyúttal a rend folytonos harci készségét is jelenti.



Ez a lovagi páncélingre vonatkozott. Éppen manapság nem kell azonban külön hangsúlyoznunk, hogy maga az egyszerű férfiing is a politika, tehát a hatalomszomj készlettárába vonult be abból a véletlenből kifolyóan, hogy Garibaldi az olasz risorgimento idején katonái számára nem talált más szövetet, mint az egyik elfoglalt katonai ruhatár vörös nadrágszövetét, s ebből a vörös szövetből csináltatott a hadserege számára formaruhául szolgáló vörös ingeket. Ezt a garibaldista formaruhát utánozta aztán a fasizmus, amikor a fekete inget tette követői számára kötelezővé. Ezt követték utóbb a különböző másfajta színű pártingek, amelyek sorra mind a hatalom egy-egy célkitűzésének kifejezőivé lettek.
A köpeny általában a védőhatalmat jelképezi. Akit a köpenyemmel eltakarok, az a védelmem alatt áll. (A katolikus egyház ezért a Boldogasszonyt külön mint „köpenyeges Máriát” is szokta bizonyos képeken ábrázolni, s ilyenkor az óriási méretű Madonna köpenye alatt tömegeket mutat be, akik ott védelmet keresnek.) Viszont ha a köpenyemet megszaggatom, akkor ezzel azt jelképezem, hogy szegény, a más védelmére szoruló ember vagyok. A zsidó temetési rítusba így siklott bele ősi lélekhiedelmek nyomán a ruha megszaggatásának szokása. A halottak szellemei ugyanis egykönnyen válhatnak az élő ember ellenségeivé. Ezért félre kell azokat vezetni. Meg kell a nevet változtatni bizonyos esetekben, és szegényeknek, „tépett köntösűeknek” kell magunkat tettetnünk, hogy a kóborló szellem ránk ne ismerjen a szegénységünkben.
A köntös, vagyis az antik tóga, természetesen már önmagában véve is a hatalom egyik jelképe. Hiszen tógát általában csak egyes kiváltságos osztályok viselhettek. S aztán még ezen belül is különbséget tettek azzal, hogy a tóga szegélyét más és másfajta dísszel látták el. Aki tehát e kiváltságos osztály valamelyik tagja előtt meg akar alázkodni, az lehajlik a földig, hogy szemévelszájával elérje ennek a köntösnek a szegélyét, s azt – alázata, valamint osztálybeli megalázkodása jeléül – megcsókolhassa. Az önkéntes megalázkodásnak ez a szimbóluma ott rejti mélyebb értelmét, hogy a tógának éppen a „clavus”-a, vagyis alsó szegélye érintkezik állandóan a földi piszokkal, a megalázkodó pedig azzal fejezi ki hódolatát, hogy a megtisztelt egyénnek még ez a kevéssé higiénikus ruharésze is megkülönböztetett tiszteletben részesül nála. (Ha nem ez lett volna a rejtjeles cél, akkor ám a tógának bármelyik másik részét, mondjuk, a vállát vagy a karját is megcsókolhatta volna.)
A hatalomszomj persze a fátyolt is belevonta a maga szimbolikája körébe. A legnagyobb, mert örök osztályharcnak, a férfi és a nő között folyó örökös hatalmi háborúságnak mindenkori áldozata, a nő, kénytelen volt a férfi hatalmi



akarata következtében fátyolt ölteni, mert még az arca is a férfi magántulajdona, elrejtheti idegen szemek elől. Így lett a „fátyolöltés” az apácarendek jelképévé is. Az azután már csak a modern nő önkéntes megalázkodási vágyából fakad, hogy ezt a keleti fátyoldivatot átvette. Igaz, hogy az „arcbőrvédelem” szépítő címét adta ennek a divatnak, amely azonban voltaképpen inkább árt a bőrnek, mintsem használna.
Ugyancsak a férfi–nő háborúságnak szimbólumává lett a nadrág is abban a formában, hogy feltesszük tréfásan (de voltaképpen nagyon is tragikus valóságban) a kérdést, vajon ebben vagy abban a háztartásban ki hordja a nadrágot: a férfi-e vagy a nő? A nadrágnak egyébként az a szerepe, hogy a férfi virtuális erejét kihangsúlyozza, bizonyos korokban egészen furcsa divateltévelyedésekre vezetett, amelyeket itt már csak azért sem tárgyalhatok, mert ehhez a jobb megértés kedvéért egykorú illusztrációk kellenének.
Általában még maga a ruhaszövet is belekapcsolódott a hatalom hierarchiájába. Minden európai nép középkori történetéből, a magyaréból is, tudjuk, hogy pontosan elő volt írva, főként a céhrendszer virágkorában, hogy melyik társadalmi osztálynak minő szövetet szabad használnia.
A ruha kiegészítő része az öv vagy az azt helyettesítő kötél. Tudjuk, hogy ennek a kötélnek egyes szerzetesrendek nómenklatúrájában minő jelentős szerep jut az alázatosság szimbolizálására. A kötélen aztán még külön három göböt is alkalmaz a rendi regula, a három szerzetesi fogadalomnak, a szegénységnek, szüzességnek és engedelmességnek jelképezésére. De még az egyszerű katolikus papi cingulum is beleilleszkedett a hatalmi hierarchiába: fehér, vörös, violaszínű vagy fekete, aszerint, hogy viselője minő rangot képvisel. Sőt a misericordiánusok (irgalmasrendűek) egyszerűen bőrövet hordanak a fegyelem jelképéül. Az öv azonban egyébként is a hatalom kifejezőjévé válik abban a percben, mihelyt a fegyveres vagy közigazgatási erő valamely tagja veszi fel s ezzel azt jelzi, hogy hivatalos szolgálatban van (szolgálati öv), vagyis e perctől fogva az ő személyét, mint az államhatalom képviselőjét, külön regard illeti. S aztán megint csak a legősibb hatalmi harcra, a férfi–női harcra kell rámutatnunk a „ceinture de chasteté” [erényöv] esetében, amelyet az erősebb férfi bizonyos korokban rákényszerített a nőre.
De még az egyszerű kendő is beleilleszkedik a hatalmi eszmekörbe. Most ne szóljunk a magyar parasztasszony fejkendőjéről, amely újabban már úgyis mind nagyobb tért hódít a víkendező polgárasszonyok között. Van azonban a kendőnek egy faja, amely a bizánci császári udvarból származott át a mai korba. A bizánci (s ennek alapján később a spanyol) udvari etikett szerint az uralkodónak olyan közönséges testrésze, mint aminő a láb, nincsen. Mivel



azonban mégsem lehetett a császárnak vagy császárnénak a lábát csak úgy egyszerűen lefűrészelni, ezért minden olyan alkalomkor, amikor a császár a nyilvánosság előtt ülve mutatkozott, a lábát – térdtől lefelé – külön drága mívű és ékszerekkel terhes kendővel borították be. A vatikáni ceremoniálé, amely ebben is pontosan követi a bizánci hagyományokat, ezt a szokást is átvette, s így valahányszor a pápa ünnepi misét mond a San Pietróban, s ilyenkor trónszéken ül, lábát a térdtől lejjebb ilyen aranybrokátos kendővel borítják be: a pápai hatalom egyik szimbólumaként.
S most aztán a ruházkodásnak központi témánk szempontjából egyik legérdekesebb részéhez, a lábbelihez érkeztünk. Itt aztán szabadon kiélheti magát az ember és a tömegek alázkodási vágya. Hol felveszi, hol leteszi, hol megcsókolja, hol lobogóra tűzi ki a cipellőt, de mindig és mindig csak a hatalmi komplexus értelmében. A keleti ember megszokta, hogy akár sátorban, akár kőházban él, a szobák padlóját drága mívű szőnyegek borítják; ezért ha látogatóba megy, akkor a házigazda iránt való tiszteletből künn az ajtónál leveti a saruját, nehogy az utca porát behordja a drága szőnyegre. Ezt a tisztára praktikus célt aztán felváltja a tisztelet a hatalom előtt: aki az istenséghez közeledik, azzal tiszteli meg, hogy leveti a saruját. Tehát Mózes is a csipkebokor előtt, bár ott aligha fedte szőnyeg a földet. És persze a muzulmán is a mecsetbe való belépés előtt. S ha már így megtiszteli a saruetikettet, akkor egyben már tovább is építi ezt a sarukomplexust: „nem vagyok méltó, hogy megoldozzam saruidat”, vagyis a biblikus kor egyik megalázkodási formája az, hogy hatalmasabb embertársunknak mi vessük le a cipőjét. S ennek a saru-frazeológiának egyik végső formája a világ középkori ura, a pápa előtt való megalázkodás ceremóniája, a sarucsók, amelyet persze ugyancsak Bizánc közvetítésével Perzsiából vett át a vatikáni szertartásrend.
Aztán következik a saru, mint a szegénység jelképe bizonyos „sarutlan” rendeknél, vagy éppen a zárt cipővel szemben pusztán sarut viselő másfajta egyházi rendeknél. Az ellenkező fejlődési irányt pedig a sarunak ilyen vagy olyan feldíszítése képviseli, a hatalom különböző fokai szerint. A rokokó korban az abbénak, vagyis a kisebb rendekkel felszentelt papnak, külön saruformához volt joga, nagy ezüstcsattal. A spanyol udvari etikett szerint mindazoknak az egyéniségeknek, akik udvarképesek voltak, szabad volt a sarujukon piros színű sarkot viselniök, hogy ezzel különböztessék meg magukat a többi halandótól.
A férfi–női uralomért való hadakozás egyik érdekes fejezete a „papucs” fogalmához fűződik, mégpedig Arisztotelésznek ismert középkori ábrázolása nyomán, ahol a világnak ez a legnagyobb bölcse térden áll, házsártos felesége lovagol rajta, s feje fölé tartja a papucsát. Ezóta dívik a pipogya férjnek az a



jellemzése, hogy „papucs alatt van”.
S még a faluszegénység tipikus lábbelije, a fűzős bakancs is bekerül a hatalom nómenklatúrájába abban a percben, mihelyt egy politikai mozgalom jelszóul tűzi ki. A középkori Bundschuh-forradalom, amely kiváltotta az összes újabb kori reformációkat és forradalmakat, így tűzte ki zászlajára a szegény paraszt fűzős bakancsát.
Azt persze mondanunk sem kell, hogy ugyanebbe a fejezetbe kívánkoznak azok a közszólások, amelyek azt mondják, hogy „a muszka hatalom a csizmája sarka alá akarja taposni Kelet-Európát”, valamint a mi újabb kori történetünkben is elég gyakran szereplő „eltiprom”-fajta kiszólások, mint a hatalmi túltengés szinonimái.
Az öltözködés terén említsünk meg még két külön apró részletet, amelyek azt bizonyítják, hogy az ember hatalmi vágya a ruházkodás terén még az egészen mellékesnek látszó díszítményeket is bele tudta illeszteni ebbe a különös ösztönéletébe. Az egyik ilyen „divat” volt a „sárga folt”, amelyet bizonyos korokban a zsidóknak kellett hordaniok, hogy a többi embertől megszégyenítően megkülönböztessék őket. A másik apróságnak hosszabb a története. Bécsben 1853-ban egy magyar szabólegény, Libényi János orgyilkos merényletet követett el Ferenc József császár ellen. Tőrrel sebezte meg az uralkodó nyakszirtjét. Hetven év múlva kiderült, hogy ennek a merényletnek nem volt semmiféle politikai háttere, hanem egyéni bosszú műve volt. A merénylet idején azonban fontos volt, hogy Bécsben úgy állítsák be a dolgot, mintha a még mindig forrongó magyarság lázadozása rejlenék a szabólegény tette mögött. Ekkor alapították, jórészt magyar pénzből, Bécsben a Votiv-templomot, hálaadásul a nem sikerült merényletért. De Ferenc József ezt a fikciót továbbra is fenntartotta, s amikor 1869-ben Magyarországon újra felállították a honvédséget, akkor az új formaruha nyakának azon a helyén, ahol Libényi tőre Ferenc Józsefet megsebezte, kereszt formájú vitézkötést alkalmaztak – mementónak!



Egy fölösleges fejezet a fegyverekről
Amikor a hatalom szimbolikus kelléktárát sorakoztatjuk fel, szinte fölöslegesnek tetszik, hogy a hatalomvágy egyetlen igazi eszközét, a fegyvert magát is felvonultassuk. És mégis legalább egy-két típusában rá kell arra a folyamatra mutatnunk, hogy miként formálódik át a nyers erőszak eszköze szimbólummá, hogyan szublimálódik még a nyers hatalommal legellentétesebb eszmekörök jelvényévé is abban a percben, mihelyt ezek a hatalomsóvárgás gondolatkörébe sodródnak.
Itt van mindenekelőtt a pallos, amely a perzsáktól származott át az európai nyelvekbe. Fogalmával azonban már ott találkozunk a bibliai legendában, amikor is az Úr a maga tilalma végrehajtására két kerubot állít az Éden kapuja elé, kezükben lángpallossal. Vagyis az embernek örökké antropomorf fantáziája még az Úristen hatalmát sem tudja másként, mint pallossal a kezében elképzelni. S ettől fogva a pallos mindenkor a főhatalom egyik pillérének, az igazságosztás jogának, a más emberek fölött való halálos ítélet jogának jelképe. Az uralkodók előtt ott hordják ünnepélyes menetben, hogy mindjárt kéznél legyen, ha a király – a régi patriarkális szokás szerint – kiszáll a vidékre ítéletet mondani. Amikor a király már nem megy a maga személyében „törvényt nézni”, akkor az ő személyét helyettesítő szoborműnek, az ún. Roland-szobornak kezébe nyomják a pallost, s a szobrot elhelyezik az olyan városok főterein, amelyek királyi kegyből megkapták a pallosjogot, vagyis a bíráskodásnak a király nevében és hatalmával való jogát. Ilyen Roland-szobor a régi Magyarországon is volt: Pozsonyban, a régi városházán, ahol Róbert Károly király képmását állították ki a városháza falára, pallossal a kezében. A „pars pro toto” már ismert elvénél fogva utóbb már nem az egész Rolandot állították ki a piacon, hanem annak csupán a karját, amely fenyegetően emelte magasra az ítélőpallost: szimbólumát a város bírói jogkörének. S amikor a 18. században a királyi hatalom külön alkotmánykezességet adott a népeknek az önálló bírói hatalom megszervezésében, akkor egy mesterkélt reneszánsz szimbólumot szedett elő a bírói hatalom jelképezésére: Justitia asszony bekötött szemű figuráját, aki fél kezében mérleget, a másik kezében azonban a bírói pallost szorongatja.
A pallossal rokon szerepet töltött be az emberiség ideológiájában a kard is, csupán azzal a különbséggel, hogy amíg a pallos legalább látszat szerint fenntartotta az igazságosztás fikcióját, addig a kard nyersen kimondotta a



„Macht geht vor Recht” elvét. Az Attila-legendában szereplő „Isten kardja” ugyanezt az őszinte hitet tartalmazza a hatalom isteni eredetében, mint ahogy a mohamedán legenda „dzsulfakr”-ja, az Iszlám kétágú szent kardja is a nyers erőszak hatalma mellett tesz hitet. „Kardélre hányni” egy időben kedves devizája az eurázsiai politikának. „Über den Säbel springen lassen” (A szablyán átugratni), mondja ötletesen a német nyelvkincs. Sőt még a kardnak olyan látszólag mellékes rekvizituma, mint aminő a kardbojt, a „porte-épée”, amely eredetileg csak arra szolgált, hogy a lovastiszt a csuklójára kösse a kardját, hogy közben szabadon foghassa a lova gyeplőjét, és mégis készenlétben tarthassa kivont kardját, még ez a porte-épée is külön, önálló szimbolikus életet él: mint a tiszti becsület jelképe, amely arra kötelezi a katonát, hogy akár fegyvertelen emberre is kardot rántson, ha úgy érzi, hogy az illető „foltot ejtett az ő kardbojtján”. Idővel aztán ez a kardbojt külön misztikus kapcsolatot jelent az uralkodó és tisztjei között, akik ugyanazt a porte-épée-t hordják, mint a felség. „Döntsön közöttünk a kard”, mondogatták a lovagi „istenítéletek” korában, s a kard még az emberek, kitűnő és csöndes polgárok magánéletébe is bevonult, amikor a válni készülő házasfelek ágyát karddal választotta el a jogi formula.
A hatalmi kelléktár egy másik fegyvere a nyíl. A középkortól fogva a lövészparancsnokok díszes jelvénye, éspedig egészen furcsa gondolatkapcsolás útján. Azért, mert a Szent Sebestyén nevű római katona nyila révén érte el a mártíromságot, megalkották a Szent Sebestyén-lövészcéheket, s így lett a kivégzési eszközből parancsnoki díszjelvény! Nálunk és a Keleten inkább mint „istennyila” került bele a hatalom köznyelvébe, amivel a villám isteni eredetét iparkodik a népnyelv jellemezni. Keleten aztán valamirevaló istenszobor nem lehet meg a „vajra”, vagyis a ménköves istennyilát ábrázoló hatalmi szimbólum nélkül. De éppígy belekerül az „istennyila” egyes amerikai államok címerképébe is, a címersas karmai között, emlékezésül Franklin Benjámin szerepére részben a villámhárító feltalálása, részben pedig az amerikai függetlenség kivívása körül.
S ugyancsak bőven találkozunk a pajzzsal is ebben a hatalmi szerelékben. A pajzs már a görög anyának is a diadal szimbóluma, amikor hadba menő fiának pajzsot ád, s ezzel a szóval bocsátja utolsó útjára: „Vagy ezzel, vagy ezen.” A mi vezérlegendáink is – általános ázsiai szokás szerint – a vezérlő fejedelmet nem koronázzák meg, hanem pajzsra emelik. A lovagi korban pedig külön kultusza támad a pajzsnak, amelyre ráfestik az egyes ember címerét, totemét: ettől fogva a pajzs magát az embert képviseli, azon nem szabad foltnak esnie. Sőt képviseli magát az egész nemzetséget is, mert amikor a nemzetség kihal, vagyis mint hatalmi tényező megszűnik, akkor „pajzsot fordítanak”. S a pajzs, mint címerpajzs, még egészen külön vadászterülete az ember hatalmi



fantazmagóriáinak. Sisakot, rangkoronákat raknak föléje a hatalom különböző fokainak aláfestésére. Rendjeleket aggatnak köréje, hogy így is kimutassák a pajzs birtokosának a hatalom főforrásával, az uralkodóval való közeli viszonylatát. Tört vonalat húznak a pajzs címerképén keresztül, ha a pajzs birtokosa csak törvénytelen ágból eredt, s így nem teljes jogú tulajdonosa a pajzs által szimbolizált hatalomnak vagy birtoknak. Kettétörik a pajzsát annak, aki méltatlanná vált a hatalom bizonyos porciójának képviselésére.
Igen messzire vezetne persze, ha itt a heraldika egész kelléktárát ismertetnők a hatalommal való összefüggéseiben. Még csak egyet említünk meg tehát a fegyverzetből: a sarkantyút. Ez az eredetében tisztán gyakorlati célú kis eszköz, amely a ló ösztökélésére szolgál, a középkorban lovagi jelvénnyé, vagyis osztályhatalmi szimbólummá lesz. Ilyen minőségben osztogatják a királyok, koronázásuk napján, „aranysarkantyú” formájában, s hogy mennyire csupán szimbolikus a jelentősége, az bizonyítja, hogy – mint például IV. Károly koronázásakor is – még olyan egyén is megkaphatta, akinek rokkantsága egyenesen kizárta, hogy valaha is hasznát vehesse ennek a sarkantyúnak. S még a rangfokok jelzésére is felhasználja a hatalmi szimbolika a sarkantyút, amikor például a régi osztrák–magyar ármádiában csakis a tábornokok viselhettek rézsarkantyút. A sarkantyúnak ezt a szublimált hatalmi értelmét talán legjobban az bizonyítja, hogy még a nép nyelvébe is átment a „sarkantyúzás” fogalma olyan esetre, amikor az erősebb a gyöngét valaminek a végrehajtására ösztökéli.



A polgári élet eszközei a hatalom kelléktárában
A fegyvereknél magától értetődőnek találtuk, ha az ember fantáziája azokat beillesztette a hatalom fantomjának szerszámai közé. Annál feltűnőbb azonban, ha azt kell látnunk, hogy még a békés polgári foglalkozások, mesterségek kellékei is belekerülnek az idők során a hatalomszomj készségei közé.
Nincs az egész emberi fejlődés során talán békésebb kor, mint az állattenyésztés korszaka. S mégis azt látjuk, hogy a szarvasmarha-tenyésztés egyik jellegzetes eszköze, az iga, ugyancsak bő szerepet játszik az emberi hatalomvágyban. Hogy az ellenfelet „leigázzuk”, az már annyira szokott mondás, hogy különösebben nem is gondolunk agráreredetére. Hogy a római a legyőzött ellenséget iga alá hajtja (jugum, subjugere) s ezzel alázza meg, az is kézenfekvő emlék. Kevesen gondolnak azonban arra, hogy maga a jog fogalma, a „jus” is a „jugum” (iga) szóból ered, vagyis jog az, amit a leigázó annak hirdet ki – de még a magyar „jog” szó is eredetében az „iga” származéka. S még ennél is kevésbé tűnik fel az embereknek, hogy a házasság, a házasfél latin fogalma – a „conjugium”, „conjux” – szintén a jugumból származik: házasok azok, akik közös iga alá tartoznak! S pontosan megfelel ennek a fogalomnak az a katolikus esküvői rítus, amelyet a római házassági szertartásból vettek át: az eskető pap a leendő férjnek és feleségnek a kezét a stólával együvé kötözi, mintha azt mondaná: mostantól fogva pedig egymás rabjai vagytok, közösen húzzátok az igát.
Ugyancsak a mezőgazdaság állattenyésztő ágának, a szegényes pásztorkodásnak egyik kelléke a kampós pásztorbot, amelynek kampójával a pásztor a nyájból kihorgássza a megnyírandó vagy levágandó juhot. Nos, ebből a népies szerszámból lett az egyházi hatalom egyik legkiütközőbb szimbóluma, a pásztorbot, az ékkövekkel, szobordíszekkel terhes arany- vagy ezüstbot. S ugyanígy a keleti egyházban szintén a szegénység egyik jelvényéből, a koldusmankóból lett a főpapi hatalom jelvénye. Ezek élénken emlékeztetnek a pápa szokásos öncímzésére: „az Úr szolgáinak szolgája”, holott igazában, főként az invesztitúraharc óta, a világ urának hirdeti magát a hármas tiara birtokosa.
S ha már a botoknál tartunk, említsük meg a katonai főhatalom szimbólumát, a marsallbotot is, amelynek alapjában semmi kapcsolata nincs a katonai hatalommal, önmagában nem fegyver, s mégis a legmagasabb katonai rang jelképévé lett.



Talán már inkább mondható fegyvernek, bár még mindig az állatokkal való érintkezés szerszáma, a korbács, amely már a fáraóknál is az uralkodói hatalom jelképe. Majd a biblikus korszakban Jézus kezébe kerül a pénzváltóknak a templomból való kikergetése kapcsán. A népvándorlás idején pedig Attila melléknevévé lesz „Isten ostora” formájában. Hogy aztán az ember szimbolizáló szenvedélye mennyire éppen a korbács, az ostor és a vessző fogalmát használta fel kisded játékául, arra elegendő, ha példaképpen hivatkozunk az ilyes szólásmondásokra: „felkorbácsolta a vérét, a szenvedélyét”, „szavaival ostorozta a tömeget”, „vasvesszővel vert végig Európa hátán”, amely utóbbi kép a harmincéves háború korából ered, amikor a bűnös közkatonát a puskatöltő vesszővel való verésre ítélték.
A kulcsnál talán alig akad nyugalmasabb házieszköz: a házibékének valóságos jelképe. Mégis – az evangéliumi „kötés-oldás” kapcsán – a pápai hatalom szimbólumává, címerképévé, az égi és földi hatalom jelképévé lesz.
A szék is önmagában semmitmondó házieszköz. Ámde mihelyt bekerül az ember szimbólumtermelő hajlama körébe, máris önálló hatalmi értelmet nyer. Ez az egyszerű kényelmi eszköz, amely – durván kifejezve – arra szolgál, hogy valamelyik ember a testének nemtelenebbik részét belehelyezze, Bizáncban az udvari etikett szerint magának a császári hatalomnak jelképévé lesz. Az újévkor dívó ajándékokon, a faragott elefántcsont táblákon, magát a császárt nem is ábrázolják, csak a trónszéket, mindenféle dicső jelvények közepette. A trónszék helyettesíti magát az uralkodó személyét még az olyan „demokratikus” államban is, mint Anglia, ahol a speaker bizonyos ünnepélyes alkalmakkor háromszor meghajlik az üres trónszék előtt. A pápai hatalmat pedig különösen hangsúlyozza, hogy egyes ünnepeken díszes trónszéken, „sedia gestatorián” hozzák a Szent Péter-egyházba a Szentatyát. Az ülőszerszám körül aztán megint egészen rafinált ranglétra fejlődik ki az udvari légkörben. Fontos hatalmi szemponttá lesz, hogy az ülő uralkodó jelenlétében kinek szabad ülnie, kinek kell állnia, s ha ülnie szabad, akkor lehet-e karosszéket használnia, vagy pedig csak taburettet, továbbá, hogy hol, az uralkodótól minő távolságra, a lépcsőzetnek melyik fokán ülhet. S mindez abból az egyszerű kényelmi tényből indul ki, hogy valaki szükségét érzi annak, hogy teste súlypontját a merőlegesből az ülésbe helyezze át! S hogy ez aztán mennyire átitatta még a mai kor emberét is, mutatja az illemkódex, amely megszabja, hogy kinek a jelenlétében szabad ülve maradnunk, kinek a megjelenésekor kell ültünkből felállnunk stb. Valóságos illem-, rang- és hatalmi kódex fejlődött ki az ülés szimpla tényéből. S egyik igen jellemző tünete ennek a hatalmi komplexusnak az a már sok író által észrevett jelenség, hogy hivatali szobába érve még egy kis rendőrőrszoba



őrmestere előtt is nyomban csökkentértékűség vesz erőt még a legkiválóbb és társadalmilag is magas állású emberen is, ha néki állania kell, amikor az íróasztal túlsó oldalán a rendőr őrmester tovább ül nyugodtan a székén...
Ugyancsak a békés polgárember kelléktárának alkotórésze az ernyő, amelyet éppen az utóbbi időkben, Chamberlain esetében, annyira hangsúlyozott a demokratikus közvélemény a diktátorok formaruhájával szemben. Holott ez a mélységesen „demokratikus” paraplé is ugyancsak beletartozik a hatalom szertárába. Gondoljunk csak az abesszin rászok feje fölé tartott ernyőre, vagy éppenséggel a trónusok fölé feszített baldachinokra. Ez az eredetileg egyszerűen „bagdadi szövetet” (a középkori Európában Bagdad-nak „baldac” volt a közneve) jelentő szó igen fontos alkotórészévé lett a hatalom szótárának: baldachin kerül az úrnapi körmeneten az Úrteste fölé, baldachin kerül a San Pietróban a pápa fölé, baldachin födi be a trónszékeket, majd a királyi ágyakat is. S innen aztán a „gesunkenes Kulturgut”, vagy az „Umwertung aller Werte” alapján mindjobban lecsúszik, egészen a biedermeier kor alkóvjáig és a Makartkorszak műteremszögletéig.
A legyező is egyszerű háztartási eszköz, nálunk a meleg enyhítésére, a Keleten ezenfelül a legyek elhajtására is szolgál. Mihelyt az ember észreveszi, hogy ezt a szerszámot is beillesztheti a maga hatalmi szimbolikájába, máris kéjjel ráveti magát. A fáraók és perzsa sahinsahok mögött rabszolgák pávatollból való legyezőket lengetnek, s így kerül bele ez a szerszám a pápai udvari rendtartásba is. Itt már nincs gyakorlati értelme, mert ezt a magas rúdra alkalmazott legyezőt soha meg nem lengetik valamely egyházi szertartás alatt, mégis állandóan ott hordják a pápa mögött. Ámde ugyanúgy papi jelvény a legyező a buddhistáknál is. Itt eredetileg csak arra szolgált, hogy a legyeket, muslincákat távol tartsa magától a buddhista bonc, nehogy akár véletlenül is lenyeljen ilyen apró állatot, s ezzel vétkezzék vallásának alaptörvénye ellen, amely megtiltja neki az állathús élvezetét. Idővel aztán egyszerűen a buddhista papi hatalom szimbólumává lett a legyező, úgyhogy ma ezt a papot röviden csak „talapoingnak”, legyezőviselőnek hívják. De még az európai udvarokba is belekerült a legyező mint rangjelkép. Ha a bécsi és a spanyol udvarban egy udvarhölgy meghalt, akkor a koporsójára egy pár kesztyűt és egy legyezőt helyeztek. Ferenc Ferdinánd és neje, Hohenberg Zsófia tragikus halála alkalmával különösen rossz néven vették a főudvarmestertől, hogy Ferenc Ferdinánd nejének, aki egykor gróf Chotek Zsófia néven egyszerű udvarhölgy volt Frigyes főherceg udvarában, koporsójára legyezőt és kesztyűt helyeztetett, hogy ezzel is kifejezze a szigorú etikett nézetét, amely szerint a néhai trónörökös neje lehetett ugyan hercegnő, de az udvar szemében mindvégig csak udvarhölgy



maradt.
És így sorra vehetnők a kispolgári élet és a mesterségek minden eszközét és szerszámját: mihelyt az ember hatalomvágyának bűvkörébe kerülnek, nyomban átszublimálódnak jelképekké, a hatalom ilyen vagy olyan formájának kifejezésévé. Gondoljunk csak a kehelyre, amely önmagában véve csupán egy természeti szükséglet, a szomjoltás eszköze. Mihelyt az ember rájön, hogy ezt is felhasználhatja az embertársán való erőszakvételre, nyomban lobogóra tűzi, s megszületnek a véres „kelyhes háborúk”, amelyek Európát évtizedeken keresztül nyugtalanították. Gondoljunk a könyvre, amely önmagában véve szintén teljesen idegen a hatalom fogalmától. Mihelyt azonban Álkoránnak hívják ezt a könyvet, akkor három világrész borul miatta háborúba. Gondoljunk az olyan békés munkaszerszámokra, aminő a sarló és a kalapács. Mihelyt az ember felfedezi ezek szimbolikus erejét, máris bekapcsolja őket hatalmi vágyálmaiba, politikai jelképévé avatja őket, s kész értük vérét ontani.



Állatok: az ember hatalomszomjának figuránsai
Az európai középkor egyik legszimpatikusabb szentje, Assisi Ferenc az állatokat az ember „testvérkéinek” nevezte. De közben elfelejtkezett az ember ősi, hatalmi ösztönéről, amely szinte az egész zoológiát is bekapcsolta a maga hatalmi ábrándozásaiba.
Azon persze nincs mit csodálkoznunk, ha az erő és bátorság ősi jelképe, az oroszlán belekerült ebbe a szimbólumgyűjteménybe. Mondjuk például a magyar király jogarába foglalt, szasszanida kristálykövön, amelybe egy perzsa oroszlán van belevésve. Azt is megértjük, ha az abesszin fejedelmi dinasztia, amely állítólag biblikus ősökre vezeti vissza az eredetét, Juda oroszlánját tartotta családi totemjének, szobrot állított neki, amely most Róma egyik terét díszíti.
Az is magától értetődik, ha a levegő királya, a magas röptű sas bekerült – az ázsiai törökség révén – az európai uralkodók címtárába, akár mint egy-, akár mint kétfejű sas, vagy mint turul, keselyű, sólyom stb.
Méreteinél fogva az sem ejt ámulatba, ha a fehér elefánt Dél-Ázsiában jelképezi az uralkodói hatalom teljességét.
Azt azonban már fejcsóválva vesszük csak tudomásul, hogy ha az olyan csúnya mesterségű bogár, aminő a szeméttúró csimasz, mint skarabeusz, az egyiptusi fáraók uralmi jelképévé lesz, mégpedig egyszerűen abból az elgondolásból, hogy ez a bogár a „semmiből”, tisztán a saját maga erőivel gurít össze egy nagy kerek galacsint (a földgolyóbist), s ezzel az uralkodói mindenhatóság jelképét adja. Így lesz aztán a fáraó uralmi címerévé, amelyet minden oszlopfőre, minden kőre rávésnek és milliószámra gyártanak az uralkodói hatalom népszerűsítésére.
Ugyancsak egynémely csodálkozásra ad alkalmat, ha megtudjuk, hogy egy szibériai patkányfajta – a patkány pedig egyébként annyira megvetett species! Európában az uralkodói hatalom jelvényévé lesz, hermelin néven, mégpedig annál az egyszerű ténynél fogva, hogy valamilyen stupid legenda azt hirdeti a hermelin-állatról, hogy csudás módon születik a menyéttől. Ezzel a rendkívüli születéssel egyébként is örökös bajban van a hatalmi ideológia.
A ló sem maradhat nyugton az ember hatalomvágyakozásától: még a farkát is felhasználják arra a törökök, hogy egy-egy pasa rangbéli helyzetét kifejezzék vele, s egy, két vagy három lófarkas urat csináljanak belőle. Amely divat viszont



a Mennyei Birodalomban oda változik, hogy a mandarin bizonyos számú pávatollakat kap rangja jelzésére.
A bíborcsiga önmagában éppolyan Isten-teremtmény, mint akár a polip vagy a korall. De mihelyt az ember hatalmi álmodozásainak bűvkörébe kerül, akkor az e csiga által szolgáltatott bíborfesték nyomban beleilleszkedik az erőszak ranglistájába. Azt a bizánci császárt, aki úgy született, hogy már az apja is császár volt – ami elég ritkán esett meg Isztambulban, miután ott szerfölött gyakran végezték az uralkodók erőszakos módon az életüket, mielőtt még gyermeket hozhattak volna a világra –, azt a császárt elnevezték „porphyrogennétosz”-nak, „bíborbanszületett”-nek. Viszont ha az utca sarából került a trónusra a császár, akkor „koprogennétosz” volt a neve, amely szó csak erős szépítéssel fordítható „sárbanszületett”-nek. Vagyis az ember hatalmi vágya még az emberi excrementumokat is beiktatta a ranglistájába.
Mózes a bibliai legenda szerint úgy került le Nebo hegyéről, hogy az Isten látásától fényben sugárzott az arca. Ezt aztán a képzőművészek úgy fejezték ki, hogy Mózes homlokából két fénynyalábot növesztettek fölfelé. Később teljesen megfeledkeztek a legenda igazi jelentőségéről, s csak azt látták, hogy Abu Musa, vagyis Mózes, aki a keleti legendárium szerint igen hatalmas ember volt, homlokából két bakszarv nőtt ki. S még azt is megjegyezték róla, hogy ez az Abu Musa fényt hozott magával. Így született meg hát a középkorban a „Lucifer” figurája, amely szó természetesen távolról sem jelent „sátán”-t, hanem „fényhozó”-t. S ez a Lucifer bakszarvakat kapott ördögi hatalma jelképéül. Amikor aztán a reneszánsz művésze a kutyafejű hun vezért, az ördögi Isten ostorát, Attilát akarta ábrázolni, akkor az ő homlokára is két bakszarvat tűzött hatalma jelképéül.
Ám sorra vehetünk mindenféle valódi vagy képzelt állatot: a medvét, a farkast, a kakast, a baziliszkuszt, az alborákot, az egyszarvút – mind-mind belekerül az ember hatalomszomjának leporellókönyvébe, vagy egészében, vagy csupán részeiben. Karmok, csőrök, farkok, szarvak, agancsok, paták, képben vagy szóban, sorra belesodródnak a hatalomábrándozás kelléktárába.



A szelíd növények is hatalmi tébolyba esnek
Még a szegény maguk-tehetetlen növényeket is bevonta az ember a maga erőszakvilágába, mihelyt szimbolikus jelentésüket észrevette.
A fű ott szerepel minden közép-ázsiai meghódolási instrumentáriumban, mint például a Szvatopluk és Árpád vezér között lefolyt adásvételnél is.
A búza, persze kenyér alakjában, a sóval együtt, a szláv megadási rituálé kelléke.
A tölgy a germán hatalmi képzetek támasza; innen került a tölgylevél, mint a diadal szimbóluma, az egykori osztrák ármádia katonasipkáinak oldalára s a tábornokok gallérjára.
Közel fekszik, hogy a mogyorófa, a somfa, a nádvessző meg a bambusz mint az ítélet-végrehajtás szimbólumai edződtek bele az emberiség elnyomott részének emlékezetébe.
A kender a kötél formájában került a hatalom kelléktárába: emlékezzünk csak Rodin híres szoborművére, a „Calais-i polgárokra”, akiknek megalázkodásuk látható jeléül kenderkötéllel a nyakukban kellett a győztes ellenség elé vonulniok.
A pálmaág a másfajta fákban szegény Arábiában lett a diadal szimbólumává. Onnan került a különböző udvari ceremoniálékba szereléknek, diadalmi jelvényül. Innen pedig a díszruhák, tábornoki, diplomata- és akadémikusfrakkok szegélyére.
A rózsa a katolikus egyház gyóntatóhatalmának vált a szimbólumává, miután a gótikus templomokban a gyóntatószék fölött rendszerint egy gótikus rózsa talált helyet. Innen eredt a titok hatalmának kifejezése: „sub rosa”. Ám a pápai jogkör egyik részét is kifejezi az „aranyrózsa”, amelyet a Szentatya kegyének jeleképpen küld el idegen államfőknek, újabban főként fejedelmi asszonyoknak.



Ásványok, természeti produktumok
Ezek első helyén vagy háromezer esztendő óta természetesen az arany áll, amelynek birtokáért annyi vér folyt, annyi erőszakosságot követtek el. Ez az a nagy úr, aki az egész világnak parancsol és férfi-, női erényt megkísért. Aranygyapjú formájában hadba szólítja a görögök javát, s aranyborjú formájában még ma is hatalmi megkülönböztetés a spanyol és a Habsburgdinasztiák környezetében. Az arany okozta Mexikó romlását, de az idézte fel Spanyolország végzetét is.
Régebben azonban, az emberiségnek egy korábbi kultúrfokán, nem az arany, hanem a vas volt a nagy kincs. Egy mükénei tőrön nem arany-, hanem vasbetétet találunk díszítésképpen. S ettől fogva mindig is a vas maradt az erőszak szimbóluma. „Tűzzel-vassal” pusztítják el a hadvezérek az ellenük szegülőket. „Vasakarat” lesz a világ urává.
S hogy csak még egy természeti produktumot említsünk: az olaj egészen misztikus hatalmi szerephez jutott azáltal, hogy az antik időkben a cirkuszi erőművészek olajjal kenték be a testüket. Ők, igaz, csak azért kenték be ezzel, hogy az ellenfél keze birkózás közben lecsússzék a testükről. Viszont a tömeg azt hitte, hogy az olajtól különösen erősekké válnak. S ezért került bele az olaj a koronázási felkenés, valamint a bérmálás szertartásába: mint a megerősítés szimbóluma.



Ipari termékek
Megint csak példaképpen mutatok rá néhány artefaktumra, amelyet az emberi mohóság sürgősen belekapcsol a maga hatalmi vágyálmai közé.
Itt van például a ház, amely önmagában véve csak a gyakorlati élet egyik produktuma. Latinul „domus”. De mihelyt az ember teheti, rögtön „a ház uráról” beszél, vagyis latinul „dominus”-ról (amely szó természetesen a domusból ered), aki egyben „pater familias”, a család atyja és korlátlan zsarnoka, s aki rabszolgahadat tart a háza körül.
Itt van a ház része, a kapu. Ismét csupán a gyakorlati élet terméke. De az ember szimbólummá avatja: „janua” a latin neve, s ezt a januát a béke és háború jelképévé avatja, istenséget csinál belőle (Janus), amely a maga kétarcú mivoltában már eleve a meghasonlás és visszavonás bélyegét viseli magán. A kapu mint városkapu a polgári hatalom szimbólumává lesz, s így kerül bele a városi címerekbe.
A fal szintén csak a gyakorlati élet terméke. De mint „kínai fal” megindítja az európai népvándorlás rémségeit. Mint városfal korona lesz belőle, a városi hatalom jelképe.
Az ipari termelés egyik mellékterméke a hamu. Magában véve semmitmondó szemét. De ha az ember szimbólumszomja megkaparinthatja, akkor „fejre hintett hamu” lesz belőle, a megalázkodás vagy megalázás jelképe, éppúgy, mint testvére, az ócska szemeteszsák, amelybe bele kell öltöznie annak, aki bűnbánatot tart, vagy akire ezt a megalázást rákényszerítik.



Az égitestek, színek
A hatalomszomj nem elégszik meg e föld termékeivel: bevonja szimbolikájába az ég hatalmasságait is. A Napból lesz a Napkirály, a roisoleil, akinek nappénze, a „sol” persze mindjobban elértéktelenedik, hogy ma már csupán mint egyszerű „sou” tengesse kolduséletét. A Hold felkerül az Iszlám lobogójára, s ennek jegyében folytatnak évszázadokon keresztül vérengző hadjáratokat három földrész népei.
A csillagok – most ne is szóljunk a planétákról, amelyeknek misztikus hatalma körül tudvalévőleg egész külön tanítás, az asztrológia, alakult ki felkerülnek a katonák gallérjaira, s a hatalom ranglétraszerű elosztását jelképezik.
Megint önmagukban véve csupán a Nap sugarainak könnyed játékai, amelynek igazán semmi köze sem kellene legyen az emberiség hatalmi ábrándozásaihoz. S mégis ők szolgáltatják a hatalmi álmok titkos nyelvezetét, chiffre-jeit. A középkori heraldika, valamint a keresztény szimbolika egészen külön tudománnyá fejlesztette ki a színek jelentőségét, s tudós legyen a talpán, aki kiismeri magát abban a labirintusban, amelyet a címerpajzsok, címerköpenyek, sisakrojtok, valamint a katolikus egyház rituáléja során előforduló színek jelentenek. Körmönfont ranglétra mondja meg, kinek minő színekhez van joga, minő alkalmakkor minő színek a hivatalosak s mely színek miben eszmét fejeznek ki a hatalom légkörében.
Ámde ezeken a kisebb jelentőségű ceremóniákon kívül néha egész országok és dinasztiák sorsa dőlt el a színeken. Emlékezzünk csak arra, hogy a Bourbondinasztia hatalma akkor dőlt meg végképp Franciaországban, amikor a trónkövetelő Chambord gróf vonakodott a francia nemzeti (és forradalmi) trikolort elfogadni, s ragaszkodott a Bourbonok hófehér színéhez. Vagy emlékezzünk azokra a súlyos, néha véres közjogi harcokra, amelyek nálunk, Magyarországon folytak le a „fekete-sárga” szín körül. Ha a kalifa utódai kibontották a próféta zöld lobogóját, akkor megdördült a föld a lovak patái alatt és az égbolt a csatakígyók szörnyű búgásától, és vérben ázott három világrész szikár földje. A bíborpirosnak a hatalommal való összefüggését már feljebb említettem. A vérvörös viszont a hatalom végrehajtó szervének, a hóhérnak volt a kiváltságos színe. A sárga szín eredetileg „rossz” jelentésű szín volt: a penitenciának, a zsidóknak és a pestisnek a szimbólumát szolgáltatta. S így mint



a megalázkodás színe került – a békét jelentő fehérrel együtt – a pápai heraldikába. A fekete szín is rossz ómen volt: a gyászt jelentette Európában (szemben Kínával, ahol a fehér a gyász színe, s nyilván ilyen közép-ázsiai hagyomány csökevénye az, ha egyes magyar faluhelyeken még ma is fehér a gyász színe), majd – furcsa eszmetársítás folytán – a rablóhatalom jelképévé sűrűsödött össze. A fekete kalózlobogó évszázadokon keresztül egy külön nagyhatalomnak, a tengerek uralmának volt a szimbóluma.
Ma a színek, önmagukban, már meglehetősen hitelüket vesztették. Viszont annál nagyobb a divatja a színek és tárgyak összevonásának. Még a múlt században, a német antiklerikális kultúrharc idején született meg a „fekete internacionálé” fogalma, amely a katolikus papi uralmat akarta kipellengérezni. A „vörös internacionálé” a szocialista munkásság nemzetközi uralmát, a „zöld internacionálé” pedig az agrárrétegek nemzetek fölötti uralmát példázta. A „vörös ceruza” a cenzúra betűirtó hatalmát jelképezte. A „sárga sajtó”, amely a New York-i World „The Yellow Kid” című mellékletéből indult ki, s az imperializmust pécézte ki, általában a pénzért mindenféle hatalmi célok szolgálatába szegődő újságírást jelenti. A „sárga veszedelem” a kelet-ázsiai népek ébredező öntudatát s az ebben rejlő hatalmi veszedelmeket jelképezi. A „barna ház”, a „kék keresztes gáz”, a „szürke eminencia” – mind-mind a hatalom egyik vagy másik szervének, eszközének, megjelenési formájának a kifejezője. Világos bizonyságául annak, hogy a színek még ma is eleven erővel szolgálják a hatalom szimbolikáját.



A jelvények viaskodása a főhatalomért
Még a köznapi életben is minduntalan használjuk a „szimbólum” szót, anélkül, hogy e szó jelentésével tisztában lennénk. Nagyon érdekes és jelentőséggel teljes ennek a szónak az eredete. A „szimbólum” voltaképpen egy gyűrű volt, amelyet két jó barát, ha el kellett egymástól válniok, kettétört, mindegyikük megtartotta a gyűrű egyik felét. Ha aztán az idők során egymás segítségére volt szükségük, akkor a bajba jutott ember elküldötte a gyűrű egyik felét a másik baráthoz, a gyűrűdarab igazolta a küldöncöt. A két gyűrűdarabot egymáshoz illesztették (görögül: „szünballó”), s ha a két rész pontosan összeillett, akkor a barát tartozott segítőígéretét teljesíteni. Ilyenformán a szimbólum voltaképpen titkos, csupán kevesek által ismert jelvény, ismertetőjel, vallási csoportok (szekták) megkülönböztető jelzése. Tehát őseredetében olyasféle instrumentum, mint az állatős legendájában hívő klánok között a totem vagy az a bőrdarab, amelyre a totemet ráfestették. Tehát már eredetében is a hatalom készsége volt, mert hiszen a kölcsönös összefogásnak, az egyes érdekszövetségek hatalmának eszközéül szolgált. S rendkívül fontos volt a szerepe főként olyan korokban, amikor az analfabétaság még általános volt, mert hiszen egy-egy könnyen odavethető, még az írni-olvasni nem tudó ember által is könnyen megérthető jelvényben fejezett ki világszemléletet, politikai programot, hatalmi célkitűzést. Ilyen értelemben a szimbólum voltaképpen az analfabéták címkéje, titkos jele. S így minél egyszerűbb, minél kevésbé komplikált, minél könnyebben rajzolható, annál hatásosabb és egyetemesebb.
A legkönnyebben kínálkozott erre a szerepre a minden ősnépnél feltűnő egyenlő szárú kereszt (+), amelynek persze mi köze sincs a keresztény egyház feszületjéhez vagy tau-keresztjéhez.
A kereszt egyszerűen a legnagyobb földi erőnek, a Napnak lerövidített jelképe. Fejlődése a következő: az ősember a tüzet úgy gerjesztette, hogy két száraz fadarabot egymáson keresztbe fektetett s egymáshoz dörgölte. Ez a két, egymásra fektetett fahasáb jelentette tehát a mindenkor szimbólumszomjas ember számára már az őskorban a „tüz”-et, a meleget, a jót, az életet.
Ha aztán az ősember kiment a szabadba, s meglátta a Napot, akkor arról is azt képzelte, hogy az egy nagy tűz. Ám ha hajnalban nézte meg a Napot, amint az közvetlenül a látóhatár fölé emelkedett, amikor még szabad szemmel is bele lehet nézni, a Nap úgy festett, mintha a saját tengelye körül őrült gyorsasággal



forogna (erről a szemléletről magunk is meggyőződhetünk, Jókai is szépen leírta). Vagyis az ősember fantáziája szerint ott fenn az égbolton egy óriási tűzkereszt forog. Ha már most a forgás vizuális jelét akarta ábrázolni, akkor úgy képzelte, hogy egy kereszt forog a középső tengelye körül. S tessék már most bárkinek megpróbálni: ha egy egyenlő szárú keresztet gyorsan forgatok a tengelypontja körül, akkor a kereszt szárai úgy festenek a végükön, mintha rövid vonalat írnának le. Így született meg a forgó Napnak egyetemes és minden világrészben azonos őskori szimbóluma: a szvasztika, vagy mai divatos nevén a horogkereszt. Ez a jel nem külön árjajelvény – ezt csupán egy berlini porosz archeológus, Kossina állította vagy harminc évvel ezelőtt a „Mannus” című folyóiratában –, hanem sajátságosképpen a legősibb előfordulása éppen egy sémita istennőnek, egy mezopotámiai ón-Astarténak a testén jelentkezik.
Az egyenlő szárú kereszt tehát kimondottan pogány Nap-szimbólum, s már csak ezért sem kerülhetett bele a kereszténység jelvénytárába. Az első keresztények másféle szimbólumokat használtak közösségi jelvényül: rendszerint a könnyen felvázolható jelvényt, a halat, mivel a görög „hal” szó betűit a Jézus név görögös változata (magyarul: Jézus Krisztus Isten Fia Megváltó) rövidítésének hitték.
A feszület szimbóluma főként egyiptusi hatás alatt került bele a kereszténységbe. Ennek is érdekes jeltörténete van. Az antik hieroglifákban ugyanis a kulcsnak, egyiptusi nevén az „anch”-nak ez volt a jele: egy latin kereszt, fölötte egy karikával ( ). Ha mármost erről a kulcsról azt akarták a halottas könyv szövege szerint kimondani, hogy az a túlvilág kulcsa, akkor alul hozzábiggyesztették az égbolt jelképét ( ), s ezzel az „égi kulcs” máris a horgony formáját vette fel. Az egyiptusi „anch”-ból így lett a latin népetimológia szerint „ancora”, vagyis horgony, tehát a túlvilági reménység szimbóluma. Az antropomorf emberi spekuláció azonban keresztre feszített embert látott ebben az ábrázolásban, s így lett a túlvilági reménységet, a megváltást jelképező horgonyból a keresztre feszített Ember képe, ahol is az alulsó keresztfa (a horgony kétoldali horga) csakhamar mint talpalló (subpedaneum) szerepelt, tehát az a kis deszkadarab, amelyre a keresztre feszített lábait ráállították. A fejet jelző karika fölé pedig odakerült egy harmadik kis keresztfa is, amely az ősi keresztény legenda szerint az INRI-táblát helyettesítette. Így tehát most már három keresztfája volt a feszületnek. Egy felső rövidebb, egy középső hosszabb és egy alsó újra rövidebb. Nem lennénk azonban emberek, ha csakhamar még az ilyen apró részletek körül is nem támadtak volna hatalmi versengések. A keleti és a nyugati Egyház között ugyanis nézeteltérés keletkezett abban a kérdésben, hogy vajon a legalsó deszkácska, a subpedaneum, vízszintesen állott-e, vagy



pedig az egyik apokrif evangélium szerint elferdült-e, amikor Krisztust ráállították. Ettől fogva a keleti Egyház az alsó keresztgerendát mindig ferdén ábrázolta, s ebből véres villongások keletkeztek a felekezetek között. S igen jellemző a magunk témája szempontjából, hogy az eredetileg az életörömet kifejező kereszt hogyan vált a századok során a szenvedés jelképévé. Viszont egy másik korszakban, a keresztes hadjáratok idején, megint tiszta hatalmi célkitűzések szimbólumává lett, főként ha meggondoljuk, hogy a keresztes hadjáratok mögött a nagy olasz kereskedővárosok imperialista szándékai rejtőztek, amelyek az előretört török-arab hatalom visszaszorításával újra meg akarták nyitni Kelet-Ázsia felé a selyemkereskedelem ősi kereskedelmi útját. Mint ahogy az angol és francia imperializmus is szívesen használta fel a keresztet úttörőnek a maga gazdasági célkitűzései számára az ismeretlen világrészekben.
Kissé részletesebben foglalkoztam a keresztszimbólum kultúrhistóriájával, mert éppen számunkra, európaiak számára élesen megvilágítja a hatalmi jelvények furcsa fejlődésmenetét.
Ámde ugyanígy elővehetném bármelyik egyszerűbb vagy komplikáltabb vonalszimbólum történetét is: mindenütt azt látnók, hogy ezek a jelvények bizonyos hatalmi csoportosulások titkos chiffre-jeivé lesznek, mihelyt az embernek a maga hatalmi vágyait elkendőző szimbolikája rájuk teszi a kezét.
A kör formájú „nimbus”, a szent fény, amelyet Kelet-Ázsiából kapott DélEurópa, a császári hatalom jelképévé lesz Bizáncban. Az egyenlő szárú háromszög az egykor világhatalmi allűrökkel fellépő perzsa manicheizmus politikai jelvénye volt. Ezért történt aztán, hogy Szent Ágoston egészen határozottan ellene volt annak, hogy a katolicizmus a Szentháromság szimbólumaként használja ezt a jelet. Az ötágú csillag a kabala titkos hatalmi jelvényévé lett, de újabb korban a különböző internacionálék (vörös, eszperantó) fejezik ki vele, az öt világrészre célozva, a maguk hatalmi aspirációit. A hatágú csillag (Dávid pajzsa) a „kiválasztott név” hatalmi és históriai pozíciójának egyenértékese.
Az írástudás terjedésével aztán már maguk a betűk, főként a kezdőbetűk vették át a titkos hatalmi jelek szerepét. Róma hatalmának mágikus jelképe lett a SPQR (SENATUS POPULUSQUE ROMANUS [A szenátus és a római nép]). A Habsburgok emlékezetes szignuma az öt magánhangzó volt: AEIOU (Austria erit in orbe ultima [Ausztria marad fönn legtovább a világmindenségben]). A jezsuitarend hatalmának tetőpontján az IHS (Iesus hominum salvator [Jézus az emberek megváltója]) lett a betűjelvénye. Majd az egyes fejedelmek az etatizmus korában a saját nevük kezdőbetűjét tették meg hatalmuk címkéjévé.



Így a francia Lajosok az írott L betűt; Napóleon az N betűt; Ferenc József az IFJ-t.
Most már egyes rejtjeles szavak is kifejeztek bizonyos titkos politikai, tehát hatalmi célkitűzéseket. Ismert dolog például, hogy az ifjú Verdi nem zeneszerzői sikereinek köszönhette gyors népszerűségét, hanem annak, hogy az osztrák uralommal szembeforduló irredenta az ő nevéhez fűzte hatalmi vágyálmát: „Viva Emmanuele Re D'Italia!” S ugyanígy a fasizmus kezdő korában egy furcsa titkos jel bukkant fel egész Olaszország falain: az egymással keresztezett W és M, amely ezt jelentette: Evviva Mussolini!
Az egyszerű szimbólumokból apránként mind mélyebb tartalmú allegóriák lesznek, formájuk bővül-tágul, értelmük mind komplikáltabbá lesz, mind több magyarázatra és históriai analógiákra szorul. Például a modern politikai jelvények tetemes része már ilyen jellegű. Talán a legbeszédesebb közülük a fascio.
Tudjuk, hogy a „fasces” nem az újolasz fasiszta mozgalom alkotása. Már a korai francia köztársasági címernek is ez volta középső képe. Persze ott sem magától született meg, hanem az akkoriban divatos antikizáló hajlam bányászta ki ezt a jelvényt az antik római régiségek közül. Ott a „fasces” az állami főhatalom szimbóluma volt: egy vesszőköteg, beléje dugott fejszével, ami azt jelentette, hogy a „fasces” birtokosa, bírói hatalma szerint, vagy vesszőzésre, vagy halálra ítélhette a polgárokat. A praetor előtt hat, a konzul előtt tizenkét és a diktátor előtt huszonnégy „fasces”-t vittek. Akik a fasceseket vitték, azokat „lictor”-oknak nevezték. A legalacsonyabb néposztályokból, főként a szabadon bocsátott rabszolgákból kerültek ki, s jellemző a nevük társadalmi értékelésükre, valamint a római népnek „tekintélytiszteletére” nézve. A „lictor” szó ugyanis, amelyet hosszú í-vel, sőt egyes felírásokban ei-vel ejtettek, a „lingo” (görögül: leichó) igéből ered, s ez a szó „nyalást” jelent. A „lictor” tehát a római nép szerint „talpnyaló” volt, aki a hatalomhoz való dörgölődzés kedvéért vállalta a maga gyűlöletes szerepét.
A komplikáltabb hatalmi jelvények közé soroljuk a zászlót is, mert hiszen azt a tényt, hogy valamely szövetet a hatalom jelképéül, az állam, az államfő, a hadsereg, a közigazgatás vagy annak részei, egyes családok, esetleg az egyházi hatalom képviselőjéül fogadja el a köztudat, mégsem lehet közvetlenül, magának a szövetnek mivoltából megmagyarázni.
A zászló egy primitív, animisztikus korban feltétlenül a gonosz lelkek elűzésének eszköze. A lobogó szövetdarabok ezért szerepelnek kínai temetéseknél, indiai halottas sztupákon, tibeti körmeneteknél, sőt néhol még nálunk, magyaroknál is, ott, ahol a sírba dugott kopjafára sallangokat vagy a



fafeszületre fátyolt akasztanak. A szél belekapaszkodik a lengő-lobogó szövetbe, s ezzel távol tartja az elhunyt (tehát az élőknek ártó) szellemeket.
A lobogónak ez az apotropaikus, elijesztő jellege aztán megmarad akkor is, amikor Közép-Ázsiában a törzs totemjét, címerállatját festik rá a zászlóra, a zászlórúd tetejére pedig ugyanezt a totemállatot bronzból tűzik ki, mint például a szkíta halottszállító kocsikon. (Nemzeti Múzeumunkban van néhány ilyen bronz rúdvég.)
Mihelyt a védő totem rákerült a zászlóra, akkor innen már csak egy lépés odáig, hogy a totemes zászló egyáltalán csoportjelvénnyé váljék. Eleinte csupán abból a gyakorlati szempontból, hogy az ütközet hevében egymáshoz és a fővezérhez találjanak azok, akik együvé tartoznak. Az ütközet végével aztán a győztes fél lobogója diadalmi jelvénnyé lesz, s miután ebben a korban a legyőzött ellenség egyúttal a győző rabszolgájává is lesz, ennélfogva el kell ismerje a diadalmas ellenség főhatalmát is: átveszi annak totemjét (istenségét) és a totemet viselő lobogót is a maga csoportjelvényeül. Ilyenformán a zászló apránként elveszíti animisztikus jellegét, s mindinkább a főhatalom jelképévé válik.
Most aztán már csak a fokozódó társadalmi tagozódás kérdése, hogy a főhatalom birtokosa kinek engedi még meg, hogy ugyanazt a totemlobogót használja, vagy pedig, hogy az illető engedményes, esetleg a maga külön totemjével (címerével) díszített lobogót használjon. Erre a fejlődésmenetre talán a legjellemzőbb példát a római labarum mutatja. A „labarum” eredetileg valamilyen kelta törzs szellemijesztő szövetdarabja volt. A baszkoknál még ma is „labarva” a neve. Nagy Konstantin császár tudvalevőleg kelta földön, Galliában nevelkedett, és csapatjainak elitje is gallokból került ki. Ezért választotta a maga császári hatalmi jelvényéül ezt a kelta lobogóformát. Amikor aztán kelta-gall csapatai segítségével a milviusi hídnál leverte sógorának, Maxentiusnak itáliai csapatait, akkor a kelta lobogót állami lobogóvá tette. Ő maga ugyan mind egészen haláláig megmaradt pogánynak, sőt a pontifex maximus hivatalát is viselte; mivel azonban élete vége felé úgy érezte, hogy a keresztény tömegek már erősebbek a birodalomban, semmint a régi hithez tartozók, azért milánói ediktumában biztosította a keresztények szabad vallásgyakorlatát, s először valósította meg az államnak az egyházzal való egyesülését. A keresztény Egyház, amely így hirtelen a főhatalom birtokába jutott, a nagy császár emlékének hódolva (aki különben halálos ágyán meg is keresztelkedett), átvette a maga számára a császári, egykor barbár-kelta labarumot hivatalos lobogóul, s ez a labarum maradt mindmáig templomi zászlónak.



Így lett a halottijesztés babonás készségéből hatalmi szimbólum. Mint ahogy az ember még magát a halált is belekapcsolta hatalmi szimbolikájába.
A halál komor felsége előtt igazán minden ember egyforma lehetne, s itt meg kellene szűnnie az emberiség kisded hatalmi játékának. Szó se róla. A halottat, az animisztikus felfogás szerint, tudvalevőleg el kell álcázni, nehogy eltávozott szelleme ráismerjen s újra beleköltözzék, s aztán megzavarja az élők nyugalmát. Az egyszerű ember hulláját összezsugorítva megkötözik kezén-lábán, hogy ne tudjon a sírból kijönni. Esetleg el is égetik ugyanebből a célból. Ám az igazán hatalmas fejedelem arcára arany álarcot raknak (pl. Mükénében), hogy ká-ja, második lelke, rá ne ismerjen az elhunytra.
Később engednek a zsugorítás vagy elégetés barbár szokásából. Most már földet hánynak vagy követ gurítanak a halott fölé, hogy vissza ne tudjon térni. Aztán együvé terelik az összes elhunytakat közös temetőkbe, a temetőt viszont árokkal vagy kemény kőfallal övezik, esetleg közös kubikulumokba, coemeteriumokba (cinterem), a föld alá, katakombákba temetik a halottakat; hogy ne zavarják az élőket. A földi hatalmasságokat azonban itt is megkülönböztetett bánásmódban részesítik. Külön épületet, mauzóleumot, kriptát juttatnak nekik, hadd tudják ezek a volt hatalmasságok, hogy milyen nagy urak voltak, amíg e földön éltek. Piramisokat hordanak fel a rabszolgák ezrei a néhai hatalmas úr hamvai fölébe. Viszont aki szegény volt, országutak vándora, peregrinus, becstelen foglalkozású ember, például hóhér vagy színész, sőt netán bitófán végezte az életét, annak nem jut sem piramis, sem kripta, de még csak sírkő, sőt becsületes sírhely sem a „megszentelt”, vagyis szellemjárás ellen védett temetőben. Az csak a „temető árkába” kerül. Ám kószáljon tetszése szerint: az ilyen sehonnainak még visszajáró lelke sem igen árthat a földön maradottaknak.
S a hatalom birtokosa nemhiába „az élet és halál ura”. Még azt is megszabhatja, hogy az alája rendeltek minő halállal múljanak ki az árnyékvilágból. A különböző népek büntetőkódexei bőséges lajstromokkal szolgáltak arra nézve, hogy kit minő halállal végeztethetett ki a hatalom ura. Ranglétrája támadt a halálnak. A harakiritől a szultáni selyemzsinórig, a kerékbe töréstől a megtévedt katonatiszt asztalán hagyott pisztolyig mindenféle formájamódija volt a halálnak, s még kilencven évvel ezelőtt is különös kegynek számított, ha az osztrák szoldateszka a magyar tábornokok közül egyeseknek kötélhalál helyett „Pulver und Blei”-re [lőpor és golyóra] kegyelmezett meg.
A hatalom szimbolikája még a halál nemeit is belepréselte a maga fantazmagóriáinak álomvilágába.






Utószó a hatalom szimbolikájához
E sorok írója persze a legtávolabbról sem szeretné, ha ezt a kis tanulmányát bárki is oda értelmezné, mintha Georges Sorel híres és végzetes erőszakelméletét akarná alátámasztani. A tényekkel azonban senki sem helyezkedhetik szembe. Még az olyan humánus és humanista történész is, mint Huizinga, kénytelen az európai középkor általános értékelésénél (A középkor alkonya) kiemelni, hogy ez a korszak a maga hihetetlen brutalitásával, állatias kegyetlenségével tűnik ki egyéb korszakok előtt. Igaz viszont, hogy vizsgálataiba nem vonta be a primitív emberi társadalmak páratlan létfenntartási harcait s az animisztikus korok babonáit, amelyek még az emberevést is a lélekvándorlás ősi szertartásává tették.
E sorok írója tehát nem akar erőszakelméleteket igazolni, legföljebb az a célja ezzel a kísérlettel, hogy egy eleddig a kultúrtudomány által teljesen elhanyagolt területre mutasson rá: a hatalom szimbolikájának szociológiai értelmezésére. Már ez az első próbálkozás is megmutatja, mennyi ismeretlen; de az emberi fejlődés szempontjából első rangú fontosságú tényező vonul meg a mögött a tabu mögött, amellyel a hatalom, az erőszak és a kegyetlenség gondolatvilágát az ember mindenkor szégyenkezve eltolta magától, hogy aztán valójában annál keményebben éljen és – visszaéljen vele.
Uralkodni másokon – ez az ember ősösztöne, de ezt az ösztönt mindenféle szimbolikus szeméremkötőcskékkel iparkodik elkendőzni mások megfigyelése és a saját lelkiismerete elől. Mihelyt azonban ezt a kötőcskét fellebbentjük, nyomban egész mezítelenségében kibukkannak a következő tények:
1. Az egész emberiség ezt a kettős ősösztönt hozza magával a történelem előtti korszakoknak teljességgel hozzáférhetetlen mélyeiből: gyötörj vagy szenvedj!
2. A kultúra haladásával az ember mindinkább szégyellni kezdi ezt a kettős ösztönt. Tabut mond rá, majd szublimálja és szimbólumok alá rejti.
3. Ennek ellenére is azonban mind e két ősösztön teljes virulenciában él úgy az egyesek, mint a tömegek tudata alatt; az emberiség néha lerázza magáról a szimbólumok szépítő köntösét, s ilyenkor teljes nyerseségében buggyan ki az őstermészete.
4. Ha ez a kettős ősösztön az egyednél jelentkezik, akkor azt szoktuk rá mondani: abnormális, beteges. Betegségének neve: passzív vagy aktív algolagnia



(fájdalomkeresés). Ha viszont a tömegeknél buggyan ki ez a kettős ösztön, akkor vagy a diktátúrák formájában jelentkezik (aktív algolagnia), vagy pedig a hősimádásnak larmoyant, érzékenykedőbb formáját ölti magára (passzív algolagnia).
Mindenesetre azonban olyan tényezője ez a kettős arcú ősösztön az emberi fejlődésnek, amelyet nem lehet elhanyagolnunk sem a történelemalakító erők vizsgálatában, sem pedig a társadalom felépítése törvényszerűségeinek kutatása közben.



Szerkesztői megjegyzések
Kötetünk Supka Géza két rendkívül érdekes, eredeti írását tartalmazza, melyek ma már szinte hozzáférhetetlenek. Műfaját tekintve mindkét mű művelődéstörténeti esszé, szépírói munka – a kiadó ennek is szánja és tekinti –, nem tudományos dolgozat; inkább dokumentálja a szerző érdeklődésének sokrétűségét, szemléletének függetlenségét, gondolkodásmódjának frissességét, ötletességét, mint mikrofilológiai precizitását. Megállapításaik természetesen alapvetően igazak, ma is elfogadhatóak, de ne felejtsük el, hogy a tudomány korabeli (az 1930–40-es évek) nézetein alapulnak, olyanokon, amelyek közül nem egyet napjainkban meghaladottnak tekintünk. Bizonyos kérdésekben pedig egyéni hipotéziseket tartalmaznak, amikkel, bár szellemiségüket, ötletességüket elismerték, a kortársak sem értettek mindig egyet.
A futó évek margójára – alcímét mostani összeállításunk viseli – 1942-ben jelent meg Nagyváradon a Grafika „nyomdai műintézet könyvnyomtató és könyvkötő műhelyeiben”, az Új magyar szépirodalom tíz kötetben című sorozat 8. tagjaként. Supka e műve ügyesen formált szórakoztató előadássorozat a ma használatos naptár kialakulásáról, a tizenkét hónap elnevezéséről, a jelesebb napokhoz fűződő szokások történetéről, „olyan dolgokról – írja Szemerkényi Ágnes néprajzkutató –, amelyeket minden művelt embernek tudni illene, de amelyeket mégsem tudunk. A kalendárium történetébe sok minden belefér. Nemcsak a hónapok elnevezéseinek hátterét meséli el, hanem felelevenít szokásokat is, amelyeket a régi rómaiak a hónap egyes napjain csináltak. Beszél arról is, hogyan vette át a keresztény egyház az antik hagyományokat, hogyan értelmezte át, s bizonyos elemeit »megszentelve« a mai napig is miként használja fel ünnepeinek szokásrendszerében. Amelyik hónapról – például az októberről – nincs mondanivalója, azt pár mondattal elintézi, amelyekről viszont sokat tud – mint a decemberről –, ott szívesen elidőzik. A magyar folklór tanulmányozójának van bizonyos hiányérzete is: szinte alig ír magyar népszokásokról, s ugyanígy nem emlékezik meg a hónapok magyar elnevezéseiről sem. Jóllehet ezek a magyar elnevezések csak a 15. századtól ismeretesek, míg a latin hónapnevek szinte az első írásos emlékeinkkel együtt tűnnek fel – tehát régebbiek.” Valóban, Supka írását még sok mindennel ki lehetne egészíteni, bár így, önmagában is kerek egész. A lehetséges kiegészítéseknél azonban fontosabb az, hogy bizonyos adatai a tudomány



jelenlegi álláspontja szerint nem elfogadhatóak, mindenekelőtt szófejtéseinek egy részét nem hitelesítik a szakemberek. Így például: a marcipán szót az etimológusok olasz eredetűnek (marzapane) tartják, melynek hangalakját az olasz pane (kenyér) is befolyásolhatta; az április szó eredete még ma sincs igazán tisztázva; a diktál és a diktatúra szó latin eredetű, a karácsony szó pedig egészen biztosan nem a harácsból származik, szláv eredetű, a magyar nyelvbe délszláv közvetítéssel került. Az etimológiai szótár szerint „a koldus szónak a koleda, kolinda szavakkal való rokonítása téves”, s az a feltevés, hogy a „kaland a kalandosból vonódott el, elháríthatatlan jelentéstani és szótörténeti nehézségekbe ütközik.” Itt jegyezzük meg, hogy a szerzőnek a Húsvét-szigetek elnevezésével kapcsolatos nézeteit sem fogadta el a tudományos közvélemény. A szövegbe be-becsúszó apróbb pontatlanságokért kárpótol azonban az előadásmód varázslatos közvetlensége, egy lebilincselő személyiség sugárzása, az az írói bravúr, mellyel Supka az ismeretszerzés folyamatát valódi művészi élménnyé formálja.
A hatalom szimbolikája – mely „nyomatott a nyomdászat 500-ik évében” a kolofon szerint, Az élő toll– magyar írók korszerű írásai (Bp. 1940, Tábor Kiadó) című összeállítás nyitányaként – talán még egyénibb, különlegesebb mű, mint kötetünk előző darabja. Benne Supka szokatlan aspektusból vizsgálja meg anyanyelvünk tükrében az élet legkülönfélébb területeit, hogy áttekintse: a köszönések, megszólítások, az emberi test részei, a mozdulatok és más megnyilvánulási formák milyen tartalmakkal telítődtek, miféle jelképek hordozóivá váltak kialakulásuk óta. Bár mindezt saját korának polgári élethelyzeteire alkalmazza, mégis megállapításainak jelentős része ma is helytálló, s bár adatai a tudomány számára többé-kevésbé ismertek, azok egyéni rendszerbe foglalása új, meglepő gondolatokat sugall, miközben – eredeti régészi hivatásához hűen – a művelődéstörténet, az emberi gondolkodás mély rétegeit „ássa ki”, s teszi mindennapjaink közkincsévé.
A szerkesztő