---
master_file: "[[@BercziSzaniszloSzkita]]"
---
# Index for Bérczi Szaniszló – Szkíta kifestő.pdf

SZKÍTA KIFESTŐ
Bérczi Szaniszló, Budapest, 1996
A Kárpátoktól az Altáj hegységig terjedt egykor a sztyeppevidéken élő szkíta műveltségű népek köre. Európában szkítáknak, Közép-Ázsiában szakáknak
nevezték őket, s számos más sikeres sztyeppei törzsszövetség népei mögött is szkíta kultúrájú népeket találunk. Évezredeket átívelő műveltségük rendre
áthagyományozódott az új népalakulatokra. Így a magyar hagyomány is gazdagon őrzi a szkítáktól eredő műveltség számos tömbjét. Ilyen a sztyeppei kalendárium,
ilyen a sztyeppei lótenyésztés, a sztyeppei lovaskatona harci felszerelése, iparok és harcászati stratégiák. A legsikeresebb sztyeppei népek, mint minden időben a
tevékeny közösségek, a korabeli magasműveltséget képviselték.
Amióta az orosz cárok összegyűjtötték a szibériai sírok kincsleleteit az Ermitázs gyűjteményébe, egyre gazdagabb az a régészeti anyag, amelyen mindezt
lemérhetjük. Az ötvösmunkákon máig túlélő mítoszként látható a Szent László-legenda! Hogy miért kapcsolták össze őseink e régi sztyeppei legendát éppen László
magyar királlyal? Mert ő volt arra a legméltóbb, s egyáltalán, Szent László volt az, akiről e régi monda is eszükbe jutott. Nagy Géza, László Gyula, Jankovics Marcell
és más régész/művészettörténész kutatók bemutatták, hogy a világosság és a sötétség mítikus küzdelmét is magába foglalja ez az ősi legenda.
A Kr.e. 5.-3. században a magyar Alföldön is éltek szkíták, s a Nemzeti Múzeumban találkozunk a szkíták hagyatékával. Megcsodáljuk a zöldhalompusztai
vagy a tápiószentmártoni aranyszarvast. Aranylemez domborítások ezek, melyek a fejedelem pajzsát díszíthették, középen. Első rajzunk is egy ilyen aranyszarvas a
Krím félszigetről, a Fekete- tenger északi félszigetéről, ahol gazdag királysírokat tártak föl a múlt században, s századunk elején is. E királysírok hatalmas föld- és
kőhalmok (kurgánok, korhányok) mélyén találhatók. A kurgánok a sztyeppei fejedelmek sírja fölé emelt "földpiramisok", melyeknek csúcsát régen még egy álló
kőszobor alak is díszítette.
Igen jellegzetes szkíta leletek a csörgők. Rudak végére erősítették őket, s így használták őket zeneszerszámként is, de talán "regölésre" is. Tudjuk, hogy az
eurázsiai pásztornépek kiterjedten használtak csengőket, kolompokat, harangokat, melyeknek hangját összehangolták. (Ugyanilyen ősiek a kínai bronzharangok is.) A
szkíta népek gazdag halottkultusza segítségünkre van abban, hogy elképzeljük a korabeli életet. A szkíták nagy mennyiségben hagytak hátra mindenféle használati
tárgyat, edényt, harci eszközöket és lószerszámot, kocsifelszerelést.
A szkíták nemcsak harcos pásztornépek voltak, hanem állattenyésztő és földművelő közösségeket is fenntartó törzsszövetségek. Igaz, legtöbb adat
népmozgásaikról éppen a harci cselekmények kapcsán maradt fönn róluk. A nagyállattenyésztő pásztorokat az állatok őrzése eleve jó harcossá neveli. A nagy
területeten működő törzsek megszervezése gyakran hívott életre közülük erőskezű uralkodót. Névről is ismerünk egyet: Ateaszt, aki a Kr.sz. előtti 4. században
uralkodott.
A harcos szkíták életét Hérodotosz, a nagy görög történetíró is bemutatja, s ez hitelesíti azt, amit a sírokba került használati tárgyakból kikövetkeztethetünk. A
gazdag kul obai kurgánból került elő például az a fésű, melynek fogantyúján harci jelenetet láthatunk. Megfigyelhetjük rajta a szkíták ruházatát, fegyverzetét,
észrevehetjük, hogy ők még nem ismerték a kengyelt, s e jelenetben lóról szállva tőrrel és pajzzsal harcolnak. A kopjáját döfésre emelő lovas görög sisakot visel.
Láthatjuk, hogy fegyverzetükhöz hozzátartozott az íj és a nyílvesszők, melyek két különálló, de lapjával egymáshoz erősített tegezben foglaltak helyet, s ez a kettős
tegez a derékszíjról lógott le a bal oldalukon. A szkítákat megörökítő legtöbb jelenetben fegyverzetet viselő harcosokat láthatunk.
A szkíták, a Fekete-tenger északi vidékén, szomszédságban éltek a görögökkel. Kereskedtek egymással, s a görögök is gyakran ábrázolták a szkítákat
edényeiken. Szkíta királysírokból valók azok az ezüst serlegek, melyeken a szkíták hétköznapi életébe pillanthatunk be. A csertomliki ezüstvázán a szkíta
csikóslegények pányvákkal lovakat szakítanak ki a ménesből. Az eredeti fémdomborításon sem, és a mi rajzunkon sem láthatók a pányvák, de a jelenet mozdulatai
annyira kifejezőek, hogy e pányvákat, "rejtvényfejtésként" akár, mi is odarajzolhatjuk. A régészeti leletek tanusága szerint a lovat éppen ezen a tájon, a pontuszi
sztyeppén, a mai Ukrajna vidékén háziasították, s kezdtek tenyésztésébe a szkíták elődei, mintegy 6000 évvel ezelőtt.
A szkíták díszítőművészetéből ízelítőt adó válogatás a korabeli élet több epizódját bemutatja. A szkíta műveltség része volt a honfoglaló magyarok életének is.
Ezek ismerete mindannyiunk számára tanulságos. Reméljük, hogy az eurázsiai művészeteket bemutató sorozatban eddig már megjelent kifestőkhöz hasonlóan a
Szkíta kifestő is sok örömet szerez majd a rajzolni és festeni szerető felnőtteknek és gyerekeknek.
Budapest, 2000 február 17. Bérczi Szaniszló