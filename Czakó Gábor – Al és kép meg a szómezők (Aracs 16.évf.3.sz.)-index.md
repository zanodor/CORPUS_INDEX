---
master_file: "[[@CzakoGaborEs]]"
---
# Index for Czakó Gábor – Al és kép meg a szómezők (Aracs 16.évf.3.sz.).pdf

44
2016/3.XVIévf
Czakó Gábor
Al és kép meg a szómezők
Végezzünk szavaink közt egy kis családfakutatást, ígérem, hogy nem lesz vége egyhamar. Talán régebbi vizsgálatainkból is kiviláglott már, hogy nyelvünk leginkább az élő természethez hasonlít, amelyben a talaj, a napfény és mögötte az árnyék, a meleg meg a fagy, a víz, a növények, a rovarok, a velük táplálkozó madarak és csúszómászók, továbbá a ragadozók a csúcsfogyasztó emberrel együtt valamennyien egymásból, egymásért élnek. Egyik a másikat szüli, öli, táplálja; minden mindennel összefügg. Ráadásul rendszerük méretei beláthatatlanok.
Az angol nyelv szerelmesei hirdetik, hogy az ő nyelvük a legnagyobb a világon: egymillió szavuk van. Ez a szám úgy jött össze, hogy a gyarmati rendszerben különböző angol nyelvek alakultak ki, melyek a helyi állatok, növények, szokások és egyéb jelenségek megnevezésére fölszívták az ottani bennszülött nyelvek szavait, kifejezéseit és más elemeit. A BircaHang nevű világhálós lap 59 hivatalos angol nyelvről tud. Ezek apránként, de folyamatosan távolodnak egymástól. Nagy kérdés, hogy a Földön uralkodó angol nyelvű álkultúrcikkipar – filmek, dalok, műsorok és egyebek – zuhataga mennyire képes lassítani e folyamatot. Az bizonyos, hogy az ezeréves angol és holland nyelvemlékek nehezen különböztethetők meg egymástól, ám a mai angol beszélő már nem érti a hollandot, és fordítva. Ellenben a magyar nyelvjárásokban nevelkedettek mind értik egymást: „Minden magyar anyanyelvű érti az összes többit.” A magyar anyanyelvűség hangsúlyozása azért fontos, mert az általános megértés alapja, amennyiben az anyanyelvűség több a szavak és a nyelvtan világának ismereténél, mivel a nyelv szellemébe is beavat. Ez a szellemi tudás az alapja az iskolázatlan Sinka István ragyogó költészetének, vagy a hozzá hasonló pásztorok, favágók, parasztok gyönyörű beszédének, amellyel hivatásos szóvivőket is lepipálnak.
Hunfalvy Pál és Budenz József sosem értették meg nyelvünk szellemét. Hogy idegenajkúságuk miatt-e, vagy más okból, ma már nehéz eldönteni, talán nem is érdemes. A dolog lényegének, vagyis nyelvünk szerkezetének és szellemének megélése sokkal fontosabb a terméketlen személyeskedésnél.
Az ilyen kérdések megközelítését megkönnyíti, ha számok is segítik gondolkodásunkat. Mégpedig azért, mert a számokra nemcsak hivatkozni lehet, hanem utánuk is lehet járni.
Anyanyelvünkről való gondolkodásunk segítésére a magyar észjárással kapcsolatos könyveim1 függelékében közöltem listákat népesebb fogalomköreinkről. Így például arról, hogy száznál több szavunk és kifejezésünk van a beszélésre, meghalásra, evésre, nézésre. Kedves olvasóm, Pogány István 14 760, azaz tizennégyezer-hétszázhatvan helyváltoztatást jelentő magyar igét szedett össze! Mégpedig az eredeti megszorításokkal: mellőzte a nyilvánvalóan idegen eredetűeket meg az eszközzel történő mozgásokat pl. szánkózik. Harcba vetette azonban az igekötőket, melyek nem általánosak az európai nyelvekben. Ezek csatlakozásával az előbbi fogalomkörök létszáma is megtöbbszöröződik! Pl. néz igénk is megmozdul, ha benézek hozzátok. Az áll is, ha átáll, kiáll, beáll...
Nem oktalanság föltételezni, hogy a miénk a legnagyobb szókincsű, ugyanakkor valamennyi anyanyelvi beszélő számára érthető nyelv... Ez különösen fontos!
*
E hatalmas szókészlet különös sajátossága, hogy magányos, külön-külön változó szavak helyett családokat alkot, azok meg bokrokba, jelentésmezőkbe rendeződnek, ilyeténképpen az egész nyelvet átszövik, s közben egymásba kapaszkodnak közös hangszerkezetükkel és az általuk megjelenített képpel.
1 Beavatás a magyar észjárásba. Beljebb a magyar észjárásba – Juhász Zoltánnal közösen.



45
2016/3.XVIévf
Al és kép meg a szómezõk
*
Most nézzünk meg egy gyökbokrot a tanulság reményében a Czuczor–Fogarasi-szótár nyomán.
AL gyökcsaládunk tagjainak közös képe a lentiség, a valamihez viszonyított kisebbség, alárendeltség. „AL (1) 1) Ami bizonyos magaslathoz mérve a föld középpontjához vagy a földsarkhoz képest az egyenlítőhöz közelebb áll. Ellentéte: fėl vagy föl. Ily viszonyú ezekben: al(só)város, alföld, felföld, alszél, felszél.” Mivel a magyar képi nyelv, alig van olyan szavunk, kifejezésünk, ami átvitt értelemmel ne bírna. Tehát társadalmi értelemben is jelent kisebbet, kevesebbet, s erkölcsileg mintegy alantabb állót: altiszt (feltiszt), alhadnagy (fel- vagy főhadnagy), alispán (főispán), alesperes (főesperes). Ily átv. értelmű az alhang (felhang) is. „2) Az általánosnak külön osztályához tartozó, pl. az állatok, növények alnemei.
Alakra nézve hasonlók ezen helyirányra vonatkozók: al és fel, kül és bel. Hasonlók után okoskodva, valamint a kül gyöke kü, bel-é be, fel-é fe: az al tiszta elvont gyöke a volna. Egyezik vele a finn ali, ala, p. ali-pouli = al fél, alsó fél; huoneen ala = azon tér, mely fölött a ház fekszik. A magyar al-hoz hasonlóan ez is sok származékot számlál. Törökül alt, héberül alal (humilis fuit). ”
Utóbbiakból kitetszik, hogy Czuczor Gergely és Fogarasi János a szótárban megemlítette az akkor ismert külhasonlítási lehetőségeket, de a nyelvrokonság melletti-elleni állásfoglalás nélkül! Vagyis hazug az az állítás, miszerint ők „törökpártiak” lettek volna. Budenz azért szította az ún. ugor–török háborút, hogy elterelje a figyelmet a lényegről: ny-el vünk belső szerkezetének kutatásáról. A kor egyik legnagyobb nyelvésze, a harmincnál több nyelvet tudó szentkatolnai Bálint Gábor „a finnizálást és a turcizálást egyaránt a magyar nyelv mételyének” tekintette. Márpedig ő tudhatta, hiszen jól tudott finnül, és néhány török nép nyelvtanát is elkészítette. A jámbor Vámbéry, a kinevezett főtörök is az ő török nyelvtankönyvéből tanított a pesti egyetemen, ahonnan Bálintot kirúgták.
Szemlézzük tovább al gyökcsaládunkat!
„AL (2), ...Szőlő alja, hegy alja, vár alja, kert alja, hordó, fazék, pohár alja = feneke, vagy a mi alatta van. 2) Üresség vagy tér, mely valamely
álló jószág, eszköz, épület stb. fenekétől lefelé terjed. Asztal-, ágy-, szék-, pamlag alja. Tűzhely-, pad-, sátor alja.” Utóbbi kifejezés embermennyiséget is jelent: egy sátorban elférőket.
„3) Valaminek a rosszabb, romlottabb része, söpreje. Búza alja, dohány alja, vagy... megfordítva: alja dohány, alja búza... bor, ecet, ser alja. Aljából adni valamit = rosszából. Marha alja, amit alája vetnek. Ganéj alja.”
Átvitt értelemben aljas ember, néhol alyas, alyaz, alyadėk – aljas, aljaz, aljadék. Továbbá: „al-om, al-á, al-áz, al-att, al-ól, al-ul, al-acs, melyekben lágyító y soha sem fordul elő, amazokban mindig. Némelyek főnévül mindig alj szót használnak, mely származéka volna az al melléknévnek, s ettől erednének: Hanyag tájejtéssel és írással: aj, pl. ajbor...”
Itt kutatásra ajánlkozik egy oldalág... „AL, (4), (...) AL, (5), elvont gyök, mely az alszik... alamuszi, alél származékokban él; előlehhel rokonahal (ige); megnyújtva ál, álom, álmodik és még az eredeti lehelettel bíró: hál” – alszik. Elvesztettük szegény alafát, de nem ingyen. Ha belegondolunk el-alszik szavunkba, rögtön kiderül, hogy az alvás során elhagyjuk éber világunkat, s egy másikba lépünk át, ahol gyakran álmok fogadnak bennünket – nem ritkán igencsak tarka képekkel, eseményekkel. Az el-nek tehát iránya is van: le. Ugyanis az álomba merülünk, zuhanunk, különösen, ha az mély. Itt megvilágosodik előttünk, hogy az al gyökből hangváltással lesz ál, ál-om. Hiszen közös a jelentésük, azaz a képük, mindkettőnek a lentiség, alattiság.
A hal ige ismét figyelemreméltó elágazás kapuja, hiszen a halál és az alvás, az álom némileg hasonlítanak egymásra, és a halálba is hull, zuhan a lélek...
*
Alkalmas ’képes vmire’, ’megfelelő’ szavunk is az al származéka, továbbá: alkalmazkodik, alkot, alkalmatos, alkalmaz, alkalmasint, alkalomadtán stb. Jelentése szemlátomást rokon kép gyökszavunkkal és származékaival: képes – alkalmas, képez – alkalmaz, képtelen – alkalmatlan stb. Azaz e két szócsoport mélyén egyazon szemlélet húzódik: összefüggnek a dolgok és látványuk, használhatóságuk és képük.



46
2016/3.XVIévf
Al és kép meg a szómezõk
A kép – Platónon túl gyökerező – megvalósító erejét már sikerült föltárni a Beavatás a magyar észjárásba c. könyvben: „Kép szavunk nem úgy viselkedik-e, mintha valóságalapító idea volna? A dolgok megképlenek bennünk, miáltal képesek leszünk képességeink kibontakozására, persze több-kevesebb képzés után...” Vagy maradunk képtelenek valaminek az elvégzésére, rokon értelmű szóval: alkalmatlanok. Hiába jön el az alkalmas, azaz megfelelő, másként illő helyzet és pillanat... No lám, jelentkezett il gyökünk, a szárma zékaival, melyek közül az illik a leggyakoribb: „vmihez odajárul, odasimul, s vele összhangzásba jön, kellő egyet képez. Pásztorhoz bot, katonához fegyver illik. Igen jól illik a szomjú emberhez a boros korsó. Ezen ruha épen termetedhez illik. A való szóval jobbára fölcserélhető.” (CzF.). Fölbukkant még egy rokon? Nem is akárhonnan, hanem a legelőkelőbb körből, a létige családjából! A Müncheni Kódexben ez olvasható: „Illik szombatokon jól tenni?” A mai fordításokban az illik helyén a szabad, lehet vagy kell igék állnak. Tehát a jelentések bokra szépen szaporodik. A régieknél az eredethez hívebben annyit is jelent, mint: illet, azaz érint valakit. Hozzányúl, megfog, megragad.
„IL, (2), elvont gyök, magashangú i-vel, s ugyan ilyen képzéssel, melyből illik, illet, illeszt, i-l lendő stb. származékok erednek; s rokonnak látszik hely szóval, innen illik = helyén van, mintegy
helylik, illeszt = helyére tesz, illet, érint stb. Jelent általán oly hatást, állapotot, mely bizonyos célra helyesen alkalmaztatik vagy alkalmazkodik, mely célszerű tapintattal működik, mely épen oda hat, hová hatnia kell. E gyökből lett az elvont igetörzsök il-el = hely-el, összevonva ill = hely-l, s innét a közép ill-ik am. helylik, azaz helyén van; továbbá: illet, illeszt, illeget stb.” Az illő viselkedés hely-es, az ill-etlen helytelen, vagy éppen alávaló, mert nem illik oda, ahol fontoskodik: nincs a helyén. *
Szómezővizsgálatunk a nyelvrokonság kutatásban is segít, mivel kiderül belőle a nyelvek természetének egyik fontos vonása. Hiszen ha nyilvánvalóvá válik, hogy valamely gyök vagy szó a szócsaládnál nagyobb jelentésmező része, akkor alapvető nyelvtani jellegzetesség ismeretének birtokába jutottunk. Ebből erősen valószínű, hogy ami itt tágas rokonság része, az gyaníthatóan tősgyökeres, és amott pedig, ahol magányos vagy parányi család tagja, ott jövevény. Így a szó- és más nyelvi elemek áramlásiránya nagy valószínűséggel megállapítható. Föltehető az is, hogy a jelentésmezőkből álló nyelv legföljebb igen távoli rokona lehet az apró szócsaládokból szerveződöttnek. Kósza szókalandozások persze a legkülönbözőbb nyelvek közt is előfordulhatnak, de úgyszólván egyértelmű, hogy a teljes jelentésmezőkből álló nyelv az ősnyelv a másik felől nézve.