---
master_file: "[[@DrJuhaszIstvani]]"
---
# Index for Dr. Juhász István – A vámos és a farizeus.pdf

A vámos és a farizeus
Az Újszövetségben jó néhány alkalommal van szó az adózásról, illetve a vámosról,
mint bűnös emberről. Jézus példabeszédeinek is gyakran témái, de inkább eszközei az
adók, illetve a vámos személye. Lukács evangéliumában található a vámos és a
farizeus története, amelynek több tanulsága is van.
Aki magát felmagasztalja, az megaláztatik, aki megalázza magát, az felmagasztaltatik.
(Lk 18,14)
Az Újszövetség kapcsolódó történetei közül már foglalkoztunk azzal, hogy hogyan lett az adószedő Léviből Máté
apostol (http://ado.hu/rovatok/ado/hogyan-lett-az-adoszedo-levibol-mate-apostol), Péter apostol a kifogott hal
szájában megtalálja a pénzt, amiből saját maga és Jézus után is megfizeti a templomadót
(https://ado.hu/rovatok/ado/adopenz-a-hal-szajabol), és Jézus kiáll a kistermetű Zákeus mellett
(http://ado.hu/rovatok/ado/zakeus-foadoszedo-peldazata), aki Jerikó városának főadószedője volt.
Önmagában az adószedés egyáltalán nem megvetendő, sőt, szent cselekedet, ha azt a templom javára (tehát
vallási célból) szedik be a leviták, de a zsidók maguk is szedtek adót a meghódított területeken, és ezt sem
tartották bűnös dolognak. Idegen hatalmak adószedését sem ítélte el az Ószövetség, hiszen maga József
tanácsolta azt a fáraónak, hogy a bőség hét esztendejében 20 százalék adót gyűjtsön a parasztoktól
(https://ado.hu/ado/adotortenet-jozsef-megfejti-a-farao-almat/).



A vámszedő és a farizeus (VI. sz., Sant’Apollinare Nuovo-bazilika, Ravenna)
Az Újszövetségben a zsidók azért tekintik bűnös embernek a vámost, mert idegen hatalom számára, tehát nem a
zsidók javára gyűjti az adót. Jézus elítéli ezt a kétarcúságot, és példabeszédeiben kiáll a vámosok mellett, mert
nem szakmájuk, hanem emberi magatartásuk, lelki tulajdonságaik alapján ítéli meg őket. Így lehetett a vámszedő
Léviből Máté apostol és evangélista, így ment vendégségbe a vámszedő Zákeus házába.
Arra a kérdésre, hogy szabad-e adót fizetni a császárnak, azaz a világi hatalomnak, Jézus szintén példabeszéddel
válaszol a farizeusoknak: Adjátok meg a császárnak, ami a császáré, és az Istennek, ami az Istené!
(http://ado.hu/rovatok/ado/szabad-e-adot-fizetni-a-csaszarnak). Ezzel a válasszal tulajdonképpen azt mondja
Jézus, hogy a császárnak, a világi hatalom birtokosának is adót kell fizetni!
Lukács evangéliumának példabeszéde
Maga a példabeszéd nagyon rövid, mindössze hat verssorból áll:



A farizeus és a vámos
Lk 18,9-14
Az elbizakodottaknak, akik meg voltak róla győződve, hogy igazak, s a többieket
megvetették, ezt a példabeszédet mondta:
„Két ember fölment a templomba imádkozni, az egyik farizeus volt, a másik vámos. A
farizeus odaállt előre, és így imádkozott magában: Isten, hálát adok neked, hogy nem vagyok
olyan, mint a többi ember, rabló, igazságtalan, házasságtörő, mint ez a vámos is. Kétszer
böjtölök hetenként, mindenemből tizedet adok.
A vámos megállt hátul, szemét sem merte fölemelni az égre, inkább a mellét verte és
könyörgött: Isten, irgalmazz nekem, bűnösnek!
Mondom nektek, hogy ez megigazultan ment haza, az nem. Aki magát felmagasztalja, az
megaláztatik, aki megalázza magát, az felmagasztaltatik.”
A vámos és a farizeus (ikonok)
„A jeruzsálemi templomba megy fel két ember. A farizeus otthonosan mozog a templomban. Imádsága a formai
követelményeknek megfelelően hálaadással kezdődik, látszólag Isten személyét állítja előtérbe. De hálaadásáról
hamar kiderül, hogy mély megvetést takar mindenki iránt, aki a kegyességnek más útját járja, mint ő. Különben
hálaadás örve alatt csak önmagáról beszél: öncélú vallásos cselekedeteit hánytorgatja fel. A vámszedő imádsága
a farizeusi értékelés szerint liturgiai ellenpélda. Nem csatlakozik az imádkozók seregéhez, hanem távolabb áll
meg egymagában. Szemét nem emeli az égre: hogyan imádkozhatik így az ég Istenéhez? Kezét nem tárja Isten felé
adományainak elfogadására irányuló készségét jelezve, hanem mellét veri. Istennek hálát sem ad, hanem
önmagával bajlódik: hát imádság az ilyen? Jézus értékelése szerint mégsem a farizeus a példa, hanem a
vámszedő, mert az imádkozás nem formai, hanem tartalmi kérdés, lelkület kérdése.” (részlet a Jubileumi
kommentárból).
A vámos és a farizeus (freskók)



A példabeszéd üzenetei
A történet első tanulsága mindenképpen az, hogy az embernek szüksége van az imádkozásra, meditációra, lelki
elmélyedésre. Erre már ugyanezen vers első sora felhívja a figyelmet: Egyszer arról mondott nekik példabeszédet,
hogy szüntelen kell imádkozni, és nem szabad belefáradni. (Lk 18,1)
A valódi elmélyedés mentes a külsőségektől, Hiába böjtöl a farizeus, fizeti meg az adót (tizedet a templom javára),
felemelt fejjel nem lehet igaz a lelki elmélyedés, ez csak képmutatás. Ezt tovább erősíti az, hogy a másik ember
hibához viszonyítja saját magát, büszke erkölcsösségére, arra, hogy nem teszi bűnössé (igazságtalanná, rablóvá) a
foglalkozása, mint a vámost. A farizeus pökhendisége visszataszító.
A vámos ellenben nem kérkedik jó tulajdonságaival, fejet hajtva mélyed el imájában, megalázkodik
gondolataiban. Ez a valódi ima, meditáció, elmélyedés lényege, ezt üdvözli példabeszédében is Jézus.
A végső tanulságot a példabeszéd utolsó sora adja: Aki magát felmagasztalja, az megaláztatik, aki megalázza
magát, az felmagasztaltatik. Ez a verssor egyébként Máté evangéliumában is megjelenik, a 23. részben, amelyben
az írástudók (értelmiségiek) és a farízeusok képmutatásáról van szó: Aki felmagasztalja magát, azt megalázzák, aki
megalázza magát, azt felmagasztalják. (Mt 23,12)
Ez egyértelmű üzenet a hívők és nem hívők számára is. A kivagyiság, a saját magunk mások fölébe emelése nem
tesz senkit jobbá, sőt, ezzel a magatartással inkább megvetést válthatunk ki embertársainkból.
Bár maga a történet Jézus korában játszódik, de tanulságai nem függnek attól a kortól. Hány uralkodó,
politikusok, magas tisztséget viselő, saját szakmájukat másokénál különbnek tartó, celeb feledkezett és feledkezik
meg mindezekről, akár a XXI. században is!
A vámos és a farizeus (korabeli és jelenkori ólomüveg templomablakok)
A példabeszédnek számos értelmezése, adaptációja, művészi ábrázolása van. John Bunyan angol író és
prédikátor 1685-ben egész könyvet írt a példázatról (http://www.gutenberg.org/ebooks/3548).
Az alázatossággal kapcsolatos gondolatokat írta meg Ady Endre is egyik istenes versében is:



Ady Endre: Alázatosság langy esője
Nyilazott Napod tüzes hője,
Nem volt enyhülésem, Uram,
S felhődből rám permetezett
Alázatosság langy esője.
Nézd, ahogyan fejem lehajtom,
Szánom minden dölyföm, Uram,
S ha van még bennem gőg-erő,
Szívemmel együtt kiszakajtom.
Mutass nekem egy ellenséget,
Valaki ocsmányt, óh uram,
Megcsókolom csúf lábnyomát,
Hogy méltón imádjalak téged.
Elébem kis folyókák hozzák
Szakadt kegyelmed, óh Uram,
S csobog lelkemben kedvesen
A leesett alázatosság.
Szeretnék mindent odaadni
Nagy, szent szeszélyednek, Uram
S szeretnék minden percemen
Nagyon-nagyon megaláztatni.
A vámos és a farizeus (fametszet és kőnyomat)
Irodalom:



A Szentírás magyarázata: jubileumi kommentár (Kálvin Kiadó, 1998, Budapest)
Biblia (Szent István Társulat, az Apostoli Szentszék Könyvkiadója, 1976, Budapest)