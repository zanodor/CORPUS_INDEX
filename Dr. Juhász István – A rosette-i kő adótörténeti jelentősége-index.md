---
master_file: "[[@DrJuhaszIstvand]]"
---
# Index for Dr. Juhász István – A rosette-i kő adótörténeti jelentősége.pdf

A rosette-i kő adótörténeti jelentősége
A rosette-i kő története már önmagában is regényes, de ennél is érdekesebb az, hogy
Champollion ennek alapján fejtette meg az egyiptomi hieroglifikus írást. A
megfejtéssel Egyiptom írott történelme majd három évezreddel bővült, létrejött az
egyiptológia, mint önálló tudományág. Arról már kevesebb szó esik, hogy mi is volt a
kőre vésve.
[Ptolemaiosz király] az Egyiptomban kivetett kötelezettségek és adók közül egyeseket teljesen elengedett,
másokat pedig könnyített, hogy az emberek és az összes többi jólétben legyen uralkodása alatt.
(Részlet a rosette-i kő szövegéből)
A rosette-i kő ugyanolyan jelentős, mint a behisztuni sziklafal vésetei (https://ado.hu/ado/ekirasos
kozgazdasagtan/) vagy Hammurabi oszlopa (https://ado.hu/ado/hammurabi-torvenyei/).
Az egyiptomi hieroglifák megfejtésével már a reneszánsz korában, a XV. századtól foglalkoztak a tudós elmék.
Kevés sikerrel. Athanasius Kirchner sem ért el eredményt a XVII. században, de a kopt nyelv ismertté tételével
hozzájárult a későbbi megfejtéshez. Az nem volt kérdéses, hogy az állatokat, növényeket, testrészeket (stb.)
tartalmazó jelsorozatok írást jelentenek, de még az sem volt világos, hogy jobbról balra vagy balról jobbra kell-e
olvasni azokat. Ma már tudjuk, jobbról balra.
Champollion Egyiptomban (a középen ülő szakállas ülő alak) (Giuseppe Angelelli festménye)



A hieroglifákkal foglalkozó tudósok azt gondolták – tévesen –, hogy az egyes jelek fogalmakat, dolgokat jelölnek,
és e fogalom vagy dolog szoros összefüggésben áll a képi tartalommal. Ezt az elképzelést görög történetírók is
megerősítették, így például Plutarkhosz.
A több évszázados próbálkozás nem vezetett eredményre, szükség volt egy olyan régészeti leletre, amely áttörést
eredményez, és lendületet volt képes adni a megfejtésnek.
A kő megtalálásától a British Múzeumig
Napóleon egyiptomi hadjáratát (1798–1801) számos tudós is kísérte. Egyiptom tudományos jelentőségével
Napóleon is tisztában volt, ezért 1798-ban Kairóban megalapította az Egyiptomi Intézetet (Institut de l’Egypte).
A követ 1799. július 15-én – erődítési munkálatok közepette – Pierre-François Bouchard francia kapitány fedezte
fel Egyiptom Rosette (ma Rashid) nevű kikötővárosában. A kő háromféle írásmódon tartalmazott szövegeket, így
annak jelentőségét felismerték, a követ 1799 augusztusában az Egyiptomi Intézetbe szállították. A fekete gránitból
(és nem bazaltból!) készült sztélé méretei is impozánsak: 1123 mm × 757 mm × 284 mm, a súlya 760 kg.



A rosette-i kő a British Múzeumban
A kő hamar híressé, hírhedtté vált. A britek hamisítványnak minősítették (III. György brit király nevében), az
mégsem volt számukra elfogadható, hogy az ősellenség franciák érjenek el eredményeket az egyiptomi
kutatásokban.
Napóleon egyiptomi hadjárata balul sült el, 1801-ben kénytelen volt visszavonulni. A követ megpróbálták egy
hajóban elrejteni, de azt a britek felfedezték, csak ahhoz járultak hozzá, hogy a franciák nyomatot készítsenek a
kőről.
Ezt követően a britek hadizsákmányként Londonba szállították, az 1802 óta a British Múzeum gyűjteményének
részét képezi (a király ajándékaként). Mindezeket nem felejtették el a britek rávésni magára a kőre is: „A brit
hadsereg szerzeménye 1801-ben, Egyiptomban”, illetve „III. György király ajándéka”.









Egy elképzelt rekonstrukció
Az egyiptomiak 2003 júliusában kérték a rosette-i kő visszaadását, eredménytelenül. Záhi Hawass, a Régiségek
Legfelsőbb Tanácsának főtitkára, ezt mondta a sajtó képviselőinek: „Ha a britek azt szeretnék, hogy emlékezzenek
rájuk, ha vissza kívánják állítani hírnevüket, akkor önként vissza kellene adniuk a követ, mivel az az egyiptomi
identitás mérföldköve.”
Egy ilyen „visszaszolgáltatás” beláthatatlan következményekkel járna a világ köz- és magángyűjteményeiben,
ezért sem árt ennek a kérdésnek az óvatos megközelítése.
Champollion csodája
A rosette-i kő egyiptomi hieroglifákkal (felül), egyiptomi démotikus írással (középen) és görög nyelven (alul)
ugyanolyan tartalmú szövegeket tartalmaz. Mindegyik szövegrész sérült, legjobban a legfelül elhelyezkedő
hieroglifikus rész. A tartalmi azonosság nem jelent szó szerinti azonosságot, ez is hátráltatta a szöveg megfejtését.
A rosette-i kő hieroglifikus része
Az ógörög rész olvasása és értelmezése nem okozott problémát, de a másik két résznek sem a nyelve, sem az
írásmódja nem volt ismert a kutatók előtt a XIX. század elején. Annyi a görög szövegből is megismerhető volt,
hogy a sztélé V. Ptolemaiosz (Ptolemaiosz Epiphamész, uralkodott Kr.e. 204 – Kr.e. 180) uralkodásának 9. évében
(még pontosabban Kr.e. 196-ban) készítették az „istenek szavaival” (azaz hieroglifákkal), a nép nyelvén (démotikus
írással) és ión (görög) nyelven.
Azt gondolták a korabeli tudósok, hogy háromnyelvű sztélén lévő szöveg segítségével gyorsan megfejthető lesz a
másik két írásmód és nyelv is. Ez nem teljesült, még az 1820-as évek elején sem volt érdemi előrelépés. A
démotikus szöveggel kapcsolatban jelent meg 1822-ben Thomas Young angol orvos és fizikus, polihisztor
tanulmánya, amely 85 démotikus szót azonosított be. Ehhez egy svéd diplomata által leírt 29 betűből álló
démotikus ábécé betűjeleit használta fel. Az azonosítások egy része – ez később kiderült – hibás volt.
Az áttörést végül egy fiatal francia tudósnak sikerült elérnie. Jean-François Champollion (1790-1832) már
gyermekként „beleszeretett” a keleti, különösen az egyiptomi ismeretekbe. A Tudományos Akadémia rendes
tagjának 17 éves korában választották be. Nyelvzseni volt, 20 évesen már 12 nyelven tudott (a francián kívül).



Jean-Francois Champollion (Leon Cogniet festménye)
A megfejtéshez felhasználta fantasztikus nyelvismeretét, azon belül is a kopt nyelvvel kapcsolatos ismereteit
(erről már 16 éves korában tudományos előadást tartott), amely az óegyiptomi nyelv egyetlen fennmaradt
változata. De kellett még az isteni szikra! Champollion feltételezte, hogy a hieroglifikus íráson belül az oválisan
bekerekített részek (úgynevezett cartouche-ok, magyarosan kartusok) uralkodók neveit tartalmazzák. Három ilyen
nevet is talált az rosette-i kő ógörög szövegében, illetve egy 1821-ben Londonba szállított kétnyelvű (egyiptomi és
görög) obeliszk felirataiban: Ptoleiamos, Kleopatra, Alexandros. A Kleopátra szó betűit az obeliszk kartusából
tudta kibetűzni. Ezt követően a kartusokon belüli jelek azonossága alapján rájött, hogy a hieroglifikus írás kevert
írás, amelyben a hieroglifák lehetnek ideografikusak és fonetikusak is, azaz fogalmat és hangot is jelölhetnek. A
fonetikus (képszerű jeleket tartalmazó betűírás) esetén csak mássalhangzókat alkalmaztak, a magánhangzók
jelölését fölöslegesnek tartották (erről már volt szó az eblai agyagkönyvtárral kapcsolatban
(https://ado.hu/ado/ekirasos-kozgazdasagtan/)). Az értelmezést a szó végén lévő jel (az úgynevezett
determinatívum) segíti, a kezét szájához emelő ülő ember képe például legtöbbször az evés-ivással, hangok
kiadásával kapcsolatos szavak után jelenik meg.



Ptolemaiosz kartusa
Champollion 1822-ben tette közzé eredményeit. Ezt Young elismerte, de azt állította, hogy azok az ő démotikus
írással kapcsolatos eredményein alapulnak (már megint egy francia akar ellenkezni egy angollal!). Ennek semmi
alapja nem volt, ennek ellenére az angolok Young mellé álltak, a franciák persze Champollion mellé. Ma már
egyértelműbb a helyzet, Champolliont tekintjük a hieroglifikus írásmód megfejtőjének.
Champollion az írás megfejtése mellett feltárta annak nyelvtani szabályait is. Szó sem volt ugyanakkor a teljes
megfejtésről, még évtizedek kutatómunkájára volt ahhoz szükség, hogy az egyiptológusok el tudják olvasni a
bőséggel rendelkezésre álló hieroglifikus szövegeket.
Champollion 1828-ban eljutott Egyiptomba is. Thébában – az angol John Gardner Wilkinsonnal együtt – neki
köszönhető a Királynék Völgyének felfedezése, illetve Champollion szóalkotása a Ramesszeum kifejezés is,
amellyel II. Ramszesz halotti templomát nevezte el.
Champollion már nem élhette meg a hieroglifikus írás teljesebb megfejtését. Szervezetét felőrölte a tudományos
munka, 1832-ben meghalt.
Egy óriás példány Figeac-ban, itt született Jean-François Champollion
Mi is van a kőre vésve?
Kákosy László könyve szerint: Egy papi gyűlés határozatait örökítették meg a kőlapon, melyeket Ptolemaiosz
Epiphanész király tiszteletére hoztak, abból az alkalomból, hogy sikerült megfékeznie a felső-egyiptomi
lázadásokat.



A felirat rendelkezik a három nyelven való elkészítésről, illetve arról is, hogy ennek másolatait a templomokban
kell elhelyezni.
A szöveg bővelkedik az istenek és Ptolemaiosz király dicsőítésében. Az uralkodó dicsőséges tettei között felsorolja
a templomok építésével kapcsolatos intézkedéseit, a papok szolgálatához tartozó kötelezettségeket csökkentette,
az elítélteknek amnesztiát adott, a pénzben és gabonában fizetendő adók részben megszüntetését, részben
könnyítését rendelte el.
Igen valószínű, hogy ezekre azért került sor, mert korábban adóemelések történtek, amelyek következménye
lehetett a lázadás is. Erre utal a szöveg azon része, hogy az adók és egyéb kötelezettségek nem lesznek
magasabbak, mint apja, az előző uralkodó, IV. Ptolemaiosz idejében.
A rosette-i kő az Orientalisták Nemzetközi Kongresszusán 1874-ben
(A szöveg részletesebb ismertetésétől eltekintünk, angol nyelven számos helyen megtalálható az interneten; ld. az
irodalomjegyzékben.)
Irodalom:
Gadalla, Moustafa: Az ókori Egyiptom titkos története (Magyar Könyvklub, Budapest, 2000)
Kákosy László: Ré fiai (Gondolat Kiadó, Budapest, 1979)
Mahler Ede: Ókori Egyiptom (Magyar Tudományos Akadémia kiadása, Budapest, 1909)
Siliotti, Alberto: Egyiptom – templomok, istenek, fáraók (Officina Nova, Budapest, 1994)
Text from the Rosetta Stone (https://en.wikisource.org/wiki/Text_from_the_Rosetta_Stone)
Translation of the Rosetta Stone (https://www.sacred-texts.com/egy/trs/trs07.htm)