---
master_file: "[[@DrJuhaszIstvanak]]"
---
# Index for Dr. Juhász István – Kopernikusz, a közgazdász.pdf

Kopernikusz, a közgazdász – 1. rész
Kopernikusz igazi reneszánsz ember volt. Egyszerre volt csillagász, matematikus,
teológus, orvos, közgazdász, diplomata, költő, festő, hogy csak a legfontosabb
tevékenységeit emeljük ki. Ma leginkább csillagászként emlékezünk rá, aki a
heliocentrikus világkép kialakításában alkotott korszakalkotót. De az sem egészen
úgy volt! A cikk első részében életét, illetve a heliocentrikus világkép általa
megalkotott rendjét mutatjuk be.
Én, Toruń szülötte, kit művészetek nemesítettek Krakkóban, most be kell érnem híres Warmia legjobbjaival.
(Kopernikusz epigrammája saját sorsáról)
Nikolausz Kopernikusz kortársa volt Leonardónak (https://ado.hu/ado/leonardo-da-vinci-es-a-penzugyek/), Luca
Pacciolinak (https://ado.hu/ado/luca-pacioli-a-konyveles-atyja/), Matthäus Schwarznak
(https://ado.hu/ado/egy-divatbolond-konyvelo/), maga is éveket töltött Itáliában.
Nemzetiségét is gyakran megkérdőjelezik, szívesen vallják magukénak a németek is, de a lengyelek még inkább!
Nem véletlen, hogy Lengyelországban óriási kultusz övezi, utcák, közintézmények, repülőtér (Wrocław) viseli a
nevét, köztéri szobrainak számát nehéz lenne összeszámolni. Nevét a cikkben következetesen a magyar írásmód
szerint tüntetjük fel.
Születési helyének szomszédságában a róla elnevezett múzeum található (Toruńban), természetesen a kiállítási
anyag nagy része róla szól. Maga az épület külseje és belseje eléggé középkori ma is, zegzugos, keskeny
folyosókon, lépcsőkön lehet közlekedni az egyes szintek között.
Kopernikusz (1580-as portré Toruńban, részlet)



Kopernikusz élete
Kopernikusz 1473. február 19-én született a mai Lengyelország közepén elhelyezkedő Toruńban. Szülővárosa
születését megelőzően néhány évvel korábban került a német lovagrend birtokából a Lengyel Királysághoz. Apja
családja a sziléziai Kopernikiből származott, anyjának lengyel nemesi ősei is voltak. Tíz éves volt Kopernikusz,
mikor apja meghalt.
Édesanyjának testvére, Łukasz Watzenrode (1447-1512) pap volt, 1489-től Warmia püspöke. Nagybátyja támogatta
Kopernikusz tanulmányait, majd később szakmai előmenetelét is. Ennek eredményeként Kopernikusz a krakkói
egyetemen tanul 1491 és 1495 között, majd nagybátyja mellett a warmiai püspökséghez tartozó fromborki
káptalanban kanonoki állást kap.
Frombork elhelyezkedése (a térkép az 1466 és 1772 közötti állapotokat mutatja)
További tanulmányokra 1497-ben Itáliába utazik, és (kisebb megszakítással) egészen 1503-ig ott is marad.
Tanulmányai kiterjednek a kánonjogra, a matematikára, az orvostudományra és az asztronómiára (csillagászatra)
is. Kényszerűségből foglalkozik asztrológiával (csillagjóslással is), de ez a tudomány nem nyűgözi le, nem is
gyakorolja a későbbiekben. A csillagászat gyorsan magával ragadja, egy neves csillagász, Domenico Maria Novara
da Ferrara asszisztense lesz.
Tanulmányait Bolognában, Padovában, Ferrarában folytatja, de megfordul Rómában is, ahol valószínűleg jogi
gyakorlatot végez 1500-ban a római Kúrián.
Az egyházjog nem varázsolja el, végül csak 1503. május 31-én szerzi meg az egyházi jogi doktori fokozatot. Néhány
hónappal később visszatér a warmiai püspökségbe. Hivatali kötelezettségei miatt sokszor változtat lakhelyet, a
legtöbb időt Fromborkban (1512-ben itt telepedik le véglegesen), Warmiában és Olsztynban tölti. Élete hátra lévő
három évtizedében már csak rövid hivatali, diplomáciai utakra megy el, más országokba nem utazik. (Frombork
Lengyelország északi részén található a tengerparton.)



A Kopernikusz-ház Toruńban
Igen változatos tisztségeket tölt be (jószágigazgató, káptalani birtokok felügyelője, káptalan kancellárja stb.), ezek
általában a warmiai érsekséghez kapcsolódnak, emelkedik a hivatali ranglétrákon is. Megbízatásai
képzettségéhez, tudásához, műveltségéhez kapcsolódnak, szívesen veszik igénybe szolgálatát a püspökök,
hercegek, de még a király is. A papi hivatást sose veszi fel, bár 1523-ban a warmiai püspök helyettesítését maga
látja el (az előző püspök meghalt, az újat pedig még nem helyezték hivatalába).
Diplomáciai szolgálata keretében 1504-ben, 1505-ben és 1507-ben is részt vesz a porosz tartománygyűléseken.
A német lovagrend 1520-as támadása elleni védekezést eredményesen szervezi meg Olsztynban. A fromborki vár
körüli épületek elpusztulnak a háborúban.



Nyelvismeretét kihasználva (folyékonyan beszélt lengyelül, németül, latinul, de mellette ismeri az olasz és a görög
nyelvet is, sőt a héberben is ismereteket szerez) fordításokat is készít, 1509-ben Krakkóban kiadják
Theophilaktosz Szimokattész VII. századi bizánci történetíró Levelek című művét Kopernikusz latin fordításában
(Epistolae morales, rurales et amatoriae). Kopernikusz maga is ír verseket, festőként is kipróbálja magát (egyes
feltételezések szerint a strasbourgi katedrális óraművénél található, Kopernikuszt ábrázoló festmény saját
önarcképe).
A strasbourgi katedrális óratornya, jobbra kiemelve a Kopernikuszt ábrázoló festmény
Kopernikusz sosem nősült meg. Évtizedig tartó érzékeny kapcsolatban volt házvezetőnőjével Anna Schillingnel
(egy gdanski aranyműves lányával), akitől végül a püspökök kényszerítésének hatására meg kellett válnia.
Kopernikusz 1543. május 24-én hunyt el Fromborkban. Állítólag néhány órával a halála előtt vehette kézbe élete
nagy alkotását, a hat könyvből álló ’De Revolutionibus Orbium Coelestium’ (röviden: De Revolutionibus, Az égi
pályák körforgásairól) című művét.
Fromborkban temették el, a katedrálison belül helyezték nyugalomba.
Néhány szó a mottóként bemutatott epigrammáról: az tulajdonképpen egy gúnyos kesergés. Fiatalkorában nagy
hatást gyakorolt rá Krakkó pezsgő tudományos-művészeti élete (valószínűleg Itália is). Tanulmányait követően
viszont csaknem száműzetésszámba ment, hogy távol mindentől, északon kellett évtizedeket eltöltenie.
A heliocentrikus világképről
Kopernikusz a csillagászattal krakkói tanulmányai alatt került először kapcsolatba, majd Itáliában mélyítette el
ismereteit Domenico Maria Novara asszisztenseként. Megfigyeléseket folytat és számításokat végez, megerősíti
mestere észleléseit.
Fontos adalék a csillagászat fejlődéséhez ebben a korban, hogy Kolumbusz útjának híre gyorsan elterjedt,
elfogadást nyert, hogy a Föld gömb alakú, és a tengeri utazásokhoz is pontos csillagászati számításokra volt
szükség.



Kopernikusz tanulmányai befejezését követően is aktívan folytatja a csillagászati megfigyeléseket, számításokat
végez a Hold és a bolygók mozgásáról. A heliocentrikus (napközéppontú) elmélet első – 40 oldalas könyvecske!
vázlatát (Commentariolus) 1507-ben dolgozza ki. Az elméleti vázlat teljes címe De hypothesibus motuum
coelestium a se constitutis commentariolus (Kommentár az égitestek elrendezéséről és mozgásáról szóló
elméletekhez), de a kéziratot csak barátainak küldte el. Egyrészt azért, mert a körpályamozgás alapján számított
bolygópozíciói pontatlanok voltak, másrészt attól tartott, hogy nézeteit az egyház eretneknek minősítheti.
A lateráni zsinat foglalkozik a naptárreformmal, Kopernikusz 1513-16-ban részt vesz a naptárreform vitájában,
kidolgozza válaszát a zsinat naptárbizottságának körkérdéseire. A reformra csak jóval később, 1582-ben kerül sor
XIII. Gergely pápa rendelete alapján.
A De Revolutionibushoz 1515 körül kezd hozzá. A következő negyedszázadban folyamatosan dolgozik rajta,
csillagászati megfigyeléseivel próbálja megalapozni elképzeléseit. Könyve nyomdába nem kerül, minden
bizonnyal tart az egyházi hatóságok rosszallásától, hiszen alapjaiban felforgatja a római egyház jó ezer éve
stabilnak tekinthető, Arisztotelész tanain alapuló tudományos tanait. Az égi berendezkedést Ptolemaiosz írta le,
ezt egészítették ki a keresztény hit alapján.



Kopernikusz fő művének, a De Revolutionibus Orbium Coelestiumnak a címlapja
A ptolemaioszi világkép szerint a Föld a Világegyetem közepe és körülötte hierarchikus rend van. A Hold, a Vénusz,
a Merkúr, a Nap; a Mars, a Jupiter és a Szaturnusz úgynevezett szférákban mozognak (ezt jó közelítéssel
gömbhéjaknak tekinthetjük), mindezeket az állócsillagok szférája zárja önmagába. A keresztény tanítás ezt
annyival egészítette ki, hogy csillagok szférája fölött van az üdvözült lelkek birodalma.



Ez a világkép egyre több problémát vetett fel. A bolygók időnként megálltak, majd visszafelé indultak el, a
keresztény ünnepek dátumának meghatározása egyre nehezebbé vált (ezért kellett a naptárreform). Próbálták a
ptolemaioszi rendszert kiigazítani (ún. epiciklusokkal), de az egyre bonyolultabbá, és egyre kevésbé hihetővé vált.
Szükség volt tehát egy új kozmológiai rendszer kialakítására, amely megkönnyítené a számításokat, de a Biblia
tanításait is figyelembe veszi.
Johann Werner A nyolcadik szféra mozgása című tanulmányáról írt kritikáját 1524-ben elküldi Bernardus
Wapowskinak, a krakkói egyház kánonjának, a lengyel király titkárának. Levelében megcáfolja a nürnbergi
csillagász állításait a csillagok mozgásáról (a levél több XVI. századi forrásban fennmaradt).
Kopernikusz a Napot helyezte a kozmosz közepébe, a bolygók továbbra is a szférákban foglaltak helyet, a Föld is
megkapta a maga szféráját, a Hold viszont a Föld körül keringett. A csillagok szférája és az üdvözült lelkek
birodalma is változatlanul megmaradt. A szférák száma így eggyel csökkent.
A kopernikuszi heliocentrikus világképet bemutató metszet Andreas Cellarius – Atlas Coelestis seu Harmonia Macrocosmica (1661) művéből
(Érdemes megjegyezni, hogy a napközéppontú világkép már Püthagorasznál is megjelenik, az ókori görögök is
tisztában voltak a Föld gömbszerűségével, sőt, meglepően pontos számításokra is képesek voltak. Ezt a tudást írta
felül később Arisztotelész és Ptolemaiosz elmélete, majd a keresztény dogmatizmus.)
Nyomtatásban egyelőre nem jelent meg az új kozmológia, de tudományos elképzeléseit Kopernikusz sokakkal
megosztotta, levelezésében is bemutatta. VII. Kelemen pápának is beszámoltak Kopernikusz elképzeléseiről 1533
ban. A pápa és a bíborosok érdeklődéssel hallgatták az előadásokat. Nikolaus von Schönberg bíboros, Capua
érseke 1536-ban levélben kereste meg Kopernikuszt, és sürgette felfedezéseinek nyilvánosságra hozatalát.
Míg Rómában érdeklődtek az új tudomány iránt, Luther és Melanchton (Luther munkatársa), igen erős kritikával
sújtotta azt.



Luther Wittenbergben név nélkül bírálja Kopernikuszt 1539 júniusában (ez megjelent Luther Asztali beszélgetések
c. művében is, az alábbi idézet onnan származik):
Szó volt egy új asztrológusról, aki azt próbálta bebizonyítani, hogy a Föld az, ami mozog és
kering, nem pedig az égbolt vagy firmamentum, sem a Nap és a Hold; mintha valaki kocsiban
vagy hajóban ülve haladna, és azt hinné, hogy nyugszik és nem mozdul, viszont a szárazföld
és a fák mozognak és futnak hátrafelé.
– De már csak így megy manapság: aki az okosságával akar kitűnni, az semmit sem fogad el
abból, amit mások csinálnak, hanem valami külön dolgot kell kitalálnia, és az kell hogy
legyen a legjobb, amit ő talált ki. Ez a bolond a csillagászat egész tudományát kiforgatná.
Pedig a Szentírás is arról tanúskodik, hogy Józsué a Napot állította meg, nem pedig a Földet
(Józs 10,13).
Melanchton 1541 októberében már meg is nevezi Kopernikuszt, a véleménye hasonló Lutheréhez:
Néhányan elhiszik ennek a hóbortos csillagásznak, hogy Földünk mozog. Az erőskezű
uralkodóknak meg kell fizetniük az ilyen különcködő tehetségek felelőtlen kijelentéseit.
A sajátos hozzáállásra utal az is, hogy 1539-ben a Wittenbergi Egyetem professzorát, Rheticust (matematikus volt,
de csillagászattal is foglalkozott) – aki Melanchtonnak volt a pártfogoltja – Fromborkba engedték, hogy az új
tanokkal ismerkedjen. Rheticus Kopernikusz lelkes tanítványa és segítője lett, s végül ő győzte meg mesterét,
hogy egyezzen bele műve kiadásába.
Rheticus két évet tölt Fromborkban, még 1539-ben megírja a Narratio Prima című művét, amely 1540 márciusában
nyomtatásban is megjelenik, majd a második kiadás 1541-ben. Ebben a műben röviden ismerteti Kopernikusz
eredményeit, tulajdonképpen ’beharangozza’ a művet annak kiadása előtt, felkeltve ezzel iránta az érdeklődést.
Rheticus segít a mű kiadásában, Nürnbergben kezdik el a nyomtatását az 1542-es év második felében.
Kopernikusz írt egy ajánlást a mű elejére III. Pál pápának, de ezt végül kihagyják belőle, helyette a mű kiadásával
kapcsolatos teendőkkel megbízott Andreas Osiander lutheránus pap írt egy előszót (aláírás nélkül!), amely a
könyv eredményeit egy hipotézisnek állította be. Ilyen módon az nem a valóság leírása, hanem egy módszer a
számítások könnyebb elvégzésére.
Kétségem sem fér hozzá, hogy bizonyos tanult férfiak most, hogy széles körben ismertté vált
a könyvben ismertetett újszerű hipotézis — jelesül, hogy a Föld mozog és valójában a Nap áll
mozdulatlanul a világegyetem középpontjában — mélységesen megdöbbentek. De ezen
feltevés nem feltétlenül igaz, sőt még csak nem is valószínű, csupán arról van szó, hogy a
korábbi megfigyeléseknek megfelelő számításokat ismertet.
A mű megjelent, és a hagyomány szerint Kopernikusz azt a halálos ágyán még kézbe vehette.



Kopernikusz a halála előtt (Aleksander Lesser (1814-1884) festménye, 1884 előtt)
Kopernikusz azzal, hogy a Földet is a bolygók közé sorolta és így az égitest rangjára emelte (vagy inkább
megfosztotta központi szerepétől!), megszüntette az éles különbséget az égi és a földi jelenségek között; ezzel az
arisztotelészi filozófiát egyik legsarkalatosabb tételében támadta meg, felborítással fenyegetve a világ addig jól
megalapozott hierarchikus rendjét.
És itt nem csak a kozmológia hierarchikus rendjéről van szó, hanem a társadalmi berendezkedés eleve elrendelt
viszonyairól is. Ez megrengette az egyházat, a királyok isteni felhatalmazásában való hitet, a nemesség, polgárság,
parasztság egymáshoz való viszonyát is.
A „kopernikuszi fordulat”, ha nem is azonnal, de bekövetkezett!






Kopernikusz, a közgazdász – 2. rész
Kopernikusz életében talán nagyobb hatást eredményezett közgazdászi tevékenysége,
mint amit a csillagászatban művelt. A cikk második részében közgazdaságtannal
kapcsolatos tevékenységét, a kopernikuszi fordulatot, illetve a tudós földi
maradványainak sorsát ismertetjük.
Tisztában vagyok vele Legszentségesebb Atyám, hogy egyesek, megtudva, hogy könyvemben a De Revolutionibus
Orbium Coelestium-ban Földünknek bizonyos mozgásokat tulajdonítok, felkiáltanak majd, s követelik, hogy tűnjön
el a színről, aki ilyen nézeteket vall. Ezért igen sokáig haboztam, kiadjam-e ezeket a gondolatokat...
(részlet Kopernikusz III. Pál pápához írt ajánlásából, amely végül nem jelent meg a könyvben)
Kopernikusz könyvének megjelenése (https://ado.hu/ado/kopernikusz-a-kozgazdasz-1-resz/) semmilyen
tudományos fordulatot nem eredményezett 1543-ban. Botrány sem lett belőle (ahogyan ezt többen is
előrevetítették). Egyelőre, egyelőre!
Valószínűleg sokan nem is értették a benne leírtakat, de problémát okozott az is, hogy Kopernikusz rendszere – a
körpályán való mozgás erőltetése – semmivel nem volt egyszerűbb, mint az akkor ismert ptolemaioszi rendszer.
Hiányzott a matematikai bizonyítás is. Több tudományos eredményre is szükség volt ahhoz, hogy az új
kozmológiai rendszer beépüljön a tudományokba.
Térjünk vissza Kopernikusz egyéb tudományos tevékenységeihez, amelynek középpontjában a közgazdasági
ismeretek álltak! A közgazdaságtan, mint tudomány még vagy kétszáz évig nem létezett (Adam Smith hírhedt
könyve – A nemzetek gazdagságáról – csak 1776-ban jelent meg).



Gulicska Lőrinc Kopernikusz-grafikái. Az ex libris (balra) 1973-ban, a portré (jobbra) 2020-ban készült. (a művész
engedélyével)
Kopernikusz közgazdászi tevékenysége
Munkája, hivatali teendői során Kopernikusznak gyakran kellett foglalkozni gazdasági kérdésekkel is, természetes
hogy tudós elméje elgondolkodott ezek mibenlétén is.
Jelentős térképészeti munkákat végzett, közreműködött Warmiának és a Királyi Poroszország nyugati határainak
(1510-12), a Visztula-delta nyugati részének (1519) és a Lengyel Királyság és a Litván Nagyhercegség (1526)
feltérképezésében. A térképeknek az államhatárok megállapításán túl jelentős szerepük volt (és van ma is!)
katonai szempontból, az adóztatás miatt, a halászati határok megállapításánál, valamint a kereskedők és egyéb
utazók részére.
Hivatali teendőinek részeként járja a vidéket, 1517-19-ben összesen több mint hatvan ellenőrzést végez.
Első pénzügyi értekezését 1517-ben írja (De estimatione monetae). Következő, a pénzverésről szóló tanulmányát
(Tractatus de monetis) 1519-ben írja meg, ezt beterjeszti a porosz törvényhozáshoz. 1522-ben a porosz
tartománygyűlés elé terjeszti a pénzreformról írt értekezését.



Kopernikusz szobra Toruńban



Néhány év múlva kidolgozza a pénzreformról írt értekezésének végső változatát (Monetae cudendae ratio), 1528
ban részt vesz a porosz tartománygyűlés pénzreformnak szentelt tanácskozásain Malborkban és Elblagban.
Kopernikusz közgazdasági írásait sokan olvasták az akkori Poroszországban és Lengyelországban.
A következőkben Edward Lipinski (in Bienkowska, Barbara (szerk.): Kopernikusz és kora, 159-174. o.) leírása alapján
idézzük Kopernikusz közgazdasági tevékenységét, gondolatait.
A Kopernikusz által készített, 1531-ben kiadott kenyér árszabályozási rendelkezés (panis coquendi ratio)
meghatározza a kenyér árát Olsztynban és Warmia más helységeiben. A gabona változó árát kihasználva, a pékek
könnyen többletnyereségre tehettek szert. Az árszabás részletesen foglalkozik a gabona és a kenyér súlya és ára
arányának kiszámításával. Ez az arány a gabona árától függött. „Ebből pedig az árszabás szerint minden nehézség
nélkül megkapható a kenyér igazi, valódi súlya és ára.” A mérésnek pontosnak kell leírni, „mert nem nyereséget,
hanem pontos mérést keresünk” (non mercaturum séd certum modum inquiriims). A kenyér árának Kopernikusz
szerint tartalmaznia kell a gabona beszerzési árát és a pékek munkájának díját; alapvetően tehát a munkától és a
költségektől függően kell alakulnia; nem tartalmazhat különleges nyereséget. Kopernikusznál is fellép az
„igazságos ár” (iustum pretium) skolasztikus elve, amely tulajdonképpen az érték munka szerinti
megfogalmazásának ősi formája. Igazságos árnak nevezi azt az árat, amely fedezi a munka- és költségbefektetést
(labor et expensae). Az „igazságos ár” elvét felhasználva akarták megfékezni a különböző túlkapásokat, korlátozni
a falu kizsákmányolását a város által, továbbá meggátolni a kézművesek és kiskereskedők visszaéléseit, amelyek
alapja „természetes monopóliumuk” volt.
A XVI. század kezdetén Európában a feudális termelés keretei között egyre jobban megerősödtek az új kapitalista
viszonyok. A kereskedők által felhalmozott pénz tőke lett. Az ország gazdagságának alapja az, vallották, ha sok
aranya és ezüstje van, aranyat és ezüstöt pedig a külföldre vitt áruért lehet kapni.



Kopernikuszt ábrázoló fametszet 1587-ből. A kezében tartott gyöngyvirág a gyógyítás munkáját szimbolizálja.
A XV. és a XVI. században az emberiség történelmében új korszak kezdődött: az ipari korszak. A nagy észak-olasz
városok, Velence, Genova és Firenze már nem mezőgazdaságból, hanem főleg iparból és kereskedelemből éltek.



A bőség a reneszánszban nemcsak a középkori városban élő embereknek az élethez nélkülözhetetlen tárgyakkal
való kielégítő ellátottságát jelenti, hanem teljességet, bizonyos felesleget is kifejez. E felesleg nem annyira
élelemre és nyersanyagokra vonatkozik, mint inkább luxuscikkekre, amelyekkel a gazdag emberek, udvarok, városi
nemesség szükségleteit kielégíthetik. A termelőerők fejlődésével bővülnek a rendelkezésre álló javak, a
mezőgazdaság fejlődésével pedig az élelem és a nyersanyag mennyisége.
Lengyelországban született meg a modern pénzelmélet. Kétségtelen, hogy Kopernikusz tanulmánya az első olyan
értekezés, amely az új idők kezdetét jelzi, és túllép a középkori feudális gondolkodás határain. Kopernikusz szakít
a skolasztika módszerével, nem idézi, nem hirdeti, nem fontolgatja az egyházatyák gondolatait, hanem kizárólag a
tények megfigyelésére támaszkodik, és a megfigyelésekből levonja a gazdasági törvényeket.
A pénzreformról hirdetett elképzelései nem voltak népszerűek és nem találtak elismerésre, mivel kategorikusan
ellenezte az érmeverési jog túlzott mértékű, kincstári és magán célokra való felhasználását.
Ha Kopernikusz gazdasági nézeteit a De Revolutionibushoz hasonlóan összegyűjtve és rendszerezve közölte volna,
a korai kapitalizmus közgazdaságtanának megteremtője lehetett volna, s logikus gondolkodásával, gondolatai
eszmei tartalmával a reneszánsz kor gazdasági elemzéseinek első termékeit bizonyára felülmúlta volna.
Kopernikusz pénztanulmányában felülmúlta az e tárgyról író összes kortársát rendkívül logikus és reális
gondolatmenetével. Az első közgazdásznak kell tekintenünk, aki szabatosan megfogalmazta a pénzforgalom
Gresham-tétel (Sir Thomas Gresham (1519-1579)) néven ismert törvényét. E törvény kimondja, ha a forgalomban
azonos elnevezésű, tehát azonos névleges értékű, de nem azonos tiszta fém (például ezüst-) tartalmú érmék
vannak, akkor a jobb, a nehezebb, a nagyobb tiszta fémtartalmú érmék eltűnnek a forgalomból, mert
beolvasztják, külföldre viszik vagy kincsképzésre fordítják azokat. Úgy tartják, hogy Kopernikusz teremtette meg a
mennyiségi pénzelméletet is, amely szerint a pénz vásárlóerejét a forgó pénz mennyiségének és a forgalomban
levő áru mennyiségének viszonya adja meg.
A rossz pénz – így gondolkodott – tönkreteszi a nemzetközi kereskedelmet, a jó pénz viszont annak virágzásához
vezet. Mindemellett nem a külkereskedelem az egyetlen alapja az ország gazdagságának. További
megfontolásaiból könnyen kiolvashatjuk, hogy a kereskedelem alapja a termelés fejlesztése, a termelő munka
mennyiségének növelése. A pénzreform, a pénzügyi visszaélések megakadályozása, a jó pénz forgalmának
biztosítása, a bizonytalanság, a kockázat és a spekuláció csökkentése mind elősegítik a termelés fejlődését, a
szorgalom növekedését, a dolgozók számának növekedését, a kultúra és a tudomány virágzását. „Azokban az
országokban, amelyekben jó érme van forgalomban, műalkotások, kiváló kézművesek vannak, és az emberek
mindenben bővelkednek” mondja Kopernikusz. A rossz érme pedig restséget, lustaságot és tartós tétlenséget
szül, hanyatlanak a művészetek és mindenben hiány mutatkozik.
Kopernikusz a jó pénzt, és nem magát a gazdagságot tekintette a gazdag ország alapfeltételének, mivel a külföldi
áruk mindenféle importjának és kereskedelmének az az alapja. Kétségtelen, hogy a pénzrontás az országban
gátolta a kereskedelmi forgalmat, spekulációkat idézett elő és növelte a kockázatot, de maga a jó érme verésének
lehetősége a nemzetközi kereskedelemnek inkább eredménye, mint alapja és előfeltétele.
„A tapasztalat az élet mestere – írta Kopernikusz –, amely arra tanít bennünket, hogy azok az országok,
amelyekben jó pénz van, virágoznak, azok az országok pedig, ahol rosszabbat használnak, hanyatlanak és
tönkremennek.” A rossz érme ugyanis „restséghez és konok tétlenséghez” vezet.



Jan Matejko festménye Kopernikuszról (1872). Háttérben a fromborki katedrális.
Kopernikusz azért ítéli el a restséget és a tétlenséget, mert a szorgalom és a vállalkozókedv a termelés
növekedéséhez, bőséghez vezet, ez pedig maga után vonja a művészetek és a tudományok felvirágzását. Ezenkívül
nemcsak elveti Aquinói Szent Tamás gazdasági önellátására vonatkozó gondolatait, de külön hangsúlyozza is a
külkereskedelem fontosságát, és a jó pénz segítségével kívánja a kereskedelem előnyös feltételeit megteremteni.
Helyesli a külkereskedelmet (a reformáció íróival ellentétben!), de a leghatározottabban szembehelyezkedik a
spekulációval és a monopolisztikus kizsákmányolással (ez a kenyér árszabályozás rendelkezésből is kitűnik).
Kopernikusz „javak bősége” felfogásában, az emberek termelésben való foglalkoztatása elvében, valamint a
restség és koldulás elleni küzdelem gondolatában számos új, reneszánsz vonás van. Kopernikusz nem
hangsúlyozza az állam aktív szerepét a termelésben és az emberek foglalkoztatásában, csak a pénzügyek
rendezését tartja az állam fontos feladatának. Amikor a birodalmak, fejedelemségek, államok bukásáról és
virágzásáról beszél, a gazdasági kérdéseket helyezi előtérbe, hangsúlyozza a kereskedelem és a külföldi áruk
importjának jelentőségét, a művészetek és a „kiváló kézművesek” fontosságát, a szükségletek kielégítését
szolgáló „javak bőségét”, bemutatja a lustaság, restség káros hatásait, a tudományok és a művészetek
elhanyagolását, a nélkülözhetetlen dolgok hiányát is.
Kopernikusz tanainak utóélete
Tycho de Brahe (1546-1601) folytatta Kopernikusz kutatásait, számos nagyon pontos csillagászati megfigyelést tett.
Sikerült neki Kopernikusz műszereit is megszereznie, azokat Fromborkból Uraniborgba vitette, ahol 1576-ban
felépítette Európa első csillagvizsgálóját.
Giordano Bruno (1548-1600) vizonyos szempontból túllépett Kopernikusz nézetein, a világegyetemet végtelennek
gondolta, és véleménye szerint a mi Naprendszerünknek ebben nincs kitüntetett szerepe, egy a sok hasonló
közül. Nézeteiért az inkvizíció bírósága elé állították, máglyahalálra ítélték. Az ítélet kihirdetésekor a hagyomány



szerint ezt mondta bíráinak: Ti jobban féltetek kimondani az ítéletet, mint ahogy én félek elszenvedni azt. Ezzel
nyilván arra utalt, hogy a tudományos eredmények és a vallási dogmák ütközéséből csak a tudomány kerülhet ki
győztesen.
Galileo Galilei (1564-1642) számos felfedezést tett a csillagászatban, ehhez saját készítésű, jó minőségű távcsövét
is használta. Felfedezte a Jupiter holdjait. Galilei a kopernikuszi tanokat hirdette, tanította, sőt azt is, hogy a
heliocentrikus modell nem csak matematikai eszköz, hanem a valóság helyes leírása (az egyház a kopernikuszi
modellt, mint matematikai modellt támogatta, sőt tanította abban az időben). Rómában megpróbálta tanait 1616
ban megvédeni, sikertelenül, eltiltották a kopernikuszi világkép hirdetésétől, sőt Kopernikusz művét is indexre
tették.
Galilei 1632-ben írt Párbeszédek (Dialogo: sopra i due massimi sistemi del mondo tolemaico, e copernicano,
Párbeszédek: a két legnagyobb világrendszerről, a ptolemaiosziról és a kopernikusziról) című művében ütköztette
a két kozmológiai rendszert, és elég nyilvánvalóan a kopernikuszi mellett kötelezte el magát. Hiába volt a pápa
barátja, perbe fogták és elítélték. Tanainak visszavonására kényszerítették, börtönbe, majd házi őrizetbe vetették,
műveit (az ezt követően megírtakat is!) betiltották. „Eppur si muove!” („Mégis mozog!”)
Kopernikusz tanait Johannes Kepler (1571-1630) fejlesztette tovább, törvényeivel (ellipszispályák, gyújtópontban a
Nap, a vezérsugarak egyenlő idők alatt egyenlő területeket súrolnak) már sokkal pontosabb matematikai
számításokat lehetett végezni, meg lehetett határozni a bolygók múltbéli és jövőbeli helyzetét is. Szerencsére
Prága – több szempontból is – messze volt Rómától, az inkvizíciótól nem kellett tartania.
Kepler a hogyan kérdésre már korrekt válaszokat tudott adni, de még mindig hiányzott a miértre a válasz. Ehhez
egy újabb tudószsenire volt szükség, méghozzá Isaac Newtonra (1642-1727), aki a mozgásról és tömegvonzásról
alkotott törvényeivel már meg tudta válaszolni a kérdést.



Matematikusok és csillagászok Püthagorasztól Newtonig, akik megalapozták a modern kozmológiát (J.W. Cook,
1825., rézkarc-rézmetszet)



Non parem Paulo veniam requiro
gratiam Petri neque posco sed qu am
in crucis ligno dederas latroni sedulus oro.
Nem kívánok Pálnak adott kegyelmet,
Megbocsátást, Péter amit kapott, sem ;
Jobb latornak tett fogadalmadat már áhítom én csak.
Ezzel a heliocentrikus világkép győzedelmeskedett a tudományban, kiteljesedett a kopernikuszi fordulat.
Kopernikusz műve viszont még mindig indexen volt. Ezt a tiltást csak 1835-ben oldották fel. Galileo Galileit II.
János Pál pápa 2000-ben rehabilitálta (a teljes rehabilitáció 2009-ben történt meg), és a Vatikán nevében
sajnálkozását fejezte ki Giordano Bruno máglyahalála miatt. Az utóbbi esetben rehabilitációról még nem tudunk.
Kopernikusz földi maradványai
Mint az első részben írtuk, Kopernikuszt a fromborki katedrálisban temették el. Emlékezetét egy epitáfiummal (a
halottak emlékére állított, díszes keretű, föliratos kép, dombormű vagy föliratos tábla) örökítették meg a
katedrálisban. Az epitáfium az idők során elveszett, fennmaradt viszont a fölirata (több forrásban is). Szepsi
Csombor Márton valószínűleg 1618-ban járt a fromborki templomban, lejegyezte és közzé is tette a feliratot:
Mit is jelent ez? Pálnak adott kegyelem: Keresztre feszítés helyett lefejezés, azaz gyors halál. Péternek
megbocsátás: a háromszori árulásért, illetve Rómából való szökéséért (quo vadis!). És mit kapott a kereszten
függő lator? Ígéretet Jézustól, hogy még ma vele lesz a Paradicsomban.
A XVIII. században újabb epitáfiumot helyeztek el a templomban, ez ma is látható.
Kopernikusz sírhelye 2005-ig bizonytalan volt, akkor ásatásokat folytattak a templomban, és megtalálták
maradványait. A lelet valódiságát DNS-vizsgálat és a koponya alapján rekonstruált arcképek igazolták. (Egy
Kopernikusz által használt könyvben talált néhány hajszál és a csontok DNS-profilja megegyezett, a csillagász
önarcképén látható sérülések nyomait a koponyán is felfedezték.)



A 70 éves Kopernikusz rekonstruált arca a feltárt koponyalelet alapján
Földi maradványait 2010. május 22-én, halála után 467 évvel ünnepélyesen újratemették, nyughelyét a
Naprendszert ábrázoló fekete gránitból készült síremlék jelzi. Kopernikuszról nevezték el többek között az 1996
ban felfedezett, 112-es rendszámú kopernícium elemet és az Európai Unió nagyszabású földmegfigyelő programját
is.
Végül még egy adalék Kopernikusz síremlékéhez. Ugyanis a Toruńban lévő Szent János templomban is van egy
epitáfiuma. Ezt Napóleon újíttatta fel 1807-ben, mikor a városban járt. Ez csak jelképes síremlék, hasonlóan
ahhoz, ahogyan Danténak is van síremléke a firenzei Santa Croce templomban (Dante mauzóleuma Ravennában
van).



Balra a toruńi epitáfium 1580-ból, jobbra a fromborki epitáfium 1735-ből, középen a 2010-es újratemetés
emlékműve
Irodalom:
Bienkowska, Barbara (szerk.): Kopernikusz és kora (Gondolat, Budapest, 1973)
Copernicus, Nicolaus: De revolutionibus orbium coelestium (https://dl.wdl.org/3164/service/3164.pdf
(https://dl.wdl.org/3164/service/3164.pdf ))
Fromborki Nikolausz Kopernikusz Múzeum honlapja (http://frombork.art.pl/en/ (http://frombork.art.pl/en/))
Simonyi Károly: Ti jobban féltek... -A kopernikuszi fordulat (Természet Világa 126. évf., 1995. 10. szám, 437–441. p.)
Farkas Gábor Farkas: A könyv, amelyet senki nem olvasott. Adalékok a heliocentrikus modellről folytatott vitához
(Magyar Tudomány, 2015. évi 3. szám, 268-274. o.)