---
master_file: "[[@BanMorHunyadi]]"
---
# Index for Bán Mór – Hunyadi 10 – Vihartépte zászlaink.pdf

Name: Rapali Ernő Order: 4721801
Köszönjük a vásárlást a szerző és a kiadó, valamint a terjesztő nevében is. Vásárlásával támogatta, hogy Magyarországon az elektronikus könyvkiadás fejlődni tudjon, a digitális kereskedelemben kapható könyvek választéka egyre szélesebb legyen. Köszönjük, és reméljük webáruházunkban hamarosan viszontlátjuk.



Bán Mór
HUNYADI
Tizedik könyv
Vihartépte zászlaink
Gold Book
www.goldbook.hu



Copyright © Bán János, 2019
Szerkesztette: Békési József Tördelés, tipográfia: Gold Book Kft. Borítókép: Szendrei Tibor
Verzió: 2019.06.11
A kiadóval történt előzetes megállapodás és a kiadó írásos engedélye nélkül tilos a kiadvány bármely részét sokszorosítani, információs rendszerben tárolni vagy bármely formában, bármely módon közzétenni
A történelmi személyek kivételével a regény minden szereplője a képzelet műve, és valódi, akár élő, akár holt személyekhez való bármilyen hasonlóság csak a véletlen műve
ISBN 978 963 426 540 5
Kiadja a Gold Book Kft. Felelős kiadó a kft. ügyvezetője Az 1795-ben alapított Magyar Könyvkiadók és Könyvterjesztők Egyesülésének tagja



„Nincs más testvérem, csak magyar.
Ha virrasztok, miatta állok poszton,
csak tőle kérek kenyeret s csak ő,
kivel a kenyeret megosztom.”
Dsida Jenő: Psalmus Hungaricus
„Elég volt: látni annyi igába hajtott férfit, meggyalázott nőt, fejekkel
telerakott szekeret... Elég a kegyes hiszékenységből, ég ostoraként tűrni a
szerencsétlen országok szenvedését, hol az emberek, kik még megvannak,
már csak nyögnek, nem élnek... Én inkább vasban s fegyverben halok,
semmint tovább nézzem népem baját.”
Hunyadi János levele Őszentségéhez, a pápához
„...Minden ország annyit ér, amennyi erőt és egységet jelent. Ehhez képest
használják fel eszközként vagy várnak tőle aktív támogatást mások, a do
ut des alapján, a maguk politikai céljainak érdekében. A gyengék és
elesettek nem számítanak. Javaikat elveszik vagy megosztoznak rajta. Más
eshetőség nincs. A világ nem szamaritánus intézmény...”
Bárdossy László: Magyar politika a mohácsi vész után
Solo es libre el hombre que no tiene miedo.
(Himno de Los Tercios)
Csak az a férfi szabad, ki nem fél semmitől.
(Spanyol zsoldosok himnusza)



TARTALOM
TÉRKÉPEK
PROLÓGUS
Első fejezet
VÉR CSÖRGEDEZ A RIGÓK MEZEJÉN
Második fejezet
MÁRIA ORSZÁGA
Harmadik fejezet
MINDIG LAPUL A FŰBEN EGY KÍGYÓ
Negyedik fejezet
AZ ÉJSZAKAI RAJTAÜTÉS
Ötödik fejezet
ISTENÍTÉLET
Hatodik fejezet
A KITÖRÉS
Hetedik fejezet
A POKOL ELKÜLDTE UTOLSÓ LÉGIÓJÁT
Nyolcadik fejezet
FEHÉR KIRÁLY – FEKETE KIRÁLY
Kilencedik fejezet
SZENDRŐ ÉS SZEGED
Tizedik fejezet
A TIZENEGYEDIK KARÓ
Tizenegyedik fejezet
FELEMELT ZÁSZLÓK ALATT



FÜGGELÉK I.
FÜGGELÉK II.
FÜGGELÉK III.
BIBLIOGRÁFIA
JEGYZETEK
KRONOLÓGIA
KÖSZÖNETNYILVÁNÍTÁS









PROLÓGUS
1.
RIGÓMEZŐ (KOSOVO POLJE), TÖRÖK BIRODALOM,
A. D. 1448. MINDSZENT HAVÁNAK1 16. NAPJA
Hunyadi jóval napkelte előtt ébredt. Megmosakodott a sátorpalotája
melletti dézsában, aztán lassan öltözködni kezdett. Miközben Vojk és
apródja némán adogatták öltözéke, páncélja darabjait, az ébredező
tábor neszeit hallgatta.
Lovak prüszköltek, kondérok kongtak, álmos férfiak káromkodtak,
nevetgéltek. Fegyvervasak csörögtek, a távolban egy szilaj
markotányosnő röhögött. Nyikorgás, szekerek tengelyének recsegése,
kutyák veszett ugatása jelezte, hogy a keresztény haditábor lassan
talpon van már, készen az újabb megpróbáltatásokra.
Amikor Vojk és az apród végeztek munkájukkal, s Hunyadi ott állt
tetőtől talpig páncélban, egy pillanatra megpihent. Ivott egy kupa
friss patakvizet, aztán letérdepelt imádkozni.
Újabban minden reggel, s minden este imádkozott.
Magában, némán fohászkodott a harmincezer emberért, akik
rábízták életüket. A győzelemért, amit már nagyon kiérdemeltek
annyi kudarc után. A jövőért, amit reményei szerint ezzel a
hadjárattal biztosíthatnak maguknak.
Még nem fejezte be az imát, amikor észrevette, hogy Ecsellő ott
áll mögötte, és őt nézi.
Feltápászkodott és a lányra mosolygott.
– Aludj még, kedves! Pihenned kell!
– Eleget aludtam! – A kun amazon a nyaka köré fonta karjait; a
vért nyaklemeze hideg volt, de mit bánta azt! – Elkísérlek!



– Arról szó sem lehet! – Jankó gyengéden megsimította Ecsellő
domborodó hasát. – Néked most már reá is vigyáznod kell, kedves!
A lány bosszúsan dorombolt, szerette is meg nem is, ha
kényeztetik.
Hadjáratban nem szerette.
– Semmi hasznomat nem veszed így!
– Bolond vagy! Már az is bolondság volt, hogy utánam szöktél,
ilyen előrehaladott állapotban...
– Itt a helyem melletted, Jankó.
– Egy csatatér kellős közepén? Merthogy, szentem, itt, ahol
táborozunk, hamarosan töméntelen vér fog folyni...
– A törökök felbukkantak már?
Hunyadi arcán fájdalmas kifejezés suhant át.
– Mennem kell, kedves!
Ecsellő már ismerte annyira a férfit, hogy tudja: valami nagyon
nincs rendjén. Fázósan összehúzta testén szövetruháját. Érezte, hogy a
baba hatalmasat rúg; uramisten, csak nem akar éppen ma
megszületni?
– Mikor látlak megint?
Hunyadi mélyen a szemébe nézett.
– Nem tudom, szentem. Remélem, mihamarabb! Addig is, tudjad:
ötven vértes vigyázza a sátrat, nem kell aggódnod!
Ecsellő elmosolyodott.
– Nem magamat féltem, Jankó!
A kormányzó úr megcsókolta a lányt, aztán sisakját felvéve
kilépett a sátorpalotából.
Odakinn Szilágyi Mihály és Székely János várták aggodalmas
képpel, páncélban toporogva.
– Itt vannak? – kérdezte Jankó.
– Itt bizony.
– Sokan?
A két derék hadfi némán egymásra nézett.
– Ne kíméljetek! Sokan?



– Százhúszezren, Jankó.
Hunyadi meghökkent ugyan, de igyekezett úrrá lenni keze
remegésén.
– Csak? Annyival délig elbánunk!
2.
A magyar sereg hihetetlenül gyorsan, alig húsz nap alatt tette meg a
határtól Rigómezőig tartó hosszú utat poggyásszal, felszereléssel – s
ebbe még a Kruševác-, Niš-kitérő is belefért.
Az előreküldött felderítők csalódottan jelentették, hogy egyelőre
nyoma sincs Szkander bég albán csapatainak. Folytatniuk kellett hát
az előrenyomulást, még délebbre. Prokuplje, Kuršumlija érintésével
hömpölygött a harmincezres magyar sereg hegyeken, völgyeken át.
Egyik hadoszlopa nyugatra került, s ottani átvonultuk emlékét őrzi
a Jankova Klissurában – Jankó szorosában – található templom, amit
a helyiek szerint a magyarok egyetlen éjszaka építettek Hunyadi
Jankó parancsára a Blatosnica partján.
A keresztény sereg szervezetten továbbvonult délre, Prepolacon át
a Toplica völgyébe, majd a Lab-patak völgyébe. Így értek el
Mindszent havának derekán arra a hosszan elnyúló fennsíkra, melyet
a szerbek Kosovo Poljénak, azaz Rigómezőnek hívtak. S a sors
különös szeszélyéből kifolyólag Hunyadi csapata éppen azon a
területen ütött tábort, ahol 1389-ben a törökök tönkreverték a
szerbek egyesített seregét. Az oszmánok számára szent hely volt ez, itt
nyugodott ugyanis I. Murád szultán, akivel a győzedelmes csata után
egy szerb merénylő végzett.
Amikor Hunyadi serege letáborozott a Sitnica innenső oldalán,
nem messze Pristinától és a csaknem hatvan esztendeje megvívott
rigómezei ütközet dicső szultánjának síremlékétől, II. Murád seregei
már régen a hátukba kerültek: a kuršumlijai útelágazásnál erőltetett
menetben felzárkóztak a dél felé hömpölygő magyarok mögé, és



elvágták a visszaútjukat.
A szultán főhada két napon keresztül vonult még, megkerülte
Hunyadi erőit, és roppant mozgékonyan Prištinától délre, a Sitnica
túlsó partján elfoglalta az ottani magaslatokat. Azt a török
főparancsnokok rögvest látták, hogy Hunyadi megerősített állásai
kiválóan védhetők. A két sereg közt óriási térség nyílt, alkalmas az
ütközet megvívására. Az erőviszonyok hihetetlenül kedvezők voltak a
muszlimoknak, a terep viszont egyelőre még a magyaroknak jelentett
előnyt.
3.
RIGÓMEZŐ (KOSOVO POLJE), TÖRÖK BIRODALOM,
A. D. 1448. MINDSZENT HAVÁNAK 17. NAPJA, REGGEL
Hunyadi aggodalmasan szemlélte a messzeségben porzó utakat. A
felderítők egytől egyig rossz hírekkel tértek vissza: Murád főserege
jóval nagyobbnak bizonyult, mint amire legpesszimistább
elképzeléseikben számítottak, ráadásul ekkorra nyilvánvalóvá vált,
hogy a török megszállta a visszafelé vezető utakat.
A magyar had csapdába került, s ezt a bajt csak tetézte, hogy
Szkander bég albánjainak híre-hamva sem volt, csupán a délről
felhúzódó török rendfenntartó erők csatlakoztak nagy számban a
szultán fő seregéhez. A legfrissebb jelentés szerint az albánok
feltételezhető felvonulási útját nagyobb török és szerb seregtest zárta
el.
Hunyadi János alaposan megszemlélte a terepet, aztán gyors
haditanácsot hívott össze sátorpalotájában.
– Helyzetünk nem túl rózsás – kezdte komoran. – Brankovicsnak
köszönhetően a hátunkba kerültek, és percről percre csökken az
esélyünk, hogy egyesüljünk az albánokkal. Vissza nem vonulhatunk,
úgyhogy csak két lehetőségünk maradt, urak!
Végigtekintett a páncélos, zord tekintetű férfiakon.



– Csatát indítunk és megpróbáljuk szétverni őket, mielőtt észhez
térnek...
– Ezek nagyon is észnél vannak, Jankó! – legyintett Szilágyi
Mihály. – Alaposan felkészültek a pogány kutyák! Itt van a teljes
török hadsereg!
– A másik lehetőség sem egyszerűbb: a kétezer harci szekér és a
terep adta lehetőségeket kihasználva elsáncoljuk magunkat itt, a
dombon, és várunk, amíg Szkander bég meg nem érkezik. Együtt
majd csak kitörünk szorongatott helyzetünkből!
– Ha táborba zárkózunk – mondta nagy óvatosan Székely János
bán –, akkor vissza kell húzódnunk erről a helyről a Lab-patak
partjáig, hogy a lovakat itatni tudjuk. Így viszont elveszítjük a Murád
sírdomb adta magaslati előnyöket.
Hunyadinak ez nagyon nem tetszett.
– Kell nekem ez a domb! Az a patak semmitől sem fog megvédeni
minket! Szekérvárba zárkózni: lassú halál! Én nem védekezni
szeretnék, hanem támadni!
A sátorba ebben a pillanatban verejtékező futár tántorgott be, de
kapkodnia kellett a levegő után, hogy el tudja nyögni a hírt. Az újabb
rossz hírt...
– Kormányzó úr! A törökök megpróbálnak kicsalogatni minket a
Murád-domb védelméből! Portyázóik átkelnek a Lab-patakon, és
akadályozzák az itatásunkat! Föntebb meg lecsaptak a takarmányos
szekereinkre!
Hunyadi lehajtotta a fejét.
– Vagyis nagyjából ugyanazt akarjuk mindketten – mosolygott
bágyadtan Hunyadi. – Hogy kezdeményezzünk mi, hagyjuk el a domb
magaslatait, és támadjunk egyenest nekik!
– De hiszen ez öngyilkosság! – szörnyedt el Dan vajda. – Ha
elhagyjuk a sáncainkat, egyenként mészárolnak le minket! Elment az
eszetek, magyarok? Nem látjátok, milyen sokan vannak?
– Általában nem számláljuk az ellenséget – vont vállat Jankó.
Csak a csata végén a holtakat.



– Most majd Murád számlálja a mi tetemeinket! – az oláh
füstölögve kirúgta maga alól a széket. – Legyen eszetek, barátaim!
Harmincezer keresztény vitéz élete múlik most rajtunk!
– Dan vajdának annyiban igaza van, hogy most a domb sáncai
jelentik az egyetlen biztonságos pontot a fennsíkon – mormolta
Székely János bán. – Jankó, kérlek, várjunk! Várjunk egy kicsit! Ha
Murád támadást indít, összehasonlíthatatlanul jobbak a pozícióink a
dombon!
Hunyadi körbepillantott a csapatvezérek arcán. Saját emberei
bármire készen álltak, a többiek viszont szemmel láthatóan a jelenlegi
táborban maradás mellett voltak.
– Várunk! – egyezett bele megadóan. – Abból még nem lehet baj,
ez igaz. A meglepetés ereje már úgyis elveszett. Kövessetek!
4.
RIGÓMEZŐ (KOSOVO POLJE), TÖRÖK BIRODALOM,
A. D. 1448. MINDSZENT HAVÁNAK 17. NAPJA, DÉLUTÁN
A két sereg oly távol volt egymástól, hogy utóbb egyik fél sem tudta
megfejteni, pontosan mi is történt. A magyarok arra gyanakodtak,
hogy Murád ki akarta csalni a sírdomb védett állásaiból őket, s ezért
kósza akindzsiket küldött a bosszantásukra. A törökök ezzel szemben
azt tapasztalták, hogy a mindkét oldalon fegyverben álló, fel s alá
nyargalászó, dicsőségvágytól megittasult ifjak akaszkodtak össze a
kiterjedt sík közepe táján. Utóbbi lehetett a valós ok: Priština
házikóitól nyugatra egyszer csak hatalmas porfelhő támadt, és
mindkét sereg meghallotta az ádáz fegyvercsörgést.
– Kezdődik? – nyújtogatta aggodalmasan a nyakát Dan vajda. – Mi
folyik ott?
– Ki akarnak csalni a dombról – vélte Hunyadi. – Várunk! Az
ágyúkat azonban töltsétek meg, és ha felbukkanna az ellenség,
pörköljetek közéjük!



A középtájon folyó csatározást elfojtandó Murád egy ezerfős
akindzsi csapatot küldött ki, kergesse vissza a nyughatatlan vérű
magyarokat, vagy ha ezt nem tudja, csalja ki őket egészen az
állásaikból.
Feldübörögtek a paripák patái, megremegett a föld, ahogy a
Sitnica túlsó partjáról megindult az ezer lovas. Fröcskölve átkeltek a
folyón, és Priština felé száguldva nekirontottak a középen
csatározóknak.
A magyar vitézek látták, hogy ennek fele sem tréfa, vágtattak is
vissza igen sebesen, hogy ne söpörje el őket a túlerő.
Hunyadi elégedetten bólogatott.
– Ha a mieink már biztonságban vannak, minden ágyúval tűz!
Nemsokára felbömböltek a bombardák, a houfnicék, a kézipuskák:
olyan elementáris erejű sortűz záporozott a közeledő lovasokra,
amilyet egyetlen török sereg sem tapasztalt még soha.
Áthatolhatatlannak tűnő füstfelhő burjánzott a domb körül, azon
túlról fájdalmas üvöltés visszhangját hozta a szél.
Hunyadi elvigyorodott.
– Csak megérte elhozni ezt a rengeteg ágyút!
Szilágyinak különösen tetszett a látvány, csípőre tett kézzel
bámulta, ahogy az eloszló füstfelhőn túl veszettül vágtatnak vissza az
akindzsik a Sitnicán túlra.
– Nézd, hogy szaporázzák! Most már legalább tudják, hogy nem
üres kézzel jöttünk istenhozzádot mondani a szultán őfelségének!
Hunyadi figyelte a visszafelé porzó törököket.
– Várunk, barátaim! Mindenki húzódjon vissza a sáncok mögé!
Időközben kiderült, hogy északról, a Lab-patakon túlról is rájuk
zúdult egy puhatolózó támadás, de azt is könnyűszerrel visszaverték.
Hunyadi úgy ítélte meg, Murád egyelőre nem próbálkozik újabb
bosszantásokkal.
– A sírdomb tetején leszek! – vetette oda Szilágyinak. – Megnézem
magamnak Murád emlékkövét!
A kőtömb hatalmas szarkofágot mintázott, rajta perzsa és török



feliratokkal.
Jankó megállt az emlékmű előtt, és lehajtott fejjel imádkozni
kezdett. Még a feléig se jutott az imának, amikor Székely János és
néhány igen vidám embere kapaszkodtak fel a domb oldalán.
Hunyadi már csaknem rájuk ripakodott, hogy miért nem hagyják
békén, amikor meglátta, hogy egy sebesült, megkötözött szpáhi tisztet
lökdösnek maguk előtt.
– Hát ezt a jómadarat hol fogtátok?
– A Lab túlsó oldalán, Jankó! Hoztuk nyelvnek!
Hunyadi legyintett.
– Ugyan mit tudna mondani, amit ne látnánk a saját szemünkkel
is? Azért hallgassátok ki, aztán vezessétek körbe a táborban, hogy
mindent alaposan szemügyre vehessen.
– Tessék? – kerekedett el Székely János szeme. – Még hogy mi
magunk mutassuk meg neki a tábort?
– Utána pedig engedjétek szabadon. Mesélje csak el Murádnak,
mennyi tűzfegyverünk van.
A bán vállat vont.
– Biztos, hogy ez jó ötlet, Jankó?
– Biztos. Tegyétek, amit parancsoltam!
Hunyadi arra számított, hogy a nagyszámú, jól felszerelt szekér, a
tűzfegyverek mennyisége és minősége újdonságként hat majd a szpáhi
tisztre. De amikor körbevezették, a török csak lenézően mosolygott.
– Miért mutatjátok meg nekem ezt a halom ócskavasat?
Brankovicstól pontosan tudjuk, mennyi ágyútok és kézipuskátok van.
Tudjátok meg, hitetlenek, az én uramnak, a fényes tekintetű Murád
szultánnak sokkal több puskája van, és ágyúból is többet sikerült
idevontatnunk!
Székely János bajsza lekonyult ennek hallatán.
– Hiszi a hóhér!
A szpáhi vigyorogva válaszolta:
– Majd holnap meglátjátok, gyaurok! Megtapasztaljátok a dzsihád
öklének erejét, midőn lesújt rátok a mennyek villáma!



– Dobjátok ki a táborból – parancsolta Székely János
kedveszegetten.
– Megjelentem a kormányzó úrnak, miket hordott itt összevissza
ez a kontyos!
5.
A szpáhi kapott egy lovat, azzal visszanyargalt a Sitnica túlsó
partjára, és jelentette Murád szultánnak, hogy mit látott.
Nem sokkal később lángba borultak a környező falvak, és a török
sereg elkezdett tábort bontani. A Sitnica innenső partján száguldozó
akindzsik fejvesztve úsztattak át, s nyargaltak tovább dél felé a túlsó
parton.
– Elvonulnak! – ujjongott Szilágyi a domb tetején. – Látjátok,
barátaim? Mégiscsak megrettenti őket ez a tűzerő! Isten áldja meg a
fegyverkovácsokat! Isten áldja az ágyúöntőket! Legyen áldott minden
huszita kovácsmester, aki minket szolgál!
Hunyadi elgondolkodva figyelte a törökök sietős mozdulatait.
– Készüljetek, fiaim! Hamarosan támadunk!
A csapatvezérek torkában gombóc gyűlt.
Igaz lenne, hogy ilyen könnyen megrettent az ellenség? Lehetséges
volna, hogy valóban nem készültek fel ekkora tűzerőre?
– Mind a harmincnyolc zászlóalj: nyeregbe! – mennydörögte
Hunyadi János, Magyarország kormányzója. – Lehet, hogy csak
megtévesztés, de felülkerekedünk rajtuk! Elsöpörjük őket a túlsó
partról! Fegyverbe! Fegyverbe mindenki!
6.
Késő délután volt, kósza októberi napfény simogatta a fűszálakat a
rigómezei sík felett. Dübörgött a föld, hullámzott a mező a török
paripák patáinak százezreitől nyögve. Legalább hatvanezer anatóliai



és ruméliai szpáhi vágtatott hátra, el a harcmezőtől, mintha olyasmi
jutott volna a tudomásukra, amitől elemi rettegés lett úrrá rajtuk.
Szóltak a török kürtök, nyavalyogtak a cifra sípjaik, visszavonulót
dübörögtek a szultáni dobok. Hatalmas porfelhő kélt a messzeségben,
ahogy Isten árnyékának serege, alakulat alakulat után elhagyta a
harcmező szélét, és felfelé araszolt a Sitnicán túli dombokra.
– Nyeregbe! – adta ki a parancsot Hunyadi. – Isten legyen velünk,
fiaim, és a mi fegyvereinkkel!
– Istenért, a hazáért, előre! – kiáltották a csapatvezérek.
Jankó utoljára még visszafordult a vörös vezéri sátorpalota felé, s
látta, hogy Vojk rohan felé eszeveszetten.
Rosszat sejtve bevárta.
– Mi baj, fiam?
– Megindult a szülés! – zihálta a kölyök, s hétrét görnyedt a
kimerültségtől.
– Talán a győzelmem tanúja lesz, mire világra jő! – mosolygott
Hunyadi, és megsimította Vojk fejét. – Eriggy vissza, és vigyázz
édesanyádra! Hamarost visszatérünk!
Lehúzta sisakrostélyát, és szembenézett az ellenséggel.
A következő pillanatban feldübörögtek a magyar hadsereg
lovainak patái is.
Kezdetét vette a rigómezei ütközet...
7.
Vágtat, mámoros örömmel, felszabadultan. Talpig vasban,
fémkesztyűs kezében csatapallossal. Sisakja nyílásán át a
messzeségben még alig látszanak kibontakozni a török vonalak a
folyó mögött.
Hunyadi János vágtat, száguld embereivel, a sereg java részével. A
föld csaknem beszakad alattuk, tomboló robajlás remegteti a mezőt.
Kürtök rivallanak, hátul csatadobokat püfölnek veszettül.



Támadás!
Támadás!
Hunyadi vágtat, mámoros örömmel, felszabadultan. Hogy nem
érzi a veszélyt? Nem sejti-e a csapdát? Dehogynem érzi. Sejti bizony.
Ám sok esztendő tétlensége, szócséplése számára itt, ezen a baljós
fennsíkon most véget ér.
Mindenek ellenére is...
A hétpoklok összes ördöge ellenében is, át fog törni az ellenség
sorain!
Hisz magában.
Hisz az embereiben.
A fiaiban.
Az isteni gondviselésben.
Ha Murád csapdát állít neki, majd maga esik bele; ez a nap
meghozza a magyar fegyverek számára a nem várt diadalt.
Mindenek ellenére, csak azért is, csak azért is...
– Isten velünk! Előre!
– Fújjátok a kürtöket, hangosabban! Előre!
– Előre!
Hunyadi János vágtat, mámoros örömmel, felszabadultan.
Mindenek ellenére, csak azért is, csak azért is...
– Isten velünk! Előre!
– Fújjátok a kürtöket, hangosabban! Előre!
– Előre!
Hunyadi János vágtat, mámoros örömmel, felszabadultan.



Első fejezet
VÉR CSÖRGEDEZ A RIGÓK MEZEJÉN
1.
RIGÓMEZŐ, DRENOVAC FALVA MELLETT, TÖRÖK BIRODALOM,
A. D. 1448. MINDSZENT HAVÁNAK 17. NAPJA, DÉLUTÁN
– A magyarok elvesztek!
Gyorgye Brankovics, Szerbia despotájának petyhüdt ábrázatán már
már ördögi vigyor terült szét. El sem képzelhetett ennél
gyönyörűségesebb látványt: odaát, a Lab-patak túlsó oldalán, a
szultáni sírdombról épp lezúdult a magyar nehézpáncélos lovasság, le,
egyenest a Sitnicán átlábaló török seregnek. Dübörgött a föld,
remegett az októberi levegő a sok tízezer harci paripa patájától.
– Egyenest a pusztulásukba futnak! Egyenest a pusztulásukba!
A despota szeme ragyogott a boldogságtól.
Emitt, a Lab kanyarulatán túl, egész a szultáni sírdomb
magaslatáig, a harci szekerek roppant körében sátrak százai, ezrei
tarkállottak. A szerb felderítő csapat lovasai jól látták a déli irányban
felállított kővető gépeket, a felsorakoztatott ágyúkat, a pajzsfalat és a
karóerdőt, melyek mindegyike a tábort volt hivatott védelmezni. De
mit ér a körbesáncolás, a pajzsfal, az ágyúk, kővetők sora, ha Hunyadi
páncélosai elvesznek odakint, a megerősített táboron kívül? Odakinn,
ahol sérülékenyek és könnyedén felmorzsolhatóak voltak...
– Nem értem, miért hátrálnak a törökök! – bámulta az egyik rác
vitéz a nyakát nyújtogatva a messzeségben kibontakozó csatát.
Sokkal többen vannak a magyaroknál!
– Murád ravasz, mint mindig! – legyintett Brankovics. – Várd csak



ki a végét, Mihajlo! Mire lemegy a nap, Hunyadi lovasainak vére
megárasztja majd a Sitnicát!
A despota kíséretének tagjai, a szerb nemzetségfők, sztaroszták,
tartományi urak egyetértőn bólogattak. Ahogy azonban Brankovics a
szeme sarkából végigmérte őket, észrevette, hogy némelyikük
tekintete elborul a látványtól.
– Belétek meg mi ütött? Sajnáljátok tán őket?
Gyorgye Tomko Marnavics, a vojnicai bosnyák sztaroszta, Zvornik
ura kihúzta magát a nyeregben. Nürnbergi páncélt viselt, cifra,
sáfrányszín köpeny fedte a vállát, s szakállát is nyugati módi szerint
nyíratta – úgy festett hatalmas fehér harci ménjén, mint valami agg
német fejedelem.
– Nékem nem tetszik ez! – mormolta, és roppant pallosával a lent
kavargó porfellegre mutatott. – Végtére, a magyarok értünk is
harcolnak. Én ugyan nem kívánom a vesztüket!
Gyorgye Brankovics résnyire szűkülő szemében gyanakvó fény
villant.
– Értünk is harcolnak? Ezek? Értünk ugyan nem... A római
pápáért, a dögletes katolikus hitükért talán... Mikor értitek már meg
végre, hogy a magyarok az ellenségeink? Ha véletlenül
felülkerekednének a törökön, akkor ők basáskodnának rajtunk,
szerbeken! Nem így gondolod tán, Marnavics?
A sztaroszta bosszúsan vállat vont.
– Zvornik népe hősként tiszteli Janko Hunyadit. A hosszú
hadjáratban szerbek, bosnyákok küzdöttek az oldalán...
– Hunyadi egy veszedelmes gazember!
Amaz a fejét ingatta.
– Engem nem érdekel a személyes ellentéted és a bosszúvágyad,
Brankovics! Tudom, hogy Hunyadi elvette a birtokaidat! Legyen csak
ez a ti ügyetek! De igenis állítom: ott lenn, a síkon – pallosát
lemondóan visszacsúsztatta hüvelyébe – a magyarok a mi népünk
szabadságáért is harcolnak most...
Brankovics óvatosan a többiekre sandított. Megkönnyebbülésére a



hegyi nemzetségek törzsfőit nem hatották meg különösebben Zvornik
urának szavai. Sem a rámai, rasciai sztarosztákat, sem a Prokuplje,
sem a Kruševác melletti rác hadurakat – mind megvetéssel méregették
a bosnyákot.
– Elfelejted talán, hogy Hunyadi serege felperzselte a szerb
falvakat a Morava völgyében, Kragujevác környékén, le, egész a
bolgár határig? Dúlt, tombolt, amerre vonult... Népünk fiait hányta
kardélre, leányainkat becstelenítette meg!
A sztaroszta a fűbe köpött.
– Hunyadi ajánlatot tett neked, de te elutasítottad. Az
ellenségeddé tetted őt! A segítségedet kérte, és te elárultad... nem
először, és tartok tőle, nem is utoljára...
– A magyarok az ellenségeink – ismételte fojtott dühvel
Brankovics. – Ez mindig így volt, és így is lesz. Az a nap, amikor
egymást öldösik a törökkel, örömünnep minden szerb számára.
Gyorgye Tomko Marnavics, a vojnicai bosnyák sztaroszta a fejét
ingatta.
– Csakhogy ebben én nem veszek részt; hazavezetem a
csapataimat. Boszniát jelenleg ketten szorongatják. Murád szultán és
Cillei Ulrik. Mindketten a te vejeid, és mindketten Hunyadi ellenségei.
Nem nehéz eldöntenem, despota, kinek a szövetségese, és kinek az
ellensége kell legyek!
Brankovics bosszúsan legyintett.
– Csalódást okozol ezzel a döntéssel, Tomko! Számítottam rád!
– Semmi kedvem dögkeselyűként menekülő magyarokra vadászni,
mint ahogy azt Draculea oláh martalócai tették Várna után... Isten
veled, despota! A Mindenható Jóisten oltalmazza országainkat!
Azzal a bosnyák nagyúr és kísérete kivált a dombtetőn szemlélődő
fegyveres csoportból, és a többiek megvető pillantásától kísérve
elporoszkált észak felé, Mitrovica irányába.
– Fogjuk el őket, uram? – ajánlkozott egy ifjú leskovaci vitéz. – A
szultán bőségesen megjutalmazna a fejéért!
Brankovics legyintett.



– Hadd menjen... Ebben a pillanatban Marnavics vonakodása
érdekel a legkevésbé... Ladko! Eriggy vissza Kuršumlijába! A
csapataid szóródjanak szét a hegyekben, és zárják el a magyarok
menekülésének útját! Azt akarom, hogy egy se érje el élve a Dunát!
– Igen, uram!
– Stepjan! Szedd össze a prizreni sztaroszta lovasait! Meg kell
akadályozniuk, hogy Szkander bég csapatai a Kačaniki-szoros
irányából áttörjenek Kosovo Polje felé. Nem egyesülhetnek a magyar
haddal! Ha kell, gyújtsátok fel az erdőket a Duna felső folyásánál! Az
se baj, ha valamennyi szkipetár a lángok martaléka lesz! Dögöljenek
meg az utolsó szálig! Mirko! Megkerülöd a sitnicai kanyarulatot, és
eljuttatod az üzenetemet Murád szultán őfelségéhez!
– Mi legyen az, uram?
– Mondd meg Murádnak, hogy ma a szerb nép minden tagja az ő
oldalán fog fegyvert! Ezt soha ne felejtse el! Megértetted?
Mirko megértette.
Gyorgye Brankovics, Szerbia despotája elégedetten figyelte
sebesen távolodó követeit.
– Uram, egy magyar lovascsapat észrevett minket!
Csakugyan: a Lab-patakon átgázolva egy villámgyorsan száguldó
székely egység közeledett feléjük. A levegőben fenyegetőn sziszegtek
nyílvesszőik, egyelőre néhány öllel elkerülve őket.
– Vissza! – adta ki a parancsot Brankovics, és korát
meghazudtolva, fiatalos mozdulattal sarkantyúzta meg hájas hátasát.
A rác lovasok óvatosan követték, s a csapat kisvártatva beleveszett a
Drenovac környéki erdőkbe.
Így már nem láthatták, hogy odalenn, a Lab-patak túlsó oldalán, a
széles lapályon Hunyadi János hadserege robogva száguld a Sitnicán
átvergődő török hadállások felé. Azt azonban még nagyon is
hallották, hogy váratlanul tompult az eget rengető robaj.
Valami történt a két hadsereg között.



2.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 17. NAPJA, DÉLUTÁN
A keresztény sereg fő kirurgusa aggodalmasan szemlélte a tábor keleti
szélére frissen megásatott gödröket.
– Nem lesznek elég mélyek!
– Ez nem elég mély? Ebbe vagy ezer tetem belefér, uram!
A kirurgus megtörölte gyöngyöző homlokát.
– Márpedig nem lesznek elég mélyek! Estére öt-tízezer tetemet kell
elföldelnünk... Még kétölnyit ássatok lefelé, bővítsétek! A
végtagoknak nem kell olyan mély, de azért szélesítsétek csak ki a
karók vonaláig!
A kimerült árkászok nem vitatkoztak, tették a dolgukat. Egy
hatalmas gödör a holtaknak, elesetteknek, egy jóval kisebb a levágott
lábaknak, karoknak, kezeknek, egy a kifordult belsőségeknek, az
azonosíthatatlan emberi testrészeknek...
A gödrökben tömérdek csontot találtak – emberi csontokat,
csontvázakat, pajzsokat, elrozsdált fémfegyvereket, övcsatokat.
– Mi az ördög ez? – szörnyülködtek az árkászok. – Temető?
– Tömegsír – bólogatott a kirurgus. – Itt verték tönkre a szerbeket
a törökök két emberöltővel ezelőtt...
A legények egymásra hunyorogtak.
– Rossz előjel...
– Ezekbe a gödrökbe hamarosan friss hullák kerülnek – vont vállat
a kirurgus egykedvűen. – Együtt nyugszanak majd a mieink a régmúlt
csaták hőseivel...
Amennyire lehetséges volt, felkészültek a csatára. Hunyadi úr
parancsára alaposan megerősítették a sebesülteket ápoló, holtakat
elföldelő egységet; Rigómezőre negyven szekérrel és csaknem száz
sebesülthordóval, árkásszal, sírásóval, orvosi segítővel érkeztek.
Külön szekér hozta a kötözővásznakat, a fűrészeket, tűket, fogókat,



csípőket, csipeszeket és a sebvarró cérnák gombolyagjait, amputációs
teknőket, külön szekér a bivalybőrből készült hordópányvákat, a
magasabb rangú elesetteknek durva vászonból szőtt halotti
szemfedőket. A sátrakat felverték, a pokrócokat sorba rendezték a
fűre, a hentesmunkához való asztalokat összeácsoltatták a sátrak
hátsó fertályába. A kirurgus már most kimerültnek érezte magát,
pedig az igazi ütközet jószerivel még el sem kezdődött; az ispotályos
sátrakban egyelőre néhány tucat kificamodott bokájú, lóról
lehemperedett, vagy a szórványos összecsapásokban csekélyebb sebet
szerzett vitéz bágyadozott.
De ami most a lapályon, a Sitnica partján készülődik...
Az maga lészen a pokol!
A kirurgus erőtlenül megropogtatta a derekát.
Hosszú napnak ígérkezik ez...
Tizenkét orvos állt készen a súlyosabb amputációk, sebvarrások
elvégzésére kéttucatnyi segítővel, és természetesen a kormányzó úr
parancsára a markotányosnők is felkészültek a szükséges teendőkre, a
sebesültek támogatására, a levágott végtagok összegyűjtésére és az
emésztőgödörbe hordására, a holtakra szórandó mész cipelésére...
– Uram! Uram!
Édes Istenem, már megint ez a kölyök!
A tábor túlsó fertálya felől Hunyadi egyik kis apródja, Vojk
nyargalt feléje lélekszakadva.
– Uram! Jöjjél! Megindult a szülés! Jöjjél gyorsan!
A kirurgus magában szentségelt.
– Édesanyád is tudja ám, mikor kell vajúdni!
– Már elfolyt a magzatvize! Siessél, uram!
A kirurgus egy pillanatig mérlegelt. Ha bármely, a sereget kísérő
szutykos cafka vagy pénzéhes markotányosnő készült volna szülni, a
kisujját sem mozdítja érte ebben a pillanatban. Menten kezdődik az
ütközet, nemsokára százával támolyognak vissza a sátrak felé a
sebesült, szétszabdalt képű, vérző, belük ontott vitézek.
No de mégiscsak a kormányzó úr ágyasáról volna itt szó!



– Gyorsan! Te meg te velem jöttök!
A sápadtan tébláboló cseh sebkötöző legény meg a szurtos képű
markotányos asszony engedelmesen követték őket: Vojk nyargalt elöl,
a kirurgus komoran lépkedett mögötte, egészen a vörös vezéri sátorig.
Odabenn, a félhomályban, a medvebőrökön Ecsellő egy szál
vászoningben verejtékezett. Hollófekete haja széjjelterült ziháló
kebelén, homlokán erőst kidagadtak az erek az erőlködéstől.
Magányosan vajúdott, két földbe szúrt lándzsanyelet szorongatva.
Lába közén véres massza csorgott a medvebőrökre.
– Menj ki, fiam! – utasította Vojkot a kirurgus. – Ez bizony nem a
magadfajta kölyköknek való látvány...
Vojk nem tiltakozott, noha már vagy féltucatnyi szülést látott
maga is – kiszédelgett a napfénybe. A székely posztosok és a vezéri
sátor nehézvértes őrzői zavarodottan nyitottak utat neki az ágyúsorok
felé.
A kirurgus ezalatt feltúrta inge ujját és megigazította orrnyergén
okuláréját. A kun asszony kinyitotta a szemét és bosszúsan
konstatálta, hogy nem hagyják egyedül szülni.
– Eriggyetek! – nyöszörögte. – Semmi szükség rátok!
– Túl sok a vér – felelte a kirurgus. – Valami nincsen rendjén...
Ecsellő meggyötört arcán fájdalmas mosoly terült szét.
– Túl sok a vér? Odakünn nemsokára valóban túl sok lesz a vér...
Semmi keresnivalód itt, uram! Eriggy! Szültem már egyedül...
A kirurgus lehajolt és gyengéden megnyomogatta az asszony
hasát, próbálta kitapintani a magzat fekvésének irányát.
– Megindult a szülés, de valami nincsen rendjén... Túl sok a vér...
Fiam, hozz friss vizet a patakból! Szedd a lábad!
A cseh sebkötöző már inalt is.
– Te meg, asszonyság, a tűzön hevítsd át azt a tőrt! – A kirurgus
úgy vélte, hogy nincsen idő az eszközeiért meneszteni, s ha lenne is,
azokra a sebesültek ellátásánál lesz szüksége.
– Tudom én, hogy jól viseled a fájdalmat, leány! De most aztán
különösen erősnek kell lenned!



Ecsellő sziszegve kiengedte a tüdejében felgyülemlett levegőt.
– Vojkkal könnyen szültem, uram... Most mintha izzó kampókkal
szurkálnának a méhem belsejében...
– Készülj fel a legnehezebb szülésre! Amíg tudok, maradok.
Hunyadi úr most csap össze a törökkel, úgyhogy hamarosan mennem
kell!
A kun amazon hörögve hátrahanyatlott a medvebőrökön.
– Uram... Hajolj közelebb! – A kirurgus rosszat sejtve
engedelmeskedett. – Mondd, uram, ezekben az emberekben
megbízhatok?
Az orvos tudta, hogy a markotányosnőre és a sebkötözőre gondol,
és úgy vélte, ezúttal kíméletlenül őszinte lesz.
– Nem ismerem őket, leány!
Ecsellő arca fájdalmasan megrándult, de keze most kissé
erősebben szorította a földbe szúrt lándzsanyeleket.
– Amíg eszméletemen vagyok, meg tudom védeni magam. De
uram... kérlek...
A kirurgus még közelebb hajolt – a lány lélegzete forró volt és
vérszagú.
– Ha a csata... Ha Hunyadi úr terve mégsem sikerülne...
– Akkor mind meghalunk, gyermekem...
Ecsellő hevesen rázta fejét.
– A kicsit életben hagyják majd... Hiszen Hunyadi vére... Ígérd
meg nekem, uram! Ígérd meg, ha én nem tudom megtenni, te majd
megteszed!
A kirurgus megborzadt.
– Én nem... Én ilyet soha... Orvos vagyok!
Az asszony ebben a pillanatban oly hevesen megszorította a férfi
kezét, hogy az felszisszent fájdalmában.
– Ígérd meg! Van fogalmad róla, mit tennének vele? Hogy milyen
sors várna rá a törökök fogságában?
A kirurgus döbbenten bámult rá: Ecsellő véreres szemeiben
fanatikus elszántság villant, olyan fény, ami megrémítette a férfit.



– Ez parancs!
– A kormányzó úr soha nem adna ilyen parancsot...
– Csakhogy én vagyok a kormányzó úr gyermekének az anyja
sziszegte az amazon. – És én ezt parancsolom. Gyorsan cselekedj és
biztosan! Ha már minden elveszett, és én nem tudom megtenni, te
majd megteszed. Esküdj!
A kirurgus maga is meglepődött, amikor suttogva kimondta:
– Esküszöm!
Ecsellő arcát minden eddiginél fájdalmasabb grimasz torzította el.
Szeméremtestéből véres váladék csorgott a medvebőrre – domborodó
hasán megfeszült a bőr. A nyögést, zihálást azonban eddigre
elnyomták az odakinn fülsiketítő bömböléssel felmorajló ágyúk, a sok
ezer harci paripa patái alatt dübörgött, reszketett a föld.
– Menj! – hörögte Ecsellő. – De ha eljön az idő, tedd a
kötelességed!
Valahol a sátor előtt diadalmasan üvöltöttek a katonák, erőst
tetszhetett nékik, amit láttak a messzeségben.
– Isten legyen veled, leány!
A kirurgus keresztet rajzolt az amazon homlokára, aztán intett a
markotányosnőnek.
– Hagyd a kést! Ez a leány tud egyedül szülni... Ha viszont bármi
nem úgy alakulna, ahogy Isten rendeli egy szülésnél, azonnal küldess
értem! Megértetted?
A markotányosnő csak bambán bámult rá, egy szót sem értett
magyarul.
A kirurgus kiszédelgett a veres vezéri sátorból, és arra gondolt,
vajon ha rosszul alakulnak a dolgok a harcmezőn, lesz-e esélye
végrehajtani az újszülött halálos ítéletét?
3.
RIGÓMEZŐ, TÖRÖK BIRODALOM,



A. D. 1448. MINDSZENT HAVÁNAK 17. NAPJA, DÉLUTÁN
Hunyadi János, Magyarország kormányzója vadul vágtatott páncélos
dandárja élén azzal a vak és megmásíthatatlan eltökéltséggel, hogy
elsöpri útjából a Sitnicán átlábaló török sereget. Pedig a török sereg
szemmel láthatóan jóval nagyobb és erősebb volt a sajátjánál, hosszan
elnyúlt a rigómezei síkon, a Klisurski hant magaslatától a Ribarska
dombok lábáig. Véget nem érő emberfolyam, színes forgatag,
iszonytató tömeg talpig vasban, gyilkolásra készen.
A magyar had túlságosan is lelkesen, fegyelmet, kötelmet áthágva
száguldott feléjük – a székely és kun könnyűlovasok, valamint Dan
vajda oláh haramiái vágtattak immár a harmincnyolc zászlóaljnyi2
keresztény sereg élén.
Amikor Hunyadi a szeme sarkából észlelte, hogy milyen vészesen
felbomlott a gondosan kialakított hadrend, fejében megszólaltak a
vészharangok. Bármennyire is csábítónak tűnt a gondolat, hogy a
folyón való átkelés közben csapjanak le a török seregre, valami mégis
azt súgta neki, nem rendjén való mindaz, ami a szeme láttán
kibontakozik előtte a síkon. Túlontúl könnyűnek tűnt az egész. Nem...
Murád nem lehet ilyen óvatlan, és még kevésbé lehet ilyen gyáva,
hogy fejvesztve megkezdi csapatai átmenekítését a folyón...
Még hogy megfusson a közeledő ellenségtől, érdemi összecsapás
nélkül...
De akkor miért kezdte meg az átkelést a Sitnicán ilyen pánikszerű
gyorsasággal?
Ahogy a havasalföldiek a folyócska partján valósággal
beleroppantak Skuras pasa hadtestének összekeveredett szpáhi
egységeibe, majd eltűntek a felvert porfelhőben, Hunyadi
hátrarántotta lova kantárját.
– Megállj! Állj! Állj!
Nyerítés, patadübörgés, szentségelés...
– Megállj! Mindenki megállj!
A hadközép sorai egymásba torlódtak, a vértes nehézlovasság



sorai istentelen káromkodások közepette próbálták megfékezni
vágtató hátasaikat. Mi történt ott elöl? Miért nem száguldunk tovább?
Akadt, aki persze száguldott tovább, mert nem vette észre, hogy
középen megtorpan a lendület; a széleken, a messze szétterült magyar
had szárnyain Lendvai Bánffy István és Losonczi Benedek vértes
hadzöme még mindig bőszen nyargalt, s már-már elérte a jóval
szélesebb karéjban rájuk váró török sorokat.
– Fúvass rögvest megálljt! – parancsolta Hunyadi a mögötte érkező
kürtösnek. – Megálljt az egész hadnak!
Valahol hátul, a megerősített dombon azonban még mindig
bömböltek a magyar ágyúk, a tömör kőgolyóbisok zúgva, sziszegve
suhantak a fejük felett és csapódtak találomra a török sorok közé. A
trombita hangja beleveszett a bömbölésbe és a gyomorrengető
patadübörgésbe.
– Mi történt, Jankó? – Oldalról, Székely János bán dandárjának
irányából a fekete páncélos Szilágyi érkezett tajtékos paripán. – Miért
álltunk meg?
– Csapda! – intett előre pallosával a vezér. – Nézzed a szultáni
tábort, Mihály!
Sógora felcsapta sisakrostélyát, és a szemét erőltette ugyan, de a
kavargó porfelhőn át nem látott semmit.
– Ott, ott, a Sitnica túlsó partján! – mutatta Hunyadi. – Murád
beásta a táborát a folyó túlsó oldalán! Mindvégig ezt akarta...
– Mit, a hétszentségit?
– Hogy eltávolodjunk a wagenburgtól!
Szilágyi Mihály olyat káromkodott, hogy még maga is belepirult a
füle tövéig.
– Akkor vessük ki őket az állásaikból, Jankó! Akár csapda, akár
nem, félresöpörjük őket!
Valahol a jobbszárnyon Losonczi Benedek vértesei és az előttük
száguldó erdélyi, kun könnyűlovasok ekkor csapódtak bele a Sitnica
innenső partján felsorakozó ruméliai hadtest soraiba. Fülsiketítő
üvöltés, fegyvercsörgés támadt, lónyerítés, halálhörgés, s mivel a



törökök ekkorra már kisebb számban őrizték az innenső partot, a
vértesek valósággal belevagdalták a maradékot a folyóba.
– Miért álltunk meg? – vágtatott vissza dühödten Hunyadihoz és
Szilágyihoz sógoruk, Székely János bán. – Egymásba torlódtunk, a
kutya hétszentségit! Nyakukat törik a katonáim!
– Mi baj? – Eminnen Thallóczi Frank érkezett felcsapott sisakkal.
Csapda?
– Az bizony! – mormolta Hunyadi. – Nézzétek Murád állásait! Már
eleve a Sitnica túlsó partján állította fel a saját táborát. Előttük, ahun
a sok ezer janicsár!
Thallóczi és Székely port köpködve követték a kormányzó pallosa
által mutatott irányt.
– Jobban megerősítették a tábort, mint Várnánál – jegyezte meg
Székely epésen. – Pajzsfal, lándzsaerdő... Még tevéket is odahajtatott
a kurafi!
Szilágyi ezen csak röhögni tudott.
– Mit akar a pokolravaló azokkal a fránya tevékkel?
– Amikor közéjük vágtatunk, majd megtudod! – csapott a
hátvértjére hatalmasat Thallóczi. – Ezek a szörnyetegek egyszerre
harapnak, rúgnak és köpdösnek!
Hunyadi komoran méregette a látszólag szétzilálódott török
hadrendet, s ahogy immár higgadtabban szemlélte, egyszeriben
felfedezte a nagyon is szervezett, rendezett elképzelést a látszólagos
rögtönzöttség leple alatt.
Murád pontosan arra számított, ami végül is bekövetkezett:
Hunyadi lelkes rohamára. S miközben látszólag pánikszerű
gyorsasággal vonta vissza saját csapatait a Sitnica túlsó oldalára,
valójában semmi más célja nem volt, mint a magyar hadat
elcsalogatni a megerősített szultáni sírdombtól, a szinte
bevehetetlennek tűnő szekérerődítmény közelségéből.
Középütt, a Ribarska-dombok lejtőinek közvetlen előterében a
janicsárok áthatolhatatlan tömbje mögött a szultáni tábor sátrai
tarkállottak. Tábor? Ugyanolyan bevehetetlen erődítmény az, mint a



magyarok wagenburgja! Állásait körbeárkolták, az árkot pajzsokból,
lándzsákból, rönkökből gáttal erősítették meg, az árok túlsó partján
kisebb öblű ágyúk sorát láncolták össze. A pajzsfalon túl a
felhalmozott útipoggyász, szekerek sokasága, s valamennyi szekeret
hajcsárok, lovászok védték íjakkal, alabárdokkal, karddal,
handzsárral. S csakugyan, jól látta Szilágyi: a teljes török hadmenet
tevéit, vagy ezer púpos jószágot odaterelték mind a tábor elébe,
lábaiknál összebéklyózva...
– A szultán nem akarja, hogy még egyszer olyan közel kerüljünk
felséges színe elé, mint Várnánál! – jegyezte meg Szilágyi.3 – Ezeken
hogy verekedjük keresztül magunkat, Jankó?
– Azt akarják, hogy kezdjük meg az átkelést a Sitnicán! – mutatta
Hunyadi bosszúsan. – Akkor aztán visszafordulnak és ránk zúdulnak.
Nyakig a folyóban, távol a táborunktól mihez kezdünk majd ellenük?
Addigra a szárnyakon is megtorpant a roham, a magyarok
mindenütt visszahúzódtak a hadközép vonaláig. Hiába csalogatták
őket fejvesztett menekülést színlelve az anatóliai és ruméliai szpáhik,
meg az előttük tébláboló akindzsik, a parancsnak engedelmeskedve
még Dan vajda oláh martalócai is jobbnak látták visszahömpölyögni a
főhadhoz.
– Vissza! – adta ki a parancsot a fővezér. – Vissza a tábor felé!
Nem rohanunk a vesztünkbe, fiaim!
Szilágyi vállat vont, mintha csak azt mondaná, ő aztán oda is
szívesen követi Hunyadit, csak verekedhessen már végre.
Feszült percek következtek: a törökök csalódottan vették
tudomásul, hogy a keresztény sereg előrenyomulása végleg
megtorpant, és a harci kürtök rivallása egyértelművé tette számukra
azt is, hogy a szárnyakon sem várható további roham.
– Nézzétek! – mordult Hunyadi a mellette várakozó alvezérekre.
Nincs a hadrendjükben egyetlen rés sem...
– Bármikor átkarolhatnak minket jobbról, akár balról...
Thallóczi kihúzta magát a nyeregben, hogy jobban lásson.
Visszavonuljunk a tábor elébe?



– Követ jön!
Hunyadi az előttük megnyíló térséget fürkészte. A Sitnicán
könnyen átkelhettek, több gázló is rendelkezésükre állt, ahol
legfeljebb a lovak szügyéig ért a víz. Támadáskor így is lelassítja a
roham lendületét az átkelés, s a folyón átvergődve könnyen a
visszacsapó török lovasság gyűrűjében találhatják magukat.
– A szultán követei!
Középütt, Murád táborának megkerülésével vagy tíz előkelő
öltözetű török lovas közeledett hatalmas fehér zászló alatt.
– Engedjétek át őket! Egy hajuk szála sem görbülhet!
Hunyadi bosszúsan tekintgetett körbe. A magyar had kelletlenül
vesztegelt ott, ahol állt, jórészt kiszolgáltatva a túlontúl közel ácsorgó,
félig a Sitnica innenső, félig a túlsó partján gyülekező török hadnak. A
szultáni sír dombja előtt felsorakoztatott magyar ágyúk elhallgattak.
– Eriggy, Frank! Fogadd őket!
Thallóczi tíz vértessel előrenyargalt, hogy biztosítsa a török
követek átvergődését a keresztény katonák sorai között. Kisvártatva
ott álltak mind pompás arabs ménjeik nyergében Hunyadi előtt.
– Allah növessze hosszúra a szakállad, uram! – hajtott fejet a
küldöttség vezetője Hunyadi előtt. – Ahmed bin Malukh vagyok,
Skuras pasa tisztje. A szultán üzenetét hozzuk néked!
– Miféle üzenetet?
A küldöttség nyolc oszmán főura szinte egyszerre pattant le a
nyeregből, és vetette földre magát a kormányzó előtt.
– Isten árnyéka a földön békét kér tőled, Hunyadi úr! – kiáltotta
felemelt tekintettel bin Malukh. – Meghajolunk sereged nagysága és
fegyvereid pusztító ereje előtt. Uram és szultánom nem akarja, hogy
egy újabb, gyilkos csatában elpusztuljon minden hada. Békét ajánl hát
néked, magyarok kormányzója!
Hunyadi nem tudta leplezni döbbenetét.
– Békét?
– Mi értelme, hogy mindkét sereg hősei a vérüket ontsák, amikor
meg is egyezhetünk? Vonuljatok el békével, barátaim, és térjetek haza



Magyarországra! Szultánom hajlandó minden hadiköltségedet
megtéríteni, s ezen felül itt és most százezer arany hadisarcot fizetni
néked!
Szilágyi szája tátva maradt a csodálkozástól.
– Százezer aranyat?
Hunyadi hosszan, mereven bámulta bin Malukh nyájas ábrázatát.
– Szultánod hajlandó letenni a fegyvert?
– Természetesen nem, de nem várja el tőled sem, uram, hogy ezt
tedd. Egyszerűen csak vonulj vissza északra, hagyd el Szerbia
területét. Uralkodóm nem fog üldözni, és hajlandó hosszú távú
békeszerződést is aláírni, ha úgy kívánod...
A kormányzó megfordult nyergében.
Háta megett Székely János bán vértes csatazöme sorakozott fel
zord, feszült várakozással. Saját bandériumának és a familiáris
családok páncélos lovasságának zászlait haragosan csattogtatta a szél.
– Vonuljak vissza? Nem azért jöttem, hogy visszavonuljak...
Malukh elmosolyodott.
– Igen, ez nyilvánvaló. Azért jöttél, hogy keresztültörj Szerbián,
uram, s már megbocsáss, hogy sereged egész az Égei-tengerig vezesd!
Kémeink révén az első naptól fogva pontosan tudjuk, hány
fegyveressel, milyen irányban hatoltál előre. Csakhogy az én
szultánom, Allah nyújtsa hosszúra élete fonalát, megelőzött téged, és
elzárta utadat. Sem előre, sem hátra nem moccanhatsz Kosovo
területéről. Ha támadsz, véged van! Ha megpróbálsz fegyverrel utat
törni magadnak visszafelé, véged van! Négy-ötszörös túlerőben
vagyunk, uram. A környező hegyekből egyfolytában özönlenek
csapataink a szultán táborába. Órákon belül megérkezik a Krujë
ostromáról visszarendelt hadtestünk is, és akkor...
– Ha szultánod biztos a győzelmében, miért ajánl nekem békét?
– Mert te soha nem adod olcsón a győzelmet, uram. Várna
mezején diadalt arattunk rajtad és hitszegő királyodon, de ez csaknem
seregünk végső pusztulását okozta... Ha itt és most csatára kerül sor,
az iszlám fegyverei kétségtelenül megint diadalmaskodni fognak, ám



tartok tőle, sokkal súlyosabb árat kellene fizetnünk a győzelemért,
mint Várnánál. Ezért ajánl hát szultánom néked békés elvonulást.
Sereged hatalmas és erős. Bizonyosan szükségét látod majd minden
vitéz harcosodnak odahaza a belső ellenség szétzúzásáért vívott nehéz
küzdelmekben...
Hunyadi elmosolyodott.
Az égen szürke fellegeket sodort az októberi szél. Hideg volt, a
hideg vasak alatt borzongtak az izzadt férfiak.
– Szultánod módfelett jól értesült...
– Sejtelmed sincs, mennyire az, uram! Fogadd el a békét! Sátrad
biztonságában, ezekben a percekben vajúdik asszonyod... Lehet, már
él is újszülött kisfiad... Térj vissza hozzá, védelmezd, gondoskodj
békés felcseperedéséről... Ne tedd ki gyenge életét veszedelemnek...
Mentsük meg népeinket, uram, vezessük haza hadainkat békében...
Hunyadi lassan, megfontoltan bólogatott.
– Azt mondtad, a szultán megtéríti minden hadiköltségemet?
– Csak mondj egy összeget, uram!
– Kétezer harci szekeret ácsoltattam, barátom. Több száz ágyút
önttettem. Zsoldosok ezreit fogadtam szolgálatomba.
– Csak mondj egy összeget, uram!
Magyarország kormányzója a homlokát ráncolta.
– Nincsen annyi arany a földön, bin Malukh, amivel a
becsületünket megvásárolhatnátok. Mondd meg Murád szultánnak,
hogy tisztában vagyunk vele: serege jóval hatalmasabb a miénknél.
Mondd meg neki, hogy tudjuk: talán ez az utolsó napunk ezen a földi
árnyékvilágon... De Magyarország fiai nem azért jöttek ide, erre a
mezőre, messze édes hazánktól, hogy engedelmes birkaként
megforduljanak és hazasomfordáljanak dolguk végezetlen. Mondd
meg az uradnak, bin Malukh, hogy jobban ismerem a török cselvetés
fortélyait, semmint azt sejtené. Tudom, hogy Murád mindenképpen
csatát fog ma vívni velem... De ezt a csatát nem lesvetés
áldozataiként, menekülés közben fogjuk megvívni... Mondd meg neki,
hogy seregem visszahátrál a Sitnica partjától, és harci állásokba



helyezkedik saját erődtábora lábánál. Várjuk, hogy a szultán őfelsége
is cselekedjék hasonlóképpen: álljon hadrendbe rögvest! Vívjunk meg
egymással férfiként! Ezt üzenem a te uradnak!
Ahmed bin Malukh keserű mosollyal az arcán simogatta
kecskeszakállát, aztán mélyen meghajolt Hunyadi előtt.
– Ám legyen úgy, ahogy akarod, nagyuram! Imádkozz minden
hadi népeddel, mert ez lesz az utolsó lehetőséged, hogy hamis istened
irgalmába ajánld gyarló lelkedet!
Magyarország kormányzója a szeme villanásával elbocsátotta a
követeket. A nyolc török főúr lóra pattant, és szilaj vágtával
visszanyargalt a Sitnica túloldalára.
Hunyadi a társaira pillantott.
– Barátaim! Visszavonulunk a sík közepére... Hátunkat a táborunk
szekérfedezetének vetjük... Isten segedelmével megütközünk velük...
Szilágyi Mihály, Thallóczi Frank és Székely János lassan
elvigyorodtak.
– Már azt hittem, fölöslegesen öltöttem máma páncélt
zsörtölődött Szilágyi. – Vonulgatunk itt összevissza, ideje lenne már,
hogy vért kóstoljon a pengém!
Hunyadi leeresztette sisakja rostélyát.
– Esztendők óta erre a csatára készülök, Mihály! Nem
hibázhatunk...
Ebben mind egyetértettek.
Néhány pillanattal később a kürtösök, dobosok megadták a jelet a
bandériumok és zászlóaljak visszafordulásához. A páncélosok és a
könnyűlovasok fegyelmezetten meneteltek vissza, a szekértábor
lábához.
4.
RIGÓMEZŐ, TÖRÖK HADITÁBOR, TÖRÖK BIRODALOM,
A. D. 1448. MINDSZENT HAVÁNAK 17. NAPJA, DÉLUTÁN



– Ugye, megmondtam? Nem lesz olyan ostoba, hogy beleszáguldjon a
csapdába...
Az ifjú Mohamed veliaht bosszúsan dörzsölte a szemét. Egyetlen
pillanatig sem feltételezte, hogy az engürúszok ilyen súlyos hibát
követnének el, ám az iménti lendületes rohamuk láttán mégis
hevesebben kezdett dobogni a szíve. Sejteni vélte, hogy Hunyadi
vágyik már bosszút állani Várnáért, és azzal is tisztában volt, hogy ez
a keresztény sereg itt, a kosovói síkon erősebb és ütőképesebb minden
korábban felvonultatott haderejüknél.
Óvatosnak kell lennünk...
Bár legalább négyszeres túlerőben voltak, az engürúsz
nehézpáncélos sorok ezúttal is ellenállhatatlan rohammal készülnek
előretörni. Ezt a gyilkos, mindent elsöprő rohamot pedig sem az
akindzsik, sem a szpáhik nem képesek feltartóztatni az eddigi
tapasztalatok szerint – a várnai lecke alapján csupán a gyalogos
janicsárok fanatikus tömegei tudják megállítani ezeket a vasba
öltözött ördögöket...
– Az engürúszok kimerültek – mondta hosszas latolgatás után az
ifjú Mohamed. Kialvatlannak, nyugtalannak látszott maga is, mintha
valami megmagyarázhatatlan balsejtelem gyötörné. Mintha semmi
sem változott volna Várna óta... Allah nevére, az a csata már négy
esztendővel ezelőtt zajlott! Az ellenség serege annál számosabbnak
tetszett, és valahogy szervezettebbnek, fenyegetőbbnek tűntek
összehangolt hadmozdulataik. – Talpig vasban néhány óra alatt elfogy
maradék erejük is...
– Ez még kevés – Murád szultán előrehajolt, hogy jobban lássa a
porfelhő túloldalán lomhán mozgó hús- és fémtömböket. A
páncélokon meg-megcsillant a tompa őszi napfény, s a csillámlások
fénye áttűzött a sárgásfehér ködön keresztül. – Ezek a dzsinnek
képesek egész nap, s egész éjjel nyeregben maradni, és nem
lankadnak még akkor sem... Emlékezz, fiam, emlékezz Várnára...
– Más sem jár a fejemben, atyám! Akkor, ott a vlachok...
Elvesztették a fejüket, amikor fosztogatni kezdték a táborunkat, aztán



egyszerűen elhagyták a csatateret... Érzékeny veszteség volt az
Hunyadi számára...
A szultán az ellenséges balszárnyon várakozó gyülevész tömeg felé
pillantott.
– A vlachok most is itt vannak...
– Gyáva népség – méregette az ifjú veliaht a süveges,
posztókabátos könnyűlovasok sűrű sorait. – Legalább ötezren jöttek...
– Többen! – jegyezte meg a mögöttük várakozó Halil nagyvezír.
Kémeim jelentése szerint nyolcezren vannak...
– Nyolcezren. – Mohamed mosolyogva megérintette atyja egyszerű
köntösének ujját. – Apám, hiszen így a vlachok teszik ki a keresztény
sereg egyharmadát...
– Gyáva népség – ismételte elgondolkodva Murád. – Egy próbát
mindenesetre megér...
Megfordult a nyeregben, és jelentőségteljes pillantást vetett a
nagyvezírre.
– Indulj, Halil! Tudod, mi a dolgod!
Az öreg hunyorogva fejet hajtott. Értette, nagyon is értette, és
magában hálát adott a prófétának, amiért a trónörökös ezúttal jó
tanácsot adott a szultánnak.
– A vlachokra ne legyen gondod többé, fényes tekintetű padisah!
Azzal Halil elporoszkált hátra, a készségesen váró futárok állása
felé.
– Nem számít, győzedelmeskedünk vagy vesztünk – sóhajtotta a
szultán, amikor ketten maradtak örökösével. – Ennek az ütközetnek
egyetlen szerencsés végkimenetele lehet számunkra.
– Éspedig? – kerekedett el Mohamed szeme.
– Ha Hunyadi meghal... Itt és most végeznünk kell vele, fiam,
különben...
Nem kellett befejeznie a mondatot, Mohamed tökéletesen
tisztában volt a folytatással. Nem szerette volna úgy megkezdeni
újabb uralkodását, hogy Hunyadi örökös fenyegetése Damoklész
kardjaként lebeg a feje felett.



– Ismerjük a gyengeségeiket, apám! Győzedelmeskedni fogunk!
A szultán nem válaszolt.
A messzeségben az engürúsz sereg zavartalanul hömpölygött
vissza a sírdomb és a wagenburg fedezete felé.
5.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 17. NAPJA, KÉSŐ DÉLUTÁN
– Visszavonulunk! – ingatta a fejét a vén cseh pattantyús. Szája
szegletében göcsörtös fadarabot rágcsált, kérges tenyerében pedig
akkora fejszét szorongatott, amekkorával egy lovat is ketté lehetett
volna hasítani. Szorongatta, s időről időre megsuhintotta izgalmában,
mintha a török ott sorakozott volna éppen előtte. – Mi a csudának
vonulunk vissza?
A tábor közepén, a szultáni sírdomb legmagasabb pontján
hatalmas magyar csatazászlót lobogtatott az októberi szél. Az alatt
gyülekeztek, tébláboltak a cseh zsoldosok, szász puskások, a magyar
tartalék vitézei talpig vasban, fegyverben, és lélegzet-visszafojtva
figyelték a csatatéren kibontakozó eseményeket.
Emitt körös-körül összeláncolták már az utolsó harci szekereket is.
Az ágyúk újra megtöltve, a legénység feszülten parancsra vár...
De a csata egyelőre még messze van innét.
– Hunyadi úr tudja, mit csinál! – vélekedett Jenik z Mečkova, a
harci szekerek általános parancsnoka. – Én nyugodtabb vagyok, ha a
sereg közel marad a szekereinkhez!
– Szent igaz! – bólogatott egy félszemű szász kézipuskás. – Mindig
abból van a baj, ha magunkra hagynak minket, vagy ha földbe
döngölik a páncélosainkat. Akkor aztán a könnyűlovasaink elillannak,
mink meg maradunk itten, ahol vagyunk!
A vén cseh pattantyús megtörölte verejtékező homlokát, fekete
lőporcsíkot kenve ráncos képére.



– Azok a szegény ördögök Várnánál... Semmi esélyük nem volt a
csata végén... Lemészárolták őket, mint az oktalan barmokat!
– Ez a szekeresek sorsa – vont vállat egy másik. – A lovas vitézek
mentik a bőrüket, a szekeresek meg a gyalogosok küzdenek utolsó
csepp vérükig... Aztán elhullnak mind...
A cseh zsoldosok parancsnoka ettől tartott maga is. Hunyadi János
hadseregének harci ereje a fegyvernemek összehangolt
együttműködésében rejlett. Az ellenség soraiba mélyen bevágó
páncélos lovas ékek, a fürge, halálmegvető bátorsággal küzdő
könnyűlovas zászlóaljak, a fegyelmezett, tüzet álló harci szekerek
erődítménye, a kézipuskások, tüzérek, pattantyúsok, a szekerek
pajzsos gyalogos vitézei – együtt, jól szervezve halálos csapást
mérhettek bármely, létszámában jelentősebb török seregekre is.
Azonban mindennek feltétele volt, hogy a wagenburgot lovasság
védelmezze a végsőkig az ellenségtől... Ha a lovasságnak vége, a
harci szekereken várakozó ezrek és ezrek sorsa megpecsételődik...
Jenik z Mečkova elgondolkodva figyelte, ahogy a Sitnica felől
visszaérkezik az utolsó magyar páncélos zászlóalj is. Ha jól látta,
Nagydobai Csere Márton úr száz vértese zárta a sort a hadközép táján
– a szárnyakon már visszazárkóztak mind –, a jobb félen Szilágyi
Mihály és Losonczi Benedek bandériumai az erdélyi nagyurak
csapataival kiegészülve, egytől egyig saját zászlajuk alatt hullámozva,
csörtetve. A balszárnyon Bánffy István zászlóaljai és a havasalföldi
sereg nyolcezer lovasa foglalták el épp kezdeti helyeiket a szultáni
sírdomb lábánál.
– Többen vannak a pogány kutyák, mint Várnánál – mormolta egy
köpcös, bőrmellényes morva lovász. – Hogy az ördögbe tudta a
szultán a teljes hadseregét áthozni Ázsiából?
– Jók a kémjeik – vont vállat Mečkova. – Jobbak, mint a mieink!
– Kémek ide, vagy oda, a mi jobbszárnyunkon fog eldőlni minden!
– latolgatta a cseh pattantyús. – Nézzétek, brati, a ruméliai hadsereget
állította Murád a balszárnyra.
– Vagyis Losonczi és Szilágyi kapja a javát! – vakargatta a fejét



Pestyéni András úr, a tábori tartalék kapitánya, ki épp most
kapaszkodott fel a domb hátára. Verejtékezett csudamód, lihegett,
övére kötött ékköves szablyája a térdét verdeste. – Losonczi vitéz
legény, de még nem kóstolt sok török puskaport...
– No, akkor majd Szilágyi uram! – legyintett a cseh pattantyús.
Az majd odacsap nekik...
Egy kölyök somfordált melléjük, s görcsösen megkapaszkodott a
hatalmas csatazászló oszlopnyi rúdjában. Pipiskedett, lábujjhegyre
ágaskodott, hátha ő is elcsíphet valamit az alant elterülő pompás
látványból. A kilátást ugyanis a domb derekára beásott sövény- és
karóerdő takarta derékmagasságban – a sövényt csak húsz ölenként
törte meg egy-egy fatalapzatra szerelt tarack.
Jenik z Mečkova észrevette a fiút, és hirtelen ötlettől fogva
felkapta a magasba.
– Látod-e a kormányzó úr zászlaját, Vojk fiam?
A gyerkőc vizslatta, kutatta, de sehol nem látta a porfelhőben a
hollós lobogót.
– Remélem, nem is látod a csata végezetéig! Ha egy kis
szerencsénk lesz, a Hunyadi-zászlót egyre távolabb csattogtatja majd
a szél mitőlünk, már persze, ha csakugyan elkezdődik végre a csata!
Szívem szerint holnap délre már a szemközti hegyek csúcsán látnám!
– Nem tart ez a harc holnapig! – legyintett egy szász tűzmester.
Néhány óra, és vége lesz!
– Ördögöt! – tromfolta meg a cseh pattantyús. – Hisz menten
reánk ereszkedik az este, Wolfhardt mester! El se kezdik mán addig!
Valahonnan a harci szekerek sorától a tábori kirurgus igyekezett
feléjük. Tekintete borús volt, a homlokát gond ráncolta.
– Mečkova kapitány! Szükségem lenne még húsz markos legényre
a sátraknál!
– Nekem is, a szekereknél. Nem adhatok!
A kirurgus mérgesen csípőre tette a kezét.
– A sebesülteket ki kell hozni a csatatérről, kapitány! Nincs elég
emberem, kérlek, értsed meg!



– Majd kihozzuk őket a győzelem után... Ha meg vesztünk, jobb
nekik, ha maradnak, ahol vannak!
Ebben a pillanatban harci kürtök harsantak alant, a csatamezőn.
– Támadni készülnek?
Vojk a nyakát nyújtogatta.
– Egy magyar lovas vágtat előre, lándzsával a kezében! – kiáltotta
meglepetten.
– Viadalra hív egy törököt. Valamivel el kell napnyugtáig ütni az
időt! – legyintett Mečkova. – Indulj, fiam! Keresd meg Šafran
kapitányt, a tüzérek parancsnokát! Mondd meg neki, hogy elolthatják
a készenléti parázs-tüzeket. Máma itt nem lesz csata...
6.
RIGÓMEZŐ, TÖRÖK HADITÁBOR, TÖRÖK BIRODALOM,
A. D. 1448. MINDSZENT HAVÁNAK 17. NAPJA, KÉSŐ DÉLUTÁN
Este öt óra tájban a török hadsereg utolsó egysége is megállapodott a
színlelt visszavonulást követő nagy elrendeződésben. Ahogy a magyar
zászlóaljak, úgy az oszmán hadtestek is sokat meneteltek, forgolódtak,
előrenyomultak, visszahúzódtak az utóbbi órákban. Mindkét fél
igyekezett a lehető legjobb pozíciót megszerezni a harctéren, ahonnét
eséllyel indíthatják majd a mindent eldöntő rohamot. A
legtapasztaltabb szpáhi parancsnokok, janicsár orta veteránok sem
emlékeztek ilyen körülményes nekirugaszkodásokra,
visszafordulásokra, s ami azt illeti, egyáltalán nem volt ínyükre a sok
feleslegesnek ítélt vonulgatás. Különben is megviselte őket az
erőltetett menet, amivel szultánjuk Szófiától idáig űzte őket. Elegük
volt már az irányváltásokból, óvatos előrenyomulásokból s lehangoló
visszarendeződésekből.
Ahogy közeledett az este, úgy fogyott a remény, hogy érdemi
összecsapásra ma még sor kerülhet. A színlelt megfutamodást az
ellenség eleinte hitelesnek vélte, és Hunyadi kis híján nekirontott a



Sitnica túlsó partján beásott janicsár ezredeknek. Aztán a magyarok
visszavonultak, harci szekereik, haditáboruk előtt sorakoztak fel újra.
A gyors győzelmet már-már a kezében érző török sereg lehangoltan
zárta vissza csatasorait az eredeti hadállásokba.
Fél hat után nem sokkal, az aláereszkedő szürkületben az oszmán
hadsereg teljes erejét felvonultatta a Sitnica mindkét partján. A
rigómezei síkon, mintegy hét mérföld hosszan, iszonytató tömegben
húzódtak szét a sok tízezres hadtestek tömbjei. A Čićavica és a
Ribarska hegyvonulatai között kissé ferdén, lépcsőzetesen sorakozott
fel Murád serege: hetvenezer szpáhi, janicsár, és még ötvenezer főnyi
aszab, akindzsi, tábori szolgálatot ellátó segéderő, összesen csaknem
százhúszezer muszlim hitharcos...
A reguláris haderő előtt ide-oda hullámzott a feláldozható
száguldók, a balkáni söpredékből összetevődő akindzsik és aszabok
sokasága. Látszólag rendezetlen, semmirekellő tömeg volt ez, ám nagy
tömbben veszedelmes, vérszomjas erő. A szultán tisztjei igyekeztek
őket sorokba rendezni, de nem sok sikerrel: voltaképpen nincs is más
szerepük ezeknek, minthogy felfogják a nehézpáncélos magyar ékek
ellenállhatatlan rohamának javát. Támadáskor hitványak, üvöltve
vetik magukat harcba, de megfutnak a legkisebb ellenállást
tapasztalva.
Mögöttük két sor fegyelmezett szpáhi: ezek nem engedik oktalanul
megfutni a feláldozhatók tízezreit. Ezek több törököt fognak ölni az
ütközetben, mint magyart.
És mögöttük a valódi hadsereg.
Középütt, a Sitnica gázlóin túl, a még az októberi ősz dacára is
szépen zöldellő, enyhén emelkedő mezőkön a szultán tábora.
Pajzsokból, lándzsaerdőből, rönkökből emelt gát, erődfal, előtte mély,
karós árok. Aztán összeláncolt ágyúk sora. A poggyászból,
szekerekből, díszes sátrakból álló tábort még ezernyi összebéklyózott
lábú teve is „védelmezi”, no meg alabárdos, lándzsás, handzsáros
hajcsárok, lovászok szolgaserege – ezek éppúgy ölnek majd menekülni
próbáló törököt, mint a táborba behatolni próbáló magyart, oláhot, ha



kell... Ezeken az akadályokon keresztülvergődni szinte lehetetlennek
tűnik. A tábor-erdő előtt tizenötezer fehér sipkás janicsár, az első
soroknál puska, a többinél íj, szablya, lándzsa. Ezeken még nehezebb
keresztültörni... Ezek meg nem rendülnek a legvészesebb órában sem.
Várnánál sem tették, s az elszánt, fanatikus arcok arra vallanak, most
sem fognak...
A sereg balszárnyán, egy népes szpáhi tömb oltalmában a ruméliai
hadsereg húszezres tömege, a harcedzett Turakhan beglerbég
vezérletével. Ide vegyítették a veszedelmes thesszáliai lovasságot,
hogy villámgyors manővereivel megsegítse a szárnyat, ha a magyar
páncélos tömb meg találja ingatni. Amott Karadzsa bég nevezetes fiai,
vérszomjas szpáhi tömbök, ameddig a szem ellát. Ez a szárny a
lépcsőzetes hadrend miatt legközelebb áll a magyarokhoz, mintegy
arra hívogatva, csábítva a hitetleneket, hogy itt kezdjék a
támadásukat, nekik törjenek legelébb teljes lendülettel. A
jobbszárnyon az albán származású Skuras pasa – ő mostanság Halil
nagyvezír kedvence – anatóliai hadserege: ezek fáradtabbak,
messzebbről jöttek, ezért tudatosan távolabb sorakoztatják fel őket az
ellenséges tömböktől.
Alkonyodik.
Mindkét sereg bosszús, fáradt is már, pedig még csak itt-ott
villantak a szablyák, a pallosok. A Sitnica árterületén néhány tucatnyi
sebesült, halott hever, a szultáni sírdomb körül, amiért a nap
folyamán komoly csatározás folyt, jóval több. A halottnak már
mindegy, a táboroktól messzebb elesett sebesültekkel egyelőre senki
sem törődik. Csak áll egymással szemben a két hatalmas hadsereg és
vár.
Rigómező kiterjedt síkján több mint százötvenezer, állig
felfegyverzett férfi néz farkasszemet egymással.
Idegesen, remegő lábú lovaik nyergében várakoznak.
A török sereg háta mögött cikornyás sípok, öblös hangú kürtök
harsognak. A magyar tábor harci szekerei felől dobok dübörögnek,
néha egy-egy parancsot igazító kürtszó harsan ott is.



A hűvösödő alkonyi szél feszesen tépázza a harci lobogókat.
A két had között két és fél mérföldnyi kietlen sík. Amott egy falu
elhagyatott házai – Priština kalyibái mellett Enyed fia Simon kun
lovasai gyülekeznek kevélyen. A magyar jobbszárnyon ideges
kiáltozás hullámzik végig; Losonczi Benedek igyekszik példás
csatasort állítva felhívni magára a kormányzó úr kitüntető figyelmét.
Pedig sejti ő is: ma már nem lesz összecsapás... Hiszen hamarosan
alábukik a nap a Ribarska csúcsai megett... Hacsak a török nem
esztelenkedik egy éjszakai csatát kezdeményezni... Mert akkor aztán
elszabadul a pokol...
Amott, a magyar balszárnyon idegesen ficánkolnak Daneşti Dan
havasalföldi vajda seregének paripái – ezeket semmiféle parancs nem
képes fegyelmezett tömbbe rendezni. Mögöttük Bánffy István úr
dandárja bosszúsan figyeli a havasalföldiek szertelenségét. A
bandériumok közé néhány kun meg székely íjászcsapat ékelődik,
utóbbiakat a pajzsokat díszítő félhold és csillag sem különbözteti meg
a töröktől. Kelet fiai ezek is, azok is. Ahogy Kelet fiai a kunok, a
magyarok is – most mégis egymás ellen sorakoztak fel.
Sípok, csimpolyák hangja kacskaringózik, gyomorrengetőn
dübörgenek a dobok.
7.
A hadközép páncélos tömbjei előtt várakozó Hunyadi fáradtan
megtörli homlokát. Vállát, hátát szokatlanul erőst nyomja a páncél,
mintha a Várna óta eltelt évek kettőzött súllyal nyomasztanák
csontozatát.
– Mindenki maradjon nyeregben!
Marad mindenki nyeregben. Pattanásig feszülnek az idegek.
Legtöbben vizelnének, dolgukat végeznék, de a csatasorból nem lehet
kiállani. A könnyűlovasoknak egyszerűbb, azok tudnak nyeregből is
hugyozni: de a tizenötezer nehézpáncélos magyar lovag egyebet nem



tehet, beleereszti vizeletét a vasba. A harci paripák párálló oldalán
húgy csorog végig, ami a vas alatti szövetbe ivódik, csíp, dörzsöl. A
hideg szél lassan csontig hatol. Tüzeket kellene gyújtani, melegedni
kellene, de azt most még sem lehet.
Szürkül...
Egy magyar lovas sarkantyúzza meg paripáját és rúgtat elő
Andrási Bertalan dandárjának sorai közül. Nem tiszt, egyszerű vitéz, a
szentgyörgyi várnép szilaj lovasa. Előrevágtat magasba emelt
kopjával, vállig felhúzott, kerek pajzzsal a török sokaság felé,
nekifeszülve a szélnek, öblös kiáltással nógatva inaló hátasát. A ló
patái alól hatalmas rögök záporoznak szerteszét, az állat szinte úszik a
levegőben.
Megélénkül a magyar sereg, ezrek biztatják a magyar vitézt.
Bajviadalra hív egy törököt – megszokott látvány ez a csaták előtt,
főképp, ha halogatják az összecsapást a vezérek.
– Visszahívassam? – kérdi tűnődve Thallóczi a kormányzó úr
mellett.
Hunyadi legyint: nem kell. Legalább leköti valami a harmincezer
keresztényt, míg alá nem száll a nap. Valami látványosság...
A kopjás lovas egész közel vágtat már az akindzsi sorokhoz. Most
felüvölt a százhúszezer török is, üdvözlik a merész kihívót.
Természetesen nem röppen feléje nyílvessző, senki sem hajít reá
lándzsát: vitéz virtus, bátor kérkedés ez, hitvány féreg, ki orvul az
életére tör a viadalra hívó harcosnak.
Főképp, ha akad, ki megfeleljen a kihívásnak.
Az akindzsik tarka sora megnyílik egy pompás fegyverzetű, éjsötét
arabs paripán vágtató szpáhi tiszt előtt.4
A zöld köpenyes szpáhi a magasba emeli lándzsáját. Pajzsa rézszín
szögecselésén megcsillan a lemenő nap rőt sugara.
A százhúszezer török kurjongatva biztatja vitézét.
– Allah u akbar! Illeri! Illeri! Allah!
A szpáhi előrenyargal, s tisztes közelségben megáll a magyar előtt.
Előrenyújtja lándzsáját, tiszteleg.



A magyar is tiszteleg – két harcos nemzet katonája köszönti
egymást. Itt, a senki földjén, a két sereg közt nincsenek párbajbírók,
nincsenek szabályok. Kopja, lándzsa, pajzs, pajzs. Első vérig vagy
halálig – ahogy éppen a sors hozza.
A két lovas – a két hadsereg legnagyobb örömére – kimérten
elhátrál egymástól, aztán lassan, szertartásos ünnepélyességgel
egymás felé fordulnak. Újabb, utolsó tisztelgés. A magyar legény képe
inkább törökös, a szpáhi arca egészen nyugatias. Ha egymás ruháit
viselnék, inkább elmenne a magyar töröknek, s a török magyarnak.
Izgatottan morajlik, lármáz a két sereg. A nap folyamán, főképp a
szultáni sírdomb elfoglalása után már megvívtak néhány hasonló
viadalt az izgága vitézek – eleddig hármat magyar lovag nyert, kettőt
török.
De akkor még nem nézte őket mindkét, felsorakozott hadsereg.
Egy pillanatra elhal a kétoldalt robajló dobok visszhangja, s csend
lesz.
A két paripa haragos fújtatással vágtatni kezd egymás felé.
Záporoznak a göröngyök, dübörög a föld. Száguld egymásnak a két
harcos, előreszegezett kopjával, állig emelt pajzzsal. Előrehajolnak a
nyeregben, rá, a ló nyakára, átveszik a vágtázó paripák izmainak,
inainak feszülését, ritmusát.
A két sereg izgatottan üvölt.
Fogy a távolság, eszeveszett gyorsasággal fogy. Csattanás, a
dárdák reccsenése nem is hallatszik a hangzavarban. A két ló
horkantva, nyerítve megszédül – túlságosan közel porzottak
egymáshoz. A pajzsok fémes kongását fájdalomkiáltás nyomja el.
A magyar vitéz lovastul felbukik, a pozdorjává tört lándzsák
szilánkjainak esőjében elterül a porban. Pajzsa még a karján,
hatalmas horpadással a közepén. Kettőt bukfencezik szegény, de
máris talpra szökken, ugrana vissza a nyeregbe, de hátasa nyihog,
nyerít, prüszköl, vér fröcsög a pofájából: nem tud talpra vergődni
sehogy sem.
Fegyver nélkül, gyalogosan vesztésre van ítélve, ám a török sem



tud újra támadásra lendülni, hogy kihasználja előnyét. A szpáhinak
nemcsak lándzsája tört darabokra, pajzsa is szilánkokra hasadt.
Elszakadt szügyelője, hevederje, inogva kapaszkodik a nyeregkápába,
a ló farára csúszva. A paripa megvadulva vágtat vissza vele a török
sorok felé, kevésen múlik, hogy lovasa hátra nem zuhan maga is.
A török sereg mégis győztesként ünnepli. Mégiscsak nyeregben
maradt, a magyar mégiscsak a földre került. Egyikük sem sebesült
meg, s egyikük sem tudja folytatni a küzdelmet.5
Mire mindketten visszavergődnek saját soraik közé, a mezőre már
aláereszkedik a szürke, ónos alkonyati pára. Tüzek gyúlnak a szultáni
táborban, rőt derengéssel világítva meg a százhúszezres muszlim
sereg végtelennek tetsző sorait.
Átellenben, a sírdombon is hatalmas lángok csapnak az októberi
égbolt felé. Tábortüzek gyúlnak erre is, arra is.
A két sereg még talpig vasban méregeti egymást.
Amikor a nap végképp alászáll a Ribarska bércei mögött, Hunyadi
János, Magyarország kormányzója lemondóan parancsot ad a
lenyergelésre azzal a szigorú kitétellel, hogy a sorok meg nem
bonthatóak. Mindenki marad a lova mellett úgy, ahogy van: ha talpig
vasban, hát talpig vasban. Állig fegyverben, ha kell, étlen és szomjan,
ha lehet, óvatosan falatozva, fél szemmel mindig az ellenséget lesve.
Aki szükségét akarja végezni, ott végezze, ahol éppen áll, legfeljebb
egy-egy ember szaladhat hátra a hosszan elnyúló sereg sorai mögé. A
magyar had sorai vékonyak, alig kétlovasnyi mélység, aztán semmi.
Így is szánalmasan rövidebb a hadsor, mint a törököké odaát.
Kisvártatva Murád szultán is kiadja ugyanezt a parancsot.
A két irdatlan méretű sereg ott tölti az éjszakát a rigók mezején.
Táboraikból apródok, gyalogosok hozzák felváltva az ételt, italt.
Mindenki a hajnalt várja.
Tudják: hajnalban itt elszabadul a pokol.
8.



RIGÓMEZŐ, MAGYAR HADREND, TÖRÖK BIRODALOM,
A. D. 1448. MINDSZENT HAVÁNAK 18. NAPJA, ÉJFÉL UTÁN
Valamikor éjféltájt visszaérkeztek a kormányzó úr által
széjjelmenesztett felderítők, akiket azzal ugrasztott a szélrózsa
minden irányába, hogy kémleljék ki, merről, mikorra várható az
albán segéderők megérkezése.
A felderítők nem jó hírekkel nyargaltak a nagyúrhoz.
– Északra szerb lovasok portyáznak, uram! – lihegte az egyikük.
Brankovics despota sok ezer embert vont össze a Lab-patak túlsó
partján.
– Utunk akarják állani visszafelé! – mormolta Thallóczi Frank.
Hiénák, dögevő férgek ezek mind!
– És délen? – kérdezte feszülten a vezér.
– A Vardar völgyébe vezető hágókat törökök őrzik – ismerte be a
másik. – Megkerültem őket egy hegyi ösvényen, uram, de... Szkander
bég csapatainak se híre, se hamva egész a Kačaniki-szorosig!
Hunyadi döbbenten bámult maga elé, a sötétbe.
– Se híre, se hamva?
– Hol késnek? – Szilágyi Mihály akár az albán vezért is képes lett
volna megfojtani vaskesztyűs kezével. – Nem hagyhatnak magunkra
az átkozottak!
– Állítólag nehezen verekszik előre magukat Krója alól. De
közelednek, sorra ütköznek meg a szerb és török akadályokkal!
– Nem fognak ideérni időben! – temette a tenyerébe arcát
Thallóczi bán. – A kutya szerbek elvágtak tőlük minket!
Hunyadi nehézkesen kinyújtóztatta tagjait. A csatamező közepén,
apró tábortűznél ücsörgött a földön, minden tagja elgémberedett már.
Tudta, hogy súlyos hibát követett el. Újra, nem először, de könnyen
lehet, hogy immár utoljára. Bűnös módon alábecsülte Murád
képességeit. Nem gondolta volna, hogy a szultán ilyen gyorsan képes
lesz mozgósítani seregének ázsiai részeit, s azokat mind felvonultatni,
mire a magyar haderő erőltetett menetben eléri az albán határvidéket.



Ráadásul felderítőik rendre kudarcot vallottak, képtelenek voltak hírt
hozni a nyomukban lihegő szultáni hadakról. Brankovics árulása
pedig végképp betetőzte balsorsukat.
S most itt állnak az éjszakában, néhány mérföldnyire a
százhúszezres török hadseregtől, voltaképpen végzetükre várva.
Idegen csillagok alatt...
A kormányzó vassal borított vállát elviselhetetlen súly
nyomasztotta. Az utóbbi néhány évben a korát is fullasztó tehernek
érezte. Izmai nem voltak már oly feszesek, mint azelőtt, s mintha
csontjai is törékenyebbek lettek volna, sajogtak, kínozták naphosszat.
Most, ahogy hunyorogva vizsgálta a szemközti török tábortüzeket, be
kellett ismernie, hogy látása sem a régi már. A tüzek lobogó göbjei
összemosódtak az erőlködéstől könnybe lábadó szemei előtt. Hideg
szél fújt a mező felett, s Hunyadi arra gondolt, ebben a korban már
abba kellene hagyni az örökös tábori életet, a szakadatlan hadakozást,
a háborúskodást. Hány éves lehet? Magában számolni kezdett. Még
nincsen ötven... Félszáz esztendő... Szép kor, kevesen élik meg,
katonaember még ritkábban...
Odahaza Szilágyi Mihály azzal kérkedett, hogy születésnapjára
felesége díszes, sáfrányszín köntöst ajándékozott neki. Hunyadi egy
szót sem szólt. Soha nem volt születésnapja, azt sem tudta, mely
napon született – anyja, apja nem tartották érdemlegesnek
megjegyezni. Erzsébet minden esztendőben Keresztelő Szent János
napján köszöntötte – az volt az ő személyes, szemérmes ünnepe, ami
róla szólt, csak róla, még ha nem is kedvelte különösképpen a
megkülönböztetett figyelmet.
S most itt van, idegen csillagok alatt...
Megint...
Körülötte halkan beszélgettek harcostársai, hozzá hasonlóan
meglett férfiemberek, őszülő üstökük most is acélsisak alá gyűrve,
ráncos képük, álmosságtól elnehezülő szemhéjuk, a vas súlya alatt
görbedő hátuk arról tanúskodott, hogy mindannyian ötven felé
araszolnak már. Holnap sokuk bevégzi földi pályafutását... A többiek



vajh, meddig húzzák még?
Szép kis vitézek, mosolygott befelé Hunyadi, csupa délceg dalia...
– Szétnézek az első vonalban!
Megropogtatta csontjait, aztán némi habozás után levette sisakját.
A tűzfényben még szembetűnőbb volt, hogy őszül, az a legendásan
hollófekete üstök már rég a múlté volt. Sasorra alatt a bajusz, s
hegyes állán a szakáll is ezüstderesen fénylett, szeme csillanása
beleszürkült az idő múlásába.
Csörömpölő léptekkel indult meg az arcvonalban a földön ücsörgő
katonák sora előtt. A vértes vitézek lovaik kötőfékjét vaskesztyűs
kezükben szorongatva melegedtek a tábortüzek körül. A hideg
októberi éjszakában verejték- és húgyszag terjengett, mindenhonnét
didergő hadfiak vigyorogtak vissza az előttük elsétáló kormányzóra.
– Hajnalban iderozsdállunk a harmattól, uram! – vigyorgott rá egy
szálas legény Rozgonyi Rajnáld bandériumából.
– Csak nem! Melenget a tűz!
– Melenget itt más is, ha már a mátkám odahaza hagytam!
– Úgy-e? No, s mi van abban a butykosban?
– Hát nem víz, az biztos!
– Hadd ellenőrizzem csak, fiam!
A legény még szélesebb vigyorral nyújtotta felé a bőrkulacsot.
Ahogy beleszagolt, Hunyadi szájában összefutott a nyál.
– Égetett bor?
– Szilvapárlat, uram! Ahogy mifelénk, Kecskeméten főzzük!
Hunyadi meghúzta a butykost, de elég volt egyetlen korty, a
torkát mintha eleven lángnyelvek lepték volna el, nyelőcsövét
perzselték, égették fenemód.
– Hijnye, a szentséges keservit! Ezek biz’ hollókönnyek... Ez aztán
felébreszti még a holtakat is!
– Reggelig megisszuk a legényekkel a magunk adagját, aztán jöhet
a török, jöhet akármennyi!
Jankó kelletlenül visszanyújtotta a butykost.
– Többet kellene járnom Kecskemétre...



– Főzetek a kormányzó úrnak egy hordócskával! Csak ezen a
csetepatén lennénk már túl!
Hunyadi tovább lépdelt.
Két tábortűzzel arrébb ismerős arcokat fedezett fel a tűzparázs
körül gubbasztva.
– Dávid úr!
Hanem ez a Dávid úr valójában török volt: Daud Saudzsi, a
szultán vérrokona.6 Régről ismerte Hunyadi, a burgundiai dunai
hadjárat idején jött Konstantinápolyból Magyarországra közönséges
menekültként – odahaza ugyanis megfojtották volna mint
törvénytelen trónkövetelőt.
– Kormányzó úr!
– Felkészültél-e a rokonlátogatásra, Dávid uram?
– Ezzel a szöges buzogánnyal kívánok szép jó napot holnap
Murádnak, ha szembesodor véle a csata, hogy vinné az ördög
egyenest a pokolra!
No, hát ez a Daud-Dávid magyarabb lett az eltelt esztendők alatt a
törzsökös magyaroknál is, ízes palócföldi tájszólással beszélt,
hatalmas bajszot növesztett, és még a keresztény hitre is áttért, csak
hogy kedvére falhassa az általa rajongásig imádott disznósültet. A
bort sem vetette meg éppen, de most kivételesen éber volt és józan
körülötte hozzá hasonló, magyarrá lett török renegátok iszogattak
csak csöndesen valami illatos lőrét.
– Aztán vigyázzál magadra, Dávid úr, bajod ne essék holnap, mert
téged szánlak az oszmán trónra!
– Nem akar ez mán szultán lenni – vihogtak körülötte a magyarrá
lett törökök. – Akkor aztán se bor, se disznóhús!
– No, és a hárem? Azt se feledjétek ám!
– Egy asszonnyal se bírsz el, Daud! Minek neked három? Hát még
hárem?
– Reggel összecsapunk a rokonoddal, Dávid úr! – veregette meg a
vállát Hunyadi. – A Jóisten legyen velünk akkor!
– Óvjon a Jóisten minket!



A kormányzó ballagott tovább, vascsörgő léptekkel a hűvös
októberi szélben. Valahonnét a török tábor felől bús furulyaszó
hallatszott.
– Kormányzó uram!
Hunyadi szemügyre vette a következő tűz mellett gubbasztókat.
– Ismerlek benneteket, fiaim! Torda megyeiek vagytok, igaz-e?
Rákoson ittunk legutoljára a kormányzóválasztáson!
– Varjasy István, szolgálatodra, uram! Vingárti Geréb-familiárisok
volnánk, én már kegyelmeddel harcoltam a Zlatica-szorosban is!
– Te meg Cikádor óta a seregben vagy!
– Úgy igaz, uram!
– Holnap emberül verekedjetek, fiaim!
– Amíg emelni bírjuk a kardot, uram!
Arrébb, a hadközép széle felé ballagva Hunyadi belebotlott a
Thallóczi-bandérium horvát nemeseibe.
– Szépen lobog-e még a zászló Knin ormain, fiaim?
– Lobog, amíg a szív dobog! – örvendeztek a Subics-legények.
– Holnap a horvát nemzet fiaiért és leányaiért is harcolunk!
Verekedjetek vitézül!
– Mindhalálig!
A jobbszárnyhoz közelebb Harinnay Farkasra és Septei Andorásra
lelt a kormányzó. Mindketten familiárisai, jó barátai voltak.
– Farkas fiam! Andorás öcsém! Holnap eldől a sorsunk! Készen
állnak-e a legényeitek?
Harinnay lelkesen megmarkolta hatalmas csatabárdja nyelét.
– A legényeim készen állnak, csak meg ne egye őket az Isten
hidege ezen a szeles mezőn!
– Holnap lesz módjuk megmozgatni a tagjaikat! Vigyázzatok
egymásra, gyermekeim!
Székely János dandárjából hátszegi és malomvízi oláh kenézek
integettek Hunyadi felé.
– Kormányzó urunk! Kormányzó urunk! Miért nem megyünk rájuk
még az éjjel?



Jankó megbocsátón ingatta a fejét.
– Mert csak egymást kaszabolnánk le a sötétben, fiaim! Várjuk a
pirkadatot... Akkor aztán ami csak belefér!
A csatasor végtelennek tetszett, mégis, valahol messze, a Lab
patak mellett véget ért a jobbszárny roppant karéja. Szilágyi erdélyi
bandériumai és Losonczi Benedek válogatott csapatai ücsörögnek
arrafelé a sötétben.
Hunyadi visszaballagott saját helyére, ahol Thallóczi, Székely
János, Andrási Bertalan, és a csapataiktól látogatóba érkező főurak
vitatkozgattak. Bebek Imre, Marczali Imre, Bebek László, Rozgonyi
Rajnáld meg Rozgonyi Sebestyén épp azon kaptak hajba, hogy vajon
Giskra huszitáival kiegészülve verhetetlen volna-e a magyar sereg,
vagy sem.
– Azok a fenevadak cafatokra tépnék a törököt! – morfondírozott
egy fiatal, szinte tejfelesszájú nemesember. Hunyadi csak a nevét
tudta: Garai Róbert volt, de nem a nagy Garai atyafiságból való.
– No, és hogy vennéd rá a cseheket, hogy velünk harcoljanak?
kérdezte fáradtan a kormányzó. – Isten pénze se lenne elég zsoldra
nekik. Honnan veszünk annyi aranyat?
– Márpedig valahonnét szerezni kell! A nagyurak adjanak! Az ő
érdekük is, hogy eltakarodjék a török végleg a határtól!
A két Bebek gúnyosan röhögött ezen.
– A nagyurak? Fizetünk mink eleget! És lássátok, itt vagyunk
mostan! A saját csapatainkat hoztuk a kormányzó úr táborába, messze
a határtól!
– Köszönet érte! – ismerte el Hunyadi. – Nagy kár, hogy sokan
mások éppenséggel nincsenek itt!
– A Szécsi fiúk itt vannak. Nádasdi is, Frangepán is. Csáky György
úr is... Jöttek most sokan...
Hunyadi letelepedett a tűz mellé. Hátrasandított, a szultáni
sírdombon tábortüzek százai lobogtak a wagenburg körén belül.
Valahol a veres vezéri sátorban Ecsellő talán már megszülte
gyermekét... Meg kellene nézni őket... De most nem mehet. Nem



hagyhatja itt a sereget...
Ejh, kutya őszi éjszaka! Kutya török! Jönne már a hajnal!
– Mihály! – morogta rosszkedvűen Jankó. – Nem messze ide
tanyáznak a sorban Rajnáld úr bandériumában valami kecskeméti
legények. Szilvapárlatjuk van, de ördögi erős! Hollókönnyek... Hozass
egy kortyot, ha nem sajnálják ősz vezérüktől!
Szilágyi érdeklődését felkeltette a lehetőség, maga cammogott
csörömpölő léptekkel a jelzett irányba.
Hunyadi hátradőlt a nedves fűben és a csillagokat bámulta, nem
törődve a körülötte vitatkozó férfiakkal.
Idegen csillagok alatt...
Önkéntelenül is eszébe ötlöttek a milánói csillagok, a balzsamos
illatú itáliai éjszakák...
Istenem... Be rég volt!
A prágai éjszakák... A nürnbergi háztetők... Franciahon zöld
vadonjai... A Balkán szürke sziklarengetege...
Aztán felötlött benne Hunyad álomszerű képe... A vár, a falu, a
Cserna és a Zalasd édes csobogása... A végtelen rengeteg, a Retyezát
zord erdei.
Erdély...
Édes Erdély...
A Duna, a Tisza dús partvidéke, a bús Pannon lankák, az Alföld
homokja, Felső-Magyarország hegy-völgyei, a Balaton nád-mocsarai
meg a csónakkal elérhető tiszta tükre...
Ott is szépek a csillagok...
Be szépek mind!
Váratlanul olyan fájdalom sajdult Jankó szívébe, amire
semmiképpen nem számított, s meg is lepte erősen a kép elevensége:
Erzsébet arca jelent meg lelki szemei előtt, asszonya mosolygós,
szelíd, türelmes arca. Kezét tördelte és kérdőn nézett rá, mintha
választ várna egy réges-régen feltett kérdésre.
– A keserves Úristenit!
Morcosan elhessegette magától az emlékképet, és a földre csapott



vaskesztyűs kezével.
– Hol a csudában van az a kecskeméti szilva?
Szilágyi már loholt is, arról nem tett említést, hogy a legények
által küldött harmadnyi butykos odaértéig valahogy a hatodára
csappant.
Hunyadi egy hajtásra kiitta a hollókönnyek maradékát.
– Költsetek föl pirkadat előtt órával!
Valahol lantot pengetett egy legény, és danolt. Szépen, szívhez
szólón, fájdalmasan.
Hol a Duna, Tisza vize jár,
Édesanyám mindig hazavár
Aludj békén édesanyám,
Aludj csöndesen,
Hős fiad ma érted harcol,
Messzi földeken...
A kormányzó elszunnyadt, míg a közelben harmincezer férfi
tanakodott, évődött, civakodott a hűvösödő éjszakában.
Idegen csillagok alatt...
9.
RIGÓMEZŐ, MAGYAR HADREND, TÖRÖK BIRODALOM,
A. D. 1448. MINDSZENT HAVÁNAK 18. NAPJA, HAJNAL
Szokatlanul fagyos volt a hajnali szél, a balkáni hegyek közt
észrevétlenül előlopakodó tél előhírnöke. Süvített, csúfos fütyüléssel
rázta a hegyeket borító fák gyér lombjain a szárazra aszott
kóróleveleket, zörgette a bokrok ág-bogait. Fázósan, nyögve
küszködték fel magukat a vértesek a lovak nyergébe. Apródok, a
haditáborból érkező szolgasereg segítségével, eget rengető
szentségelés, szitkozódás, üvöltözés közepette sikerült csak a páncélos



lovagok javát vasban, fegyverestül a magasba tornászni. A férfiak arca
nyúzott volt, mozdulataik ólmosak az éjszakai vesztegléstől.
A tegnapi lendület elmúlt, helyébe feszültség és aggodalom
telepedett. Szemközt a Sitnica mentén ott sorakozott teljes harci
készültségben az oszmán hadsereg: százhúszezer hitharcos...
Végeláthatatlan sorok, iszonytató embertömeg... Ennél nyomasztóbb
látványt el sem képzelhettek a vasba öltözött férfiak ezen a hajnalon.
Hunyadi megvárta, míg a szekértáborból érkező futár visszaindul
a parancsokkal. Mečkova nemsokára megkezdi a harci szekerek körét
megbontani és téglalap alakú alakzatba rendezni, hogy a harcmező
felé eső szekerek mindegyike használni tudja ágyúit, kézipuskáit.
A futár, miután elhadarta a legújabb híreket a tábor környékéről,
hozzátette: Ecsellő asszony vajúdása még tart. Rengeteg vért veszített
szegény, és nem bírja már sokáig. A tábori kirurgus napközben
többször is megvizsgálta, s úgy találta, ha két órán belül nem jő
napvilágra a gyermek, úgy bizony meghal az asszony is, a gyermek is.
Hunyadinak az arcizma sem rándult a hír hallatán.
Akárhogy lesz: az lesz Isten akarata!
Hátat fordított a szekértábornak, és szemügyre vette Murád
seregét.
– A balszárnyuk kezdi a csatát! – vetette oda Szilágyinak. – Tudod,
mi a dolgod, Mihály!
– Az, hogy öljek meg minél több törököt!
Hunyadi elvigyorodott.
– Valahogy úgy!
– Rajtam nem fog múlni...
Hunyadi megölelte sógorát, már amennyire a páncélon keresztül
tudta; a két vasvért csörömpölve egymásnak ütődött.
– Azért csak vigyázz magadra, Mihály! El kell számoljak veled a
feleségednek, meg az én feleségemnek...
Ahogy ezt kimondta, észbe kapott; Erzsébetnek már bajosan kell
elszámolnia bármivel is...
– Te is vigyázz magadra, Jankó! Isten legyen velünk!



A szél egyre makrancosabban süvített – szemközt, a török táborból
haragos kiáltozást sodort a keresztény sereg felé. A szpáhi tisztek
parancsokat osztogattak embereiknek, a reguláris had előtt
nyargalászó akindzsik egyre szélesebb köröket írtak le, némelyikük
mind közelebb merészkedett a magyarok első soraihoz. Mindkét
oldalon harci lobogókat feszített, csattogtatott a szél.
Hunyadi hagyta, hogy emberei a súllyal küszködve felsegítsék a
nyeregbe, aztán lassan a hadközép elé léptetett, és felcsapta
sisakrostélyát. Tudta, hogy az ütközet perceken belül kezdődik, és
nem akarta, hogy a nyomasztó, ideges hangulat erőt vegyen
emberein.
– Keresztény katonák! – kiáltotta öblös hangon. Szavait felkapta a
szél, és a távolabbi sorok felé sodorta tovább. A vezér tudta, alig
néhány ezer ember hallja, amit mond, de tisztában volt vele, hogy
suttogva továbbadott félmondatokon keresztül a többiekhez is eljut
idejében mondandója lényege. – Hosszú menetelés áll mögöttünk!
A páncélba öltözött férfiak némán figyelték az előttük léptető
kormányzót.
– Végre eljött a nap, amikor megbosszulhatjátok a várnai futás
gyalázatát! Itt vagyunk, talpig vasban, hogy visszaszerezzük vitézi
becsületünket! Ha férfiak vagytok, megkoronázzátok a sok régi
diadalt, amit a török felett arattunk! Sokan vannak, az igaz!
Hunyadi nem állta meg, hogy egy fanyar mosoly ne üljön ki
ajkára.
– Bár egyszer az életben mi lennénk többen! Csakhogy nem
leszünk soha! Itt vannak, tengernyi áradatként a síkon, velünk
szemben! De ők hódítók, mi pedig hazánkat védelmezzük! Mit
remélhet, ki nem saját országáért, hanem mások leigázásáért harcol?
Bárhogy forduljon a sors kereke, tinéktek, országtokért,
gyermekeitekért, hazátokért, otthonaitokért küzdőknek ezen, vagy ha
úgy kell legyen, a másvilágon örök boldogság lesz osztályrészetek!
Valahol a szultáni sírdombon harci dobok dübörögtek fel tompán.
– Itt és ma, a fekete madarak mezején vagy végzetes csapást



mérünk a muszlim hadakra, s megszabadítjuk Európát a török
erőszakos uralmától, vagy mártírhalált halunk Krisztusért! Máshol
lennétek most inkább? Miért? Itt vagytok velem, ezen a hazától
messze eső, kietlen síkon! Krisztus katonáiként vasban, fegyverben.
Esélyt kaptok a Jóistentől, hogy saját kezetekbe vegyétek sorsotok
alakulását! Harcoljatok hát becsülettel, harcoljatok oroszlánként,
harcoljatok utolsó csepp véretekig, harcoljatok, ahogy férfi még nem
harcolt a hazáért és az igaz hitért! Nézzétek őket! Tengernyi
ellenséget láttok odaát! Na és? Ma férfiként vívunk gyilkos viadalt
velük! Győzelmünkből hazánkra örökös üdv és bántatlanság, miránk
halhatatlanság származik! S ha Isten megmásíthatatlan akaratából
elesünk, gyönyörűen halunk meg és örök életet nyerünk! Győzünk
ma, vagy meghalunk! Ki ne harcolna itt szívesen, amikor győzni
gyönyörűséges, meghalni pedig szent? Nem beszélek sokat: nem
szavak teszik vitézzé az embert. A harcvonalban ismerszik meg, ki mit
ér!7
A sereg katonái diadalmasan rázták fegyvereiket, s szilaj kiáltások,
kurjongatások közepette csapkodták velük vértezetüket, pajzsaikat. Az
üvöltés végighullámzott a csatasoron, végig a balszárny felé, a
jobbszárny felé.
Hunyadi utolsó pillantást vetett harcosaira, aztán elégedetten
leeresztette sisakrostélyát.
10.
RIGÓMEZŐ, TÖRÖK HADREND, TÖRÖK BIRODALOM,
A. D. 1448. MINDSZENT HAVÁNAK 18. NAPJA, REGGEL
Baresat aga fia, Eliez bég feszülten ébredt. A szultán parancsára a
sereg éjjel sem hagyhatta el kijelölt helyét: egész hajnalig a mezőn
gubbasztott társaival csatasorban, lovaik gyeplőjét szorongatva.
Álomból révedezve első gondolata az volt, hogy csélcsap csausza,



Malik elmulasztotta felfűteni a sátorpalotát, emiatt kénytelen lesz
ismét megbüntetni. Beletelt néhány pillanatba, mire rájött, hogy nem
is sátorban aludt, hanem a puszta földön. Tagjai elgémberedtek,
köntöse átnedvesedett a harmattól.
Mindenekelőtt elvégezte a reggeli fadzsr imát, aztán megigazította
övét, ellenőrizte fegyvereit és kisimította köpenyét. Azt a gyönyörű,
smaragdzöld köpenyt... A ruméliai lovasság elit alakulatának
harcosait ez a ruhadarab különböztette meg a hadtest többi,
alacsonyabb harcértékű alakulatától. A köpeny alatt viszont a
legkülönbözőbb öltözet fedte testüket – kopottas láncing vagy
közönséges posztóköntös, a tehetősebb családok fiain brokátokkal
hímzett zeke, a még gazdagabbakén méregdrága itáliai szövetkabát.
Fegyverzetük viszont szinte ugyanaz: görbe szablya, kicsi, kerek pajzs
vállra fűzve, lándzsa, tőr, és hátra vetett, messze hordó íj tegezzel.
– Felkészültél, Eliez?
– Készen állok, barátaim! A két kötelező raka után egy imát
értetek mondtam el! Allah védelmezzen benneteket az ütközetben!
A mellette készülő szpáhik meghajtották fejüket. Tetszett nekik
Eliez udvariassága és alázatossága, főképp úgy, hogy tisztában voltak
vele: az ifjú családja sokkal gazdagabb, mint az alakulat többi tagjáé
együttvéve. Anatóliában, valahol a tekkei partvidéken atyja, Baresat
aga kiterjedt birtokok ura volt, tízszer annyi faluval bírt, mint
Evrenosz bég, az alakulat parancsnoka.
– Köszönjük, Eliez! Allah vigyázza a te lépteidet is!
Az ifjú mosolyogva meghajolt megint. Társai előtt igyekezett
szerényen viselkedni, mindent megtett, hogy az előző napi győzelem
ne szálljon a fejébe. Nem volt könnyű persze... A magyar vitéz sajnos
túlélte az összecsapást, de mégiscsak ő maradt meg hátasa nyergében.
Ez kétségtelenül győzelmet jelentett, még akkor is, ha ellenfele nem
sebesült meg, és valahogy visszavergődött az övéihez. A szultán
boldog volt, a veliaht szintén elégedettnek tűnt. Az egész sereg látta az
összecsapást, és mindenki kedvező előjelnek tekintette az iszlám
harcosának győzelmét.



Eliez jellemző módon nem a gazdag jutalomnak, nem is Murád
elismerő szavainak és a vállonveregetésének örült a legjobban, hanem
az atyja szemében megcsillanó elismerő fénynek. Baresat aga, Adalia
ura soha nem pazarolta szavait s gesztusait, ha dicséretről volt szó: ez
az alig észrevehető elégedett villanás a tekintetében a legtöbb volt,
amit atyjától valaha kapott. Az aga a szultán katonai kíséretének
tagjaként szemlélte fia párbaját, és akkor sem rándult volna egyetlen
arcizma sem, ha Eliez holtan fordul le lováról. A fiú azonban győzött,
és Baresat aga nem tudta leplezni atyai büszkeségét.
– Allah akarata ma beteljesül rajtunk és ellenségeinken. – Eliez
brokátkaftánja zsebébe nyúlt, és két, vastag szemekből fűzött
aranyláncot húzott elő. – Családom férfitagjainak régi szokása, hogy
ütközet előtt megajándékozzuk azokat, akik mellettünk küzdenek a
csatában. Vegyétek el, barátaim, ezeket a szerény ajándékokat, és ha
győzünk, legyen diadalunk örök emléke számotokra, annak
bizonyítéka, hogy vállt vállnak vetve harcoltatok Baresat fia Eliez
béggel. Ha veszítenénk, ez az arany segítse szerencsés
megmeneküléseteket. Ha halálomat lelném a harcmezőn, kérlek,
gondoskodjatok méltó temetésemről. Bárhogy legyen, teljesedjék be
Allah akarata! Insallah!
Azzal a két aranyláncot a jobbról és balról közvetlenül mellette
álló két szpáhi kezébe nyomta. Azok tekintetében döbbent kifejezés
villant, de a láncokat habozás nélkül a zsebükbe süllyesztették.
– Rendelkezz velünk, uram!
Eliez mosolygott magában. A csata forgatagában sokszor azon
múlik, élsz-e, halsz-e, hogy a melletted küzdők jó szándékát,
emberségét, bajtársiasságát magadénak tudhatod-e, vagy sem. Lévén,
hogy Eliez csupán néhány hete szolgált a ruméliai beglerbég
seregében, nem nyílt alkalma mély barátságokat kialakítani
szemérmetlen gazdagsága eddig inkább terhére volt, semmint javára.
Ám most, az ütközet előtti percekben az arannyal hűséget
vásárolhatott magának.
– Túlságosan sokan vannak! – vélte a mellette álldogáló szpáhi a



szemközt felsorakozott magyarok felé bökve. Különös, nehezen
érthető kiejtése volt, Eliez albán származásúnak vélte. – Várnánál
jóval kevesebben voltak, és mégis csaknem szétverték seregünket...
– Harcoltál már ellenük? – kérdezte a másik oldalon álló lovas.
Az ördögi engürúszok ellen...
– Még soha – ismerte el Eliez. – A padisah anatóliai hadjárataiban
vettem eddig részt apám oldalán, a tekkei és szulkadiri lázadók ellen.
– A háború, amit Rumiliben8 vívunk, egészen más – borult el a
szpáhi arca. – Allah oltalmazzon ma mindőnket, barátaim! Amikor az
engürúszok ránk zúdulnak, mintha százezer dzsinn taposná földbe a
sorainkat! Készülj fel a legrosszabbra, uram!
Eliez nem állta meg, hogy önbizalommal teli mosolyát rá ne
villantsa fegyvertársára.
– Én készen állok a legsúlyosabb megpróbáltatásokra is. Láttátok a
tegnapi viadalt, barátaim! Az engürúszok is csak emberek, tegnap
legyőztem az egyiküket...
– Ha meg nem sértelek, nemes efendi, akit legyőztél, csupán
egyszerű lovas volt! – A tőle jobbra hátasát táncoltató szpáhi
illedelmesen fejet hajtott, jelezve, hogy nem áll szándékában
lebecsülni tettének jelentőségét. – Ha a gyehenna tüzére való Hunyadi
csupa ilyen könnyűfegyverzetű léhűtőt sorakoztatna fel ellenünk,
szétszórnánk őket a négy világtáj felé, akár a szerbeket, a vlachokat
vagy a szkipetárokat... De nézd meg azokat a tömött acélsorokat,
uram! Talpig vasba bújt dzsinnek ezek! Remeg a föld, amikor
megeresztik zablájukat és nekünk rontanak! Nincs földi hatalom, ami
megállítana egy ilyen lovas dandárt!
Eliez csodálkozva fürkészte a szpáhi arcát. Persze ő is hallott már
az engürúszok és általában a nyugati keresztények páncélos
lovagjainak ellenállhatatlan rohamáról, de hogy ne lenne földi
hatalom, ami megállítaná őket?
– Túlzol, barátom! – ingatta fejét. – Már sokszor legyőztük a
kutyákat! Várnánál fényes diadalt arattunk felettük, hiába
szalasztották meg a szárnyainkat! És tudjátok, miért? Talpig vasban



néhány óránál tovább szinte lehetetlen mozogni. Várna mezején egész
nap dúlt a véres harc, ott voltatok, tudjátok jól, mi történt... Az
engürúszok erejét felemésztik a nap órái. A meleg, aztán a hideg. Ki
kell tehát tartanunk, és Allah nekünk adja ma is a győzelmet!
A többiek sokatmondó pillantást váltottak egymással, némelyikük
arcán elnéző mosoly jelent meg.
– Aferim! Úgy legyen, uram!
Eliez izgatottan ellenőrizte lova szíjait, a lószerszámokat, a nyereg
rögzítését, fegyverei könnyű elérhetőségét. Néha egy-egy pillantást
vetett az ellenséges sorokra. Be kellett vallania, hogy a szultáni
sírdomb lábánál széles karéjban felsorakozott keresztény hadsereg
látványa halálfélelmet ébresztett benne. Tengernyi vas... Tengernyi
ölni kész férfi... Tengernyi éles kard, súlyos buzogány, harci fejszék,
öklelő lándzsák. Itt néhány percen belül elszabadul a pokol, itt
néhány percen belül aratni kezd a förtelmes halál...
A szultán parancsára úgy húzták szét a seregtesteket, hogy a
ruméliai hadsereg álljon legközelebb az ellenség soraihoz. Éppen őket
éri majd az első csapás. Hiába az előtte kavargó, örvénylő akindzsik
sokasága, azok menten szerterebbennek, ha megindul a vasáradat...
Órák óta álltak már teljes készültségben.
Odaátról, a keresztények serege felől torokhangú parancsszavakat
sodort feléjük a hideg októberi szél. Az ellenség zászlói fenyegetőn,
diadalmasan csattogtak a szürke levegőben.
– Megérkeztek a csapatparancsnokok! – intett az Eliez mellett álló
szpáhi hátra. – A szultán kiadta utasításait! Menten kezdődik!
Tudták, hogy a padisah beszédet intézett a hadtestek
parancsnokaihoz. Bármit mondott is, a vágtatva közeledő tisztek
arcán hevült lelkesedés ragyogott.
– Felkészülni! Felkészülni!
Eliez nyeregbe pattant és hevesen megmarkolta szablyája
markolatát.
Itt a lehetőség! Az alkalom, amire annyit várt! Bizonyíthat,
megmutathatja, hogy mit tud! Tegnap már felhívta magára a szultán



figyelmét, ma újra kitűnhet társai közül hőstetteivel.
Ezt fogja tenni!
Be fogja bizonyítani mindenkinek, legfőképpen zord atyjának,
hogy ugyanabból a kemény fából faragták őt is, mint Baresat agát,
Adalia urát, a legendás anatóliai hadurat.
Nem fogja kímélni magát!
Jöjjön az a vasáradat! Jöjjön az ércfolyam, dübörögve, mindent
eltiporva! Őt nem tapossa el senki és semmi! Helyt fog állni és hősi
tetteket fog végrehajtani!
És ha Allah úgy akarja...
Eliez egy pillanatra lehunyta szemét. Igen... Talán az álma is
valóra válik... Néhány hete gyötrőn eleven álmot látott. Álmában, a
csata forgatagában ő volt az az iszlám hitharcos, aki végzett az
átkozott Hunyadi Jankóval!
11.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KÉSŐ DÉLELŐTT
Vojk sejtette, hogy ott lenne a helye a veres vezéri sátor közelében,
hogy tudja, mikor van rá szükség. Édesanyja nemrégiben eszméletét
veszítette a vajúdás fájdalmaiban, s a kölyök elrohant a tábori
kirurgusért.
Csakhogy nem találta sehol.
A sírdomb közepén lobogó hatalmas csatazászlónál megtorpant,
előbb felkapaszkodott egy ágyú talapzatára, majd onnét egy
állványzatra, s szertetekintett a rigómezei síkon.
Amit látott, attól elszorult a szíve.
A két hadsereg farkasszemet nézett egymással – ámde a török had
oly sokszor nagyobb volt a magyarnál!
– Nem láttátok a kirurgust? – kiáltott le a zászló közelében lőporos
hordót görgető cseheknek.



– Valahol amott, a hentessátraknál!
Hentessátraknak hívták a kirurgus birodalmát, ahol a csata alatt a
szétzúzott, eltaposott kezeket, lábakat vágja le a sebesültekről. Vojk
nagyot sóhajtott és leereszkedett az állványról. A kirurgust azonban
nem találta sehol; a sátraknál azt mondták, a temetőgödröket
ellenőrzi, a temetőgödröknél meg azt, hogy a tegnapi csetepaték
visszavánszorgott sebesültjeit ment megnézni.
Vojk így hát dolgavégezetlen oldalgott vissza a vezéri sátorhoz.
Anyja üvöltése már odakünn megfagyasztotta a vért ereiben.
– Édesanyám! Édesanyám!
Ecsellő vonásait eltorzította a fájdalom. A cseh markotányosnő
egy koszos lepedőt hajított domborodó hasára, és az amazonnak már
arra sem volt ereje, hogy lerángassa magáról.
– Gyere ide, kisfiam! – nyögte irtózatos kínok között. – Nincs idő!
Segítened kell!
Vojk nagy komolyan bólintott, de ebben a pillanatban nagyon
szeretett volna valahol egészen másutt lenni.
– Ha a török jő... És én már nem bírom a karom emelni... Meg
kell ölnöd a kicsit! Nem kerülhet a kezükbe élve! Érted?
Vojk tökéletesen értette. Meg sem rezdült, egészen természetesnek
találta a parancsot.
– Akkor aztán fuss, mentsd az irhád, kisfiam! Érted-e?
Vojk értette ezt is, nagy komolyan bólogatott, és megmarkolta az
övébe tűzött tőr markolatát.
– És te, édesanyám?
Ecsellő vonásait egy szempillantás alatt szétzúzták a következő
fájdalomhullám csapásai.
Vojk kioldalgott a sátorból és leült a fűre. A közelben a Hunyadi
által hátrahagyott ötven vértes ácsorgott nyugtalanul; valahol a
harcmezőn egyszeriben százötvenezer ember üvöltött fel.
12.



POZSONY, MAGYAR KIRÁLYSÁG,
A. D. 1526. KARÁCSONY HAVÁNAK9 17. NAPJA
Úgy ébredt, hogy hirtelenjében nem tudta, hol van. A szobában hideg
volt, a cseléd talán fel sem kelt, s nem fűtötte fel az ódon német
cserépkályhát. Kinyitotta szemét, s az első, amit látott, nem a
baldachin aranyozott díszítése volt a feje felett, hanem lélegzete
gomolygó párája.
Elsőként ezt gondolta: milyen kár, hogy álma szertefoszlott,
miképp lélegzetgomolya is eloszlik a csípős, reggeli derengésben.
Második gondolata az volt: bárcsak itt lenne valahol az a férfi, aki
ölelte, és vadul beléhatolt újra meg újra; az álom édes, mákonyos
ragacsként telepedett érzékeire.
Szerelmes álom volt, ölelkezős álom. Simogatós, suttogós,
borzongatóan életszerű – Mária királyné szinte soha nem álmodott
ilyesmit korábban, nem is járt az esze érzéki dolgokon. Most viszont...
Dacosan felvetette magát az ágyon: sűrű szövésű hálóköntöse szétnyílt
a mozdulatra, s kicsike melleinek bimbói duzzadtan meredtek felfelé
a reggeli hidegben. Megborzongott, felült, és magára húzta a vaskos
dunyhát.
Ejh... Milyen haszontalan, ostoba álom...
Még ha Lajossal álmodott volna, ami pedig egyszer sem fordult elő
vele, mióta férjeura, a magyar király elesett a törökkel vívott
csatában... Ilyen illemtelen, forró álom...
Csak nem? Csak nem Ő volt az? Akire nem is szívesen gondolt, amikor
ébren volt...
Mária kétségbeesetten szorította teste előtt a vakos dunyhát. Bele
sem mert gondolni: az a férfi az álmában... Nagydarab, magas férfi
volt. Szakállas, dús, fekete üstökű. Izmos, vadállatias mozgású... És az
ölelése...
Az özvegy királyné érezte, hogy öle és duzzadó mellbimbói
lüktetnek a vágyakozástól. Szegény Lajos soha nem ölelte ilyen
szenvedéllyel. Az a férfi határozott volt, vad, céltudatos, az a férfi



valóban a nőt látta benne, az ölelésre vágyó, titkon szenvedélyes nőt, s
nem az illedelmes főúri hitvest... Az a férfi az álmában nem a férje
volt; a bizonyosság kétségbeejtően visszhangzott gondolatai között.
Hol késik a cseléd? Miért van itt ilyen hideg?
Habsburg Mária bosszúsan felkelt az ágyból. Csoda, hogy
ölelésről, férfikarokról, szenvedélyes csókokról álmodik? Végtére is
huszonegy esztendős nő volt, élete teljében, s máris özvegy. Jóval
több mint fél esztendeje annak, hogy Lajos utoljára bekéredzkedett az
ágyába, s a szokásos gyors, nem igazán élvezetes módon szeretkezett
vele. Mária korábban soha nem törődött azzal, jó-e vagy sem,
elegendő-e vagy sem a szerelem, hisz tiszta szívből, szelíden, minden
idegszálával szerette férjét, és soha nem vágyott más férfi ölelésére.
Legalábbis sokáig nem vágyott...
Most azonban...
Végtére is itt, Pozsonyban csupa férfi vette körül. Vad, bozontos,
verejték- és borszagú magyar urak, akik leplezetlen pillantásokkal
méregették minden mozdulatát, mint a ragadozók méregetik a
közibük keveredett gyanútlan prédát. Sótlan, kimért német
zsoldoskapitányok, akik illedelmesen lesütötték szemüket, ha véle
beszéltek, folyton ájtatoskodó, idegesítően mindent körbeíró,
finomkodó pozsonyi papok és szenátorok, akik még véletlenül sem
vették észre benne a nőt. Csupa férfi. Indulattól feszülő, eleven férfiak
százai.
S köztük itt volt ő, egyedül, gyenge és védtelen asszonyként.
Frajláit, már akik mellette maradtak, miután az esztergomi
rajtaütésnél sokukat megerőszakolták a részeg magyar katonák, rég
szélnek eresztette. Nem volt többé rájuk szüksége, ahogy
fésülködőasztalkára, arcpirosítókra sem. Legalábbis így gondolta,
amikor Budáról menekültében ideérkezett a rideg, unalmas
Pozsonyba. Csak az udvartartás leghűségesebb tagjai maradtak
mellette, káplánja, kancellárja, titkárai, étekfogómestere és néhány
sírig hű udvaronc.
Akkor azt hitte, nem csak királynéként szűnt meg az élete királya



nélkül, de nőként is férfi nélkül, és nem maradt számára más hivatás,
mint hogy mindenben segítse fivére, Habsburg Ferdinánd magyar
királlyá választását. Ennek a szent célnak rendelte alá minden napját,
minden percét, talán éppen ezért lepte most meg ez a szenvedélyes,
érzéki álom.
Hm... Elengedni mindent, feloldódni egy idegen férfi karjaiban...
Odaadni neki, amit csak nő odaadhat, amit tőle férfi még soha nem
mert kérni...
A szobában hideg volt, a cseléd valószínűleg aludt, pedig rég fel
kellett volna fűtenie a cserépkályhát. Mária a kecskelábú székre
terített csemeletköntösét kanyarította vállára, hogy ne vacogjon úgy;
bár ez alatt is érezte mellbimbói izgató-fájdalmas lüktetését.
Lehunyta a szemét.
Ideje a kötelességével törődnie, s kitörölni emlékezetéből ezt a
zavaró, idegesítő álmot... Nagy levegőt vett, de rögvest émelyegni
kezdett: a szobának dohos szaga volt, akárcsak a dunyhának és a
baldachinnak.
Legjobban a szagokat gyűlölte itt. Rossz szagok vették körül,
orrfacsaró, idegen, zavaró szagok. Odahaza, a budai palotában frajlái
mindig gondoskodtak róla, hogy illatosítók, rózsavizes csobolyók
vegyék körül minden termében és szobájában. De itt...
Az Auer-háznak, ahol szállását berendezte, dohbűze volt a
pincétől a roskadozó padlásig. Kiszellőztethetetlen avasság ette be
magát mindenhová, mintha az elmúlt évszázadok minden ódonságát
most engedte volna ki magából a sok bútor, drapéria, szőnyeg,
szúrágta gerenda. Az utcák – talán a pozsonyi pékségeknek,
céhesboltoknak köszönhetően savanyú kovász-szagot árasztottak, no
meg húgy- és szennybűzt. A német zsoldosoknak olajszaga volt, talán
a csizmáikat kencézték, talán bajszukat pödörték, talán kanócos
puskáikat olajozták valamivel, amit Mária orra nem bírt elviselni.
A magyar urak... Istenem, a magyar urak, akik hűséges kutyaként
követték őt ide, Pozsonyba abban a tudatban, hogy hamarosan
megérkezik Ferdinánd várva várt pénzsegélye, a magyar urak nem



különösebben szerettek fürödni, nehéz mentéik, sárfoltos
köpönyegeik, melyeket hamarost oly gyakran forgatnak majd a két
király közt, folyvást verejtékszagot árasztottak magukból, nehéz,
sokhetes férfiszagot. Kérges kezük, homlokuk zsíros, leheletük
hagyma- és borbűzű. Mintha posvadt boroshordók alján lötymölő lé
erjedne szavaik nyomán...
Még a Szent Márton-templomnak is émelyítő bűze volt, a
füstölőbe szórhattak a kövér pozsonyi papok valamit, amitől az egész
templomnak ködös, zavaró szaga lett, mintha körmöt égettek volna
benne.
Mária, özvegy királyné nagyot sóhajtott megint.
Feledni az álmot! Feledni egészen... Izmos férfitest, ugyan...
Kötelesség! Nehéz, keserű kötelesség... Csak ez maradt Habsburg
Máriának ebben a behavazott, rossz szagú városban. A férfiak közt
egyedül asszonyként is talpon maradni, és szilárdan, eltökélten menni
előre, tovább...
A lépcső felől motozás hallatszott végre: a cseléd jött felfelé
álmosan, tán másnaposan. Sápadt német leány volt, illedelmesen
térdet hajtott, s már ment is a cserépkályhához, hogy tüzet csiholjon
benne. Mária leült az ágyra és figyelte. Hamarosan füstszag terjengett,
keveredett a dohos bűzzel.
A királyné asszony kihúzott derékkal ült.
Egy újabb, de tán minden eddiginél fontosabb nap várt rá.
Mert a mai napon fivérét magyar királlyá kell válasszák a
Pozsonyba sereglett tanácstalan, erélytelen magyar urak...
13.
Az egész város talpon volt, s a tanácstalan, erélytelen magyar urak
ezen a reggelen egyáltalán nem tűntek tanácstalannak és
erélytelennek. Szállásaikon sűrű borral bátorították magukat,
bőségesen reggeliztek, mert jól tudták ők is, hogy zaklatott életük



máma fontos állomásához jut. Készültek a királyválasztó gyűlésre,
ahol, kétség nem férhetett hozzá, meg fogják választani Habsburg
Ferdinándot magyar királynak. Így kell lennie, és így is fog történni,
ha törik, ha szakad...
Odalenn, a havas-lucskos pozsonyi utcákon toporogva
köszöntötték egymást, s úgy gondolták, míg az özvegy királyné fel
nem ébred s fel nem öltözködik, hogy udvariassági látogatáson
fogadja a Habsburg-família nem épp népes híveit, jobb híján betérnek
egy-egy fogadóba, s borozva vetnek számot esélyeik és pillanatnyi
helyzetük felől. Merthogy új királyválasztás ide, új királyválasztás
oda, végtére is az országnak néhány hete már volt törvényesen
megválasztott királya.
Eb ura, fakó! Sebaj, most lesz egy másik is, kicsire nem adunk!
A magyar urak legjobb, legszebb maskaráikba öltöztek, s
borvirágos képpel, vaskos tréfákkal és unott, ezerszer hallott
adomákkal szórakoztatták egymást. A Veres Medvében és a Vén
Bivalyban telepedtek le, harsány szóval jelezve, hogy a sok sótlan
német közt ők itt az igazi urak, a szittya nemzetség ősi képviselői. A
német fogadósok rosszat sejtve forgatták a szemüket, mert igaz, hogy
a magyar urak voltak itt mégiscsak az igazi gazdák, mint szerte
Hungáriában mindenütt, de fizetni nem mindig szerettek, bár nem is
mindig tudtak. A török dúlta ország belsejében ellenséges párt vert
tanyát, és itt, a német határszélre szorult Habsburg-párti urak csak
néhanap juthattak némi apanázshoz, amiből kiegyenlíthették mind
vaskosabb számláikat – ebből aztán vagy jutott a pozsonyi
kocsmárosoknak, vagy nem.
A füstös ivókban ez persze mit sem rontott a hangulaton, hisz
nincs nagyobb mulatság, mint más kontójára inni és mulatni!
Merthogy tudvalevő módon máma a nádorispán úr, ecsedi Báthory
István úr, a kunok bírája állja a fizetséget. Legalábbis előző este,
részeg duhajkodása közepette ezt a könnyelmű ígéretet tette a
nádorispán úr, s bizony sokan emlékeztek erre az ígéretre: a Veres
Medvében is meg a Vén Bivalyban is erre hivatkoztak a zsinóros



mentés, sarkantyús, ékköves szablyás magyar urak, s igen
megörvendtek ezen, mert végtére is Báthory nádor úr már megkapta a
hűségéért kialkudott kétezer aranyat Ferdinánd úr követétől, Kőszeg
várával megtoldva a fizetséget.
Hát, a többiek is hasonló jutalomra áhítoztak, de hasonló jutalmat
nem hoztak a futárok se Innsbruckból,10 se máshonnan. Csoda-e, ha a
jó magyar urak azt kezdték pedzegetni egymás között, nem volna-e
mégis jobb a festett király, ama Szapolyai János hívének szegődni
az ugyanis a jelek szerint minden párthívének rögvest fizetett
aranyban, tisztségben, birtokadományban.
Pekri Lajos uram épp Lengyel Jánost, a királyné udvarmesterét
vendégelte nagy szóval, mikor a Veres Medvébe belépett egymásba
kapaszkodva Vingárti Horváth Gáspár, a királyné étekfogómestere,
Révay Ferenc uram, a nádor titkára, s Maczedóniai László. Nem
voltak már szomjasak, korán reggel nekiláttak az ivászatnak, hogy a
királyválasztó gyűlésre elég lelkesültségük legyen vivátozni Habsburg
Ferdinándot. Különösképp Horváth Gáspár volt nagy hangon, végtére
is néhány hete még Szapolyai követeként jött Pozsonyba feleségül
kérni Mária királynét a festett királynak – úgy csábították át a
Habsburg-pártba a komák zsíros ígéretekkel, melyek csiklandták az
étekfogómester úr képzeletét, de sajna, a zsebe továbbra is üres
maradt.
– Hát a nagyságos bán uraság hol van? Tiszteletét teszi-e máma?
kérdezte epésen Varjasi Nagy Imre vicenádor, aki Báthory
távollétében is fontos feladatának érezte az urak lázítását az áruló
vagy árulónak vélt potentátok ellen.
– Már melyik bán uraság? – vetette ellen röhögve Maczedóniai
László, felemelve mutatóujját a füstös, sötét kocsmabelsőben. – A régi
vagy az új?
– Tudja fene! – legyintett a vicenádor. – Én már elvesztettem a
lépést a követésében: melyik a festett király bánja és melyik a mi
bánunk...
– Figyelhetne jobban is kegyelmed! – korholta Lengyel János.



Frangepán Kristóf úr már nem a mi emberünk. Túl sokat kért!
– A szemtelenje! Milyen alapon?
– Azon az alapon, hogy egyedül ő ugrasztotta meg a Dunántúlon a
törököt, s tán azon az alapon, hogy a horvát-szlavón rendek
Kaproncán védelmezőjüknek és kormányzójuknak választották. Meg
tán azon az alapon is, hogy Zala, Somogy, Baranya és Pozsega
vármegyék is egyhangúlag Frangepán úr oltalma alá helyezték
magukat.
Az urak ezen elgondolkodtak keveset, magukban fontolgatva,
milyen nagy dolgokra képesek egyesek négy-ötszáz lovassal, ha
nagyon viszket a tenyerük, hogy a törökre törjenek ezekben a
vészterhes időkben. Márpedig kinek volt kedve a törökre törni
Mohács után? Csak az ilyen eszement horvát urak vesződtek ezzel
meg a festett király rácai, az eszes, koncra váró urak sokkal fontosabb
dolgokkal voltak már elfoglalva.
– Aztán mennyit kért a beste? – a vicenádor éppen nem volt még
Pozsonyban, amikor a nevezetes alkudozás lezajlott.
– Frangepán országos főkapitányi tisztet kért a komájának, Erdődy
Simonnak, a zágrábi püspöknek meg a megüresedett esztergomi
érseki széket követelte a királynétól.
Az urak, akik még nem hallottak a nevezetes alkuról, most
elkerekedett szemmel nézték a kupájukban gyöngyöző savanyú
pozsonyi bort.
– Miután nagyasszonyunk kiadta az útját, a nyomorult meg sem
állott Fehérvárig! Ott a festett király szolgálatába állott, mert az neki
ígérte Corvin János birtokait, ráadásként a vránai perjelséget. A
horvát kutya tele zsebbel már tüzelte is Szapolyait, hogy támadjon
meg minket a fosztogató rác hordáival itten, Pozsonyban, ő meg
addig Styriát, Krajnát dúlná fel!
Felhördültek erre a nemrég érkezett urak.
– Akkor most ki a horvát bán? – nézett maga elé még mindig
értetlenül Horváth Gáspár.
– Hát ki lenne? Batthyány Ferenc uram.



– Az-e? – csuklott nagyot Horváth Gáspár. – De hát az is ott volt
Szapolyaival Székesfejérvárott, mikor koronázták!
– Te csak tudod! – bökte oldalba Maczedóniai László. – Te is ott
hajbókoltál Katalin vajdának, koma!
Horváth Gáspár elvörösödött.
– Oda se neki! Amíg mink sem láttunk tisztán, addig mink is
tévelyegtünk kicsinyt. Batthyány uram csakugyan ott volt
Fehérvárott, ahogy kegyelmed is, de becsületére legyen mondva,
hamar megelégelte a festett király kevélységét és féktelen bitorlási
vágyát, lóra pattant és idevágtatott királynénkhoz Pozsonyba! Éppen,
ahogy kegyelmed is cselekedte.
– No meg azért is, mert Werbőczy uram készült őt perbe fogni,
amiért a nádorispán úrral együtt részegen kifosztották a pécsi
püspökség menekülő kispapjait – vihogott csorba fogait mutogatva
Piso Jakab. Márpedig ő igen érzékeny volt a hasonló
imposztorságokra, hisz őt meg a Szentgyörgyi grófok rabolták ki a
Mohács utáni zűrzavaros napokban. De Piso Jakabra csak legyintettek
a többiek, még hogy Werbőczy elől futott volna Pozsonyba Batthyány
uram! Azért pedig a Werbőczy is álszent egy kurafi! A veje, Kun Pál
fosztotta ki a királyné Budáról menekülő gályáit Esztergomnál, s az ő
emberei erőszakolták meg a frajláit!
Így ment ez akkoriban: akit nem a török tett földönfutóvá, arról
gondoskodtak a cseh, morva zsoldosok, akit még azok is megkíméltek
véletlenül, ott voltak a magyar urak s a hozzájuk csapódott jöttment
pernahajderek, akik szintúgy élen jártak, ha fosztogatásról volt éppen
szó.
Az urak, miután ilyeténképpen belebonyolódtak, melyik horvát
bán éppen kivel tart, s kit árult el, végezetül megállapodtak abban,
hogy – lévén, Batthyány bán valahol Varasdon erősíti Mária királyné
és Habsburg Ferdinánd pártját –, nyilván nem lesz ma itt a
királyválasztó gyűlésen.
Mikor pedig már a német csapláros aggodalmaskodni kezdett
volna a hitelbe elfogyasztott borok mennyisége miatt, egy papforma,



szépen beretvált férfi lépett a Veres Medvébe egy feltűnően sápadt,
igen rossz bőrben lévő ifjú pap kíséretében.
– Oláh Miklós! Nocsak, kegyelmedet hát ilyen istentelen helyen is
lehet látni?
Az esztergomi főesperes úr, egyben a királyné személyi titkára és
kancelláriusa kelletlenül körbepillantott a füstös, bűzhödt hodályban.
– Az urakért jöttem volna, nem a magam örömére; a nádorispán
hívatja kegyelmeteket. Illő volna ezen a napon tiszta fővel állani a
tisztjükből adódó feladatok elé. Nem gondolják az urak?
Horváth Gáspár és Révay Ferenc sokatmondó pillantást vetettek
egymásra; ahogy sejtették, eme korai órán vélhetőleg maga a
nádorispán úr volt a legittasabb az egész díszes társaságból, no de
annyi baj legyen!
– Aztán hol vár minket a nádorispán úr?
– A királyné szállásának ebédlőjében. A déli mise után átvonulunk
a ferences rendházba: ott lesz a királyválasztás.
Az urak vállat vontak s igyekeztek kihörpinteni kupáikat. Két
dologban reménykedtek a mai nappal kapcsolatban. Az egyik:
személyesen az új király színe elé járulhatnak, mert bizony még
egyikük sem látta Habsburg Ferdinándot. Ahhoz, hogy hízelegjenek,
fontoskodjanak, magukat az új király szíves figyelmébe ajánlják,
mégiscsak ott kellett hogy legyen az illető.
A másik, amiben erősen bizakodtak, ha már megjön Habsburg
Ferdinánd, lesz oly szíves, hoz magával néhány zsák aranyat, amit
hálából megválasztásáért, rögvest kioszthat hű emberei között, mert
aranyak nélkül bajosan akadályozhatják meg a festett király
térnyerését. Az eredetileg Komáromba meghirdetett országgyűlést is
azért kellett itt tartani Pozsonyban, mert Szapolyai hű embere, Ráskay
Gáspár már fegyverrel megszállta Esztergomot, Tatát és Komárom
várát. A Habsburg-párti uraknak alig maradt az országból egy vékony
szeletke az osztrák határszélen, Pozsony, Sopron, Magyaróvár
környékén – itt kellett úgy intézni az ország ügyeit, mintha Szent
István birodalmának minden szegletében ők lennének az urak.



– Indulhatunk? – nézett végig szigorúan a borvirágos képű
nemeseken Oláh Miklós főesperes úr.
Zavaros mormolás volt csak a válasz, de azért az urak lassan
feltápászkodtak. Amikor Vingárti Horváth Gáspár elhaladt a tudós
pap előtt, futó pillantást vetett a mellette ácsorgó sápadt ifjúra, s meg
is torpant nyomban.
– Hát ez a kóró meg kicsoda?
– Nem a kegyelmed dolga! – ingatta a fejét Oláh Miklós.
Igen ám, de Horváth Gáspár oldalt fordította a fejét, és szűkre
nyesett szemmel méregette tovább a fiút.
– Én ezt a kölyköt már láttam valahol...
– No, lóduljon kegyelmed!
– Nem oda Buda! Álljunk csak meg egy szóra, főesperes uram! Ezt
a kölyköt én Székesfejérvárott láttam, a festett király koronázásán!
A többi urak megtorpantak ennek hallatán.
– Nocsak!
Oláh Miklós kenetteljesen mosolygott, de idegesen rángó ajakszéle
arról tanúskodott, hogy menten megüti a guta.
– Mondám: nem a kegyelmed dolga! Ezt a fiút Szerémi káplán úr
küldte hozzám Székesfejérvárról.
– Szerémi György? De hisz az Szapolyai kutyája!
– A barátom! És a barátom barátja... No, akkor hát indulhatunk,
főétekfogó úr?
Horváth Gáspár a most talán még sápadtabban kókadozó fiúra
vicsorgatta hiányos fogazatát.
– Rajtad tartom ám a szemem, kölyök! Ha kiderül, hogy Szapolyai
kémje vagy, magam miskárollak ki!
– Hacsak nem rólad derül ki, hogy Szapolyai kémje vagy!
röhögött a háta megett Varjasi Nagy Imre vicenádor.
De az étekfogómester nem vette zokon az ugratásnak eme
formáját, mutatóujjával a sápadt fiú beesett mellkasát megbökdöste
néhányszor, aztán nyögve elindult kifelé a Veres Medvéből.
Odakünn havazott, csípős, jeges szél süvített a fogadóba,



megrebbentve a gyertyákat és mécseseket. A német fogadós
fellélegzett, mikor már mind odakünn voltak, s szaporán felrótta a
többihez a magyar urak tartozását. Mint mindenki a városban, ő is
abban reménykedett, hogy máma megérkezik Ferdinánd úr, cseh
király, osztrák főherceg, spanyol királyi herceg, és szekérderéknyi
aranyat hoz, amiből minden adósság rögvest kifizettetik.
14.
A Veres Medve előtt Oláh Miklós úr vacogva összehúzta maga előtt
prémes köpönyegét.
– Az ajánlólevél szinte olvashatatlan, fiam. Nem sokra jutottam
vele...
– Ahogy említettem, igen viszontagságos volt az utunk... A német
kapuőrök a sárba vetették a levelet...
– Azokat csak ne kárhoztassad, azok mostan a mi barátaink.
– Az lehet, főesperes uram, de szegény Kapisztrán János hulláját
mégis beleszórták a kútba a királyné zsoldosai.
Oláh Miklós úgy ingatta a fejét, mintha valami beteges hazudozó
szavait hallaná.
– Erre a sok sületlenségre most nincsen időnk fiam. Szeretném, ha
segítségemre lennél máma: sok lesz a munkánk.
– Igyekezni fogok!
Vacogtató hideg ide vagy oda, Oláh Miklós a szakadó hóesésben
hirtelen megállt a fiú előtt, alaposan végigmérte, aztán megragadta
szánalmas göncének mellkasrészét. A gúnyát Märzenburg Dénestől, a
hentestől kapta a kölyök, s ezt a főesperes úr is pontosan tudta; szinte
hallotta, hogy zörögnek szerencsétlen csontjai a hacuka alatt.
– Ugye, nem vagy Szapolyai kémje, fiacskám?
Az ifjú tágra nyílt szemmel bámult vissza rá.
– Hogy képzeli, uram? Engem Szerémi káplán úr küldött, hogy
legyek kegyelmed szolgálatjára a királynénk ügyeinek intézésében...



– A káplán úr jó barátom! – zárta le a vitát Oláh. – De a mostani
időkben semmiben nem lehetünk biztosak. Barátokból lesznek a
legkomiszabb ellenségek, és ellenségekből kebelbéli jóbarátok.
– Segíteni jöttem, uram!
A főesperes nagy komolyan bólintott.
– Lesz alkalmad bizonyítani. Mit mondtál, mi is a neved?
– Dénes, uram.
– Jól van, Dénes. Jöjj velem!
És Dénes vacogva, majd elfagyott lábujjait fájlalva, erőst
meggörnyedve követte új patrónusát, Oláh Miklóst, akiről egyelőre
csak annyit tudott, hogy a Habsburg-párt oszlopos tagja, a királyné
személyi titkára és kancelláriusa. És még valamit: hogy ez a szépen
beretvált, kimért és okos ember Hunyadi János úr húgának, Mária
asszonynak az unokája.
És Dénes számára ez mindennél többet jelentett.
Követte a főesperes urat az Auer-házba, ahol Habsburg Mária,
Magyarország özvegy királynéja már várt rájuk.



Második fejezet
MÁRIA ORSZÁGA
1.
POZSONY, MAGYAR KIRÁLYSÁG, AUER-HÁZ,
A. D. 1526. KARÁCSONY HAVÁNAK 17. NAPJA
Mária királyné összeszorított szájjal állt az ablak előtt, és a
behavazott, komor pozsonyi utcákat nézte. Mindig ugyanazokat a
szürke házfalakat látta onnan föntről, a Szent Márton-templom
nyurga tornyának árnyékában, ugyanazokat a lucskos, saras
utcasarkokat. Ugyanazokat a német landsknechteket, akik az ő
biztonságát voltak hivatottak szavatolni, ugyanazokat a sanda
tekintetű magyar urakat, kik lépten-nyomon összesutyorogtak, mikor
az Auer-házra mutogattak, s ugyanazokat a lompos pozsonyi
céheslegényeket, akik időről időre felpillantottak az ablakra, ahol
Magyarország özvegy királynéja álldogált naphosszat. Most éppen a
környék fogadóiból elősereglő nemesurakat bámulta, akiket
tanácskozásra hívatott magához.
Mást úgysem tehetett egészen eddig a napig, minthogy nézegette a
sivár pozsonyi utcákat. A végtelen hosszú téli napokon a lassan
alkonyuló téli délutánokon és a még hosszabb, hideg, szomorú
estéken Magyarország özvegy királynéjának nem sok tennivalója
akadt azon felül, hogy várt, egyre csak várt. De eljött a nap, amire
olyannyira vágyott, s amely reményei szerint véget vet a
várakozásnak.
Kopogtak az ajtón. Mária összerezzent.
Megtépázták idegeit az elmúlt hónapok eseményei: a veszett



menekülés Budáról a vesztett mohácsi csata hírén feldühödött, német
vérre szomjazó magyarok bosszúja elől, az esztergomi katonák dúlása,
frajláinak megbecstelenítése, és a zaklatott érkezés Pozsonyba...
Aztán Bornemissza várnagy makacskodása: a vén szamár továbbra
sem volt hajlandó kiszolgáltatni a pozsonyi vár vastag falai között
őrzött királyi kincseket, még magának a királynénak sem. Azt
mondta, azok mind az újonnan megválasztott királyt illetik, majd néki
kiadja őket...
– Ki az?
Mormolás az ajtó túloldaláról.
Mária megkönnyebbülten elmosolyodott. A nádorispán mély,
dörmögő hangját ezer közül is megismerte volna.
– Jöjjék be, Báthory!
Az ajtóban megtermett, medveforma ember állt hatalmas, őszbe
vegyülő hajzuhataggal, amit éppúgy gyöngyös fonatokba fogott, mint
bozontos szakállának villás ágait. Igazi ősbölény volt, villogó
tekintetű, nehéz léptű magyar.
– Az urak összegyűltek, felséges asszonyom!
Mária mosolyogni próbált.
– Köszönöm, Báthory! Hogy szolgál az egészsége ma reggel?
A nádorispán bosszúsan mormogott megint valamit az orra alá;
lépni is alig bírt, elefántláb-vastagságú bokáira valami egyházi
zászlóról leoldott zsinórral kellett összekötözni a felhasogatott rámás
csizmát. De ennél is árulkodóbb volt a szoba túlsó végéig terjengő
borszag. A nap fontosságára tekintettel a nádor úr máma tán még egy
kortyot sem ivott, de az elmúlt hetekben, hónapokban, években, sőt
évtizedekben benyakalt bor élete végéig kifelé párállik pórusain.
– Jobban érezném magam, felséges asszonyom, bizonnyal, ha
túllennénk már ezen a napon. Megtudhatom, hogy felséges fivére
mikor érkezik?
Mária arcán a mosoly rezzenéstelenül feszült, mint valami maszk.
– Jöjj, István. Beszélnünk kell, őszintén, csak te meg én.
A nádorispán szeme elkerekedett. Mostanában előfordult néhanap,



hogy az özvegy királyné tegeződésre váltott, különösképp olyankor,
amikor bensőséges mondanivalója akadt. Báthory pirosló orcával
tűrte, hogy Mária leültesse egy öblös székbe.
– Ferdinánd nem jön ma Pozsonyba – jelentette ki a királyné
asszony közönyösen, de hogy szavai élét csillapítsa, puha kezét
barátilag a nádor úr vállára helyezte. – Ezt tapintatosan el kell most
mondanunk a magyar uraknak.
– Miért nem jön? – fakadt ki Báthory fújtatva. – Ma választjuk
meg királyunkká...
– Fivéremnek a Mindenható kegyelméből egyszeriben számos
feladattal kell megbirkóznia, kedves István. Mindent csak sorjában
tud teljesíteni, nem kívánhatjuk, hogy idő előtt elhamarkodott lépésre
szánja el magát.
– Idő előtt? Kegyelmes asszonyom, azt hittem, ma véget ér
meghurcoltatásunk! Ha Ferdinánd őfelsége nem jön, nekünk végünk
van!
– Ugyan, István!
– Szapolyai hadai útra készen állnak! Komáromban gyűjtik a
bandériumokat! Tudod te, asszonyom, milyen hamar idevágtatnak
Radics Bosics rác ördögei? Ezek nem ismernek ám félelmet!
Frangepán meg folyvást ott ólálkodik Styria határán! A cárnak csúfolt
fekete ember rácai is bármikor nekünk ronthatnak, csak keresztül kell
száguldaniuk az Alföldön! Ki védi meg felséges asszonyomat akkor?
Ez a háromszáz nyamvadt landsknecht talán?
Mária a nádorispán háta mögött állt, s most már mindkét kezét
csillapítólag annak széles vállán nyugtatta.
– István! Türelem! A kegyelmes Isten segíteni fog.
– Kétezer zsoldos segítene most, asszonyom! Vagy ötezer inkább!
– Kémeink szerint nem olyan nagy a baj. Ismerjük jól Szapolyait,
nem igaz? Gyáva, mint mindig. Nem mer ránk törni, mert a művelt
Európa rögvest kivetné magából. Mohács után keresztény vért ontani,
belső háborúságba taszítani az országot? Skandallum lenne.
– De asszonyom... Nem épp felséged családjának landsknechtjei



pusztítják éppen ezekben a hetekben Lombardia városait és falvait?
Ottan nem keresztény népek élnek talán? A művelt Európa nem veti
ki magából felséged nemes fivéreit, hogy ezt cselekszik?
– Az más... Hallgass végig, István! – Mária váratlanul a
nádorispán úr elé penderült, leguggolt, és a két hatalmas, húsos kezet
saját apró kezébe fogta, könnyes szemét Báthory vizenyős, véreres
tekintetébe fúrta.
– István! Tudom, hogy messiásként vártátok a fivéremet. És
különösen számítottatok már arra a pénzügyi segélyre, amit...
– Ha ma nem kapunk pénzt, asszonyom, sokan faképnél hagynak
minket, és rohannak a festett király udvarába. Ezt akarjuk?
Mária türelmesen mosolygott. Fiatal, ruganyos teste megfeszült,
ahogy arra kényszerítette magát, hogy elviselje ennek a borszagú,
nehéz légzésű bölénynek a fizikai közelségét.
– Természetesen nem ezt akarjuk. De nem szabad kapkodnunk.
Fivérem, aki immár cseh király, először a cseh trónt kell, hogy
biztosítsa magának. Nem, ne szólj közbe, István! Hadd magyarázzam
el neked a helyzetet!
Báthory térde türelmetlenül remegett, s a királyné a felhasogatott
csizma réseiből rothadó hús szagát érezte. Próbált nem fintorogni.
Most sajnálta igazán, hogy a Teremtő nem áldotta meg dúsabb
idomokkal – tapasztalatai szerint a csupasz, sokat ígérően duzzadó
női keblek látványa meghatványozza az asszonyi mondanivaló erejét.
Sajnos, Habsburg Mária nem volt csinosnak mondható nő, s ezzel
maga is tisztában volt. De belső bája, hűvös eleganciája és kimértsége
mégis izgatóvá tették, ahogy egészen közel hajolt a nádorispán
ágyékához.
– Ezt csak neked mondhatom el, István, mert nincs senki ebben az
országban, aki felfogná az értelmét ama hatalmas játszmának,
melynek akaratlanul is részesei lettünk.
Báthory nagyokat pislogott, s meglepetéssel tapasztalta, hogy
ágyéka rég tapasztalt erővel feszülni kezd a puha, mintegy véletlenül
arra tévedő női ujjak futó érintésétől.



– Ferdinánd fivérem nehéz helyzetben van, s hidd el, ha tehetné,
azonnal sietne Magyarország megsegítésére. De nem teheti. A
bátyánk, a császár, V. Károly akaratától függ minden, ami Európában
történik. Ha Károly azt akarja, hogy Magyarország tűnjön el a
térképről, hidd el, kedves István, eltűnik. De a bátyánk jó ember.
Tömérdek gond nyomja a vállát: a tengerentúli spanyol területek
benépesítése és gyarmattá szervezése a messzi Indiákon, a háború a
francia királlyal, az észak-itáliai államok megnyerése ügyünknek. A
cognaci liga csapataival küszöbön áll a végső összecsapás...
– Igaz, hogy Ferdinánd őfelsége csapatokat gyűjt? – nyögte
Báthory.
– Igaz.
– S mikor érnek ezek a csapatok a határra?
– Értsd meg: a csapatokra elsőként Észak-Itáliában lesz
szükségünk. V. Károly őfelsége azzal bízta meg Ferdinánd fivérünket,
hogy toborozzon tizenkétezer zsoldost Georg von Frundsberg kapitány
vezetésével. A kapitány feladata... miképp te is utaltál rá... hogy
Lombardiát szállja meg, és nyomuljon Róma felé, az átkozott Medici
pápa, VII. Kelemen csapatai ellen. Ez a háború dönti el Európa jövőjét,
kedves István, s a családom most mindent ennek a háborúnak rendel
alá.
Báthory okos embernek tartotta magát, de csak busa fejét rázta
ennek hallatán. Nem érdekelte most már az se, hogy a királyné puha
ujjai nyugtatón vaskos combján nyugosznak.
– Felséges asszonyom. Frundsberg kapitány tizenkétezer kipróbált
landsknechtjével a világból kikergethetnénk Szapolyai szedett-vedett
csapatait! Miért késlekedünk? Azok a forróvérű magyarok előbb
utóbb rájönnek, hogy jelenleg nincsen semmiféle katonai erőnk!
Mária angyali türelemmel mosolygott.
– Mindent a maga idejében, István! Lombardiában, Milánóban, s
talán hamarosan Róma falai alatt dől el nemsokára a nyugati világ
sorsa. Mi, Habsburgok leszünk Európa urai. Elárulok neked egy titkot,
István! Ferdinánd, szívemnek oly kedves fivérem engedelmes tagja a



családunknak. Azt fogja tenni, amit Európa császára, V. Károly
bátyánk kíván. És Károly azt kívánja, hogy Magyarország és
Csehország erős kormányzattal rendelkezzék.
– És a török? – nyögött nagyot Báthory.
– A török, a török... Mindig csak a török... – legyintett Mária.
Tudom, Mohács súlyos csapás volt. Ne feledd, István, hogy férjem az
életét áldozta a török elleni harcban. De most nem számít a török.
Véle majd később foglalkozunk. Most a belső ellenséget kell
leküzdenünk. Ferdinánd nehéz helyzetben van, sajnos nem tudott
annyi pénzt összeszedni, amennyi elegendő lenne von Frundsberg
seregének zsoldjára. Pénz kell a prágai bevonulásához is, de sajnos
nem kap most Bécsben hitelt. A Fuggerekre leszünk kénytelenek
támaszkodni, kedves István, ami azt is jelenti, hogy komoly
engedményeket kell tennünk nekik.
Báthory panaszosan felnyögött.
– Menjünk sorban! Ma a te feladatod és felelősséged lesz, kedves
István, hogy a királyválasztó gyűlésen minden rendben menjen. Nem
jöhet közbe semmi! Ferdinánd fivéremet a mai napon magyar királlyá
kell választanotok.
A nádorispán összevonta busa fekete szemöldökét, és előrehajolt
ültében.
– Mária... Te tudod, hogy mi, magyarok, miért akarjuk a fivéredet
királynak választani?
Az asszony meghökkent a kérdés hallatán.
– Méghogy miért...
– Csak azért – kezdte a férfi lassan, tagoltan, elfojtott indulattal –,
mert tőle és a családodtól várjuk szegény Magyarország
megvédelmezését. A török elleni háborúhoz tömérdek pénz kell.
Hunyadi óta ugyan ki tudott szembeszállni az oszmánokkal? A nagy
Mátyás király vaskézzel fogta össze ennek a népnek a legjobb erőit.
Pénzt csinált vérrel, vassal... Temérdek pénzt sajtolt ki a parasztból, a
nemességből, a városokból, a zsidókból, a kalmárokból. Mindenkiből.
Gyűlöltük is érte. Most már tudjuk, most már látjuk, Mária, hogy



Mátyás királynak igaza volt. Nem lehet másképpen... Ugyanezt várjuk
tőletek, Habsburgoktól, Mária. Ebben reménykedünk: erővel, eréllyel,
kellő hatalommal megszervezitek az államunkat és szembeszálltok a
muszlim hódítókkal. A török elleni háború felfoghatatlanul sok
pénzbe fog kerülni. Az ország a végromlás szélén áll, s te most azt
mondod, válasszuk meg Ferdinándot, aztán várjunk türelemmel a
sorunkra? Várjunk, amíg Itáliában rendet teremtenek a Habsburg
zsoldosaitok? Várjunk, amíg a francia királlyal megvívjátok
világraszóló háborúitokat? S várjunk még arra is, hogy fivéred elég
erőt gyűjt össze a prágai bevonuláshoz? S addig velünk ugyan mi
lesz?
Mária úgy tekintett le a hegynyi emberre, mintha most látná
először annak igazi arcát. A kellem, a bűvölő báj minden apró jele
eltűnt arcáról, s átadta helyét egy rideg, makacs asszonynak, ami
Mária mindig is volt.
– Mi, Habsburgok fogjuk megvédeni Magyarországot a töröktől.
Tudod jól, nádor uram, hogy erre senki más nem képes, legfőképpen
nem Szapolyai vajda!
Báthory lassan feltápászkodott a székből.
– Pro primo, felséges asszonyom! Szapolyai János mostan már nem
erdélyi vajda, hanem Magyarországnak a Szent Koronával
megválasztott törvényes királya, akár tetszik ez nekünk, akár nem.
Pro secundo. Ha a Habsburgok meg tudják, s meg is akarják
védelmezni Magyarországot a töröktől, akkor nem várhatnak
ítéletnapig. A nemzet, a nemesség java része nem hisz nektek. A
nyomorult Albert és a szánalmas V. László király után van már
tapasztalatunk arról, mit is jelent a valóságban a Habsburg-uralom.
Ha néktek fontosabb Lombardia, a francia király háborúja, ha
fontosabb a cseh trónus...
– Elég! – fakadt ki fúriaként a királyné asszony, s bele is
vörösödött a hirtelen indulatba. – Hát nem érted, hogy Magyarország
nékünk most csak mellékhadszíntér? Majd törődünk vele, amikor eljön
az ideje!



Ecsedi Báthory István nádorispán, a kunok bírája összeszűkült
szemmel tornyosult a törékeny asszony fölé, arca szinte elfeketedett a
vad, elfojtott haragtól.
– Mellékhadszíntér? Nékünk meg hazánk ez, felséges asszonyom...
Nem mellékhadszíntér...
– Eriggy, tedd a dolgod! – ripakodott rá Mária. – Választhatsz,
Báthory István! Engedelmeskedsz és meggyőzöd a magyar urakat
arról, hogy legyenek türelmesek. Vagy szaladhatsz rimánkodni a
festett királyhoz!
A nádor úr nyakán lüktetni kezdett egy vastag ér, szinte
kidagadtak az izmok körülötte. Mária egy pillanatra azt hitte, a férfit
menten megüti a guta.
– Mit képzelsz te rólam, Habsburg Mária?
A nagyasszony sápadtan tördelte a kezét. Elragadta az indulat,
pedig ez olyan luxus volt, amit pillanatnyilag nem engedhetett meg
magának.
– Bocsáss meg, István! – sírva fakadt, de nem mímelve, hanem
őszintén, megrettenve szavai következményeitől. – Bocsáss meg!
Egyedül vagyok! Nem tudom, mit tegyek! Én is vártam Ferdinándot!
Én is várom a pénzt! A konyhám üres! Az ebéd, amit ma az uraknak
felszolgálok, a pozsonyi zsidók, a Jahmun-ház hiteléből van! Nékem is
fogytán a türelmem!
A csupa hús, csupa izom férfihegy megenyhülni látszott az
asszonyi könnyek láttán.
– Mária... – felbátorodva tán ezektől a könnyektől két hatalmas
tenyerével átölelte a törékeny nő vállait. – Most hadd szóljak
másként. Hadd szóljak ama férfiként, aki nem csak királynőjét tiszteli
tebenned.
A királyné asszony megszeppenve bámult fel a férfi sötét képébe.
– Mária! Miért akarod te a fivéred koronázását? Tudod te, mi lesz
veled azon a napon, amikor Ferdinánd fejére teszik a Szent Koronát?
Elárulom: abban a percben senki leszel ebben az országban.
Királynénk onnantól Jagelló Anna lesz, Ferdinánd úr hitvese. Mi lesz



veled akkor?
Mária elpillantott Báthory busa feje mellett, ki a pozsonyi ködbe.
– Majd csak lesz vélem is valami... Elmegyek ebből az országból.
Ezt tudom csak...
– Miért mennél? Szeretünk téged! – Mikor ezt mondta Báthory,
maga is tudta, hogy hazudik. A magyarok nem szerették Habsburg
Máriát, viszont ő szerette. – Miért nem cselekszünk másként?
– De hogyan, István?
Báthory a torkát köszörülte, látszott, hogy nehezen áll elő a
farbával, pedig már ott motoszkált benne a gondolat régtől fogva.
– Arra gondoltam, Mária... Talán mégis elfogadhatnád Szapolyai
János házassági ajánlatát...
Az asszony erre végképp nem számított. Még hogy elfogadni a
festett király undok javallatát! Még mit nem!
– Megvesztél, Báthory István?
– Csitt, csitt, Máriám! Az ég szerelmére! Hallgass végig!
Mindenekelőtt el kell kerülni a belháborút! Magyar támadjon
magyarra? Most, mikor az ország a katasztrófa küszöbén áll? Ha
hozzámész a szepesi grófhoz, helyreáll a békesség. Te királyné
maradsz, és a Habsburg-segítség sem késlekedhet soká...
– Hogy képzeled? – nézte szánakozva az asszony. – Hát gyerek
vagy, Báthory István? Hogy jut ilyen ostobaság az eszedbe?
Elfelejtetted, hogy a Jagelló–Habsburg családi szerződés értelmében
immár a Habsburgoké törvényesen a királyi korona magyar- és
csehhonban?
– Az 1505-ös rákosi végzés mifelénk az egyetlen törvény. Aszerint
pedig nemzeti királyt kell választanunk!
Habsburg Mária elképedt, néhány pillanatig szóhoz sem jutott.
– S még te vagy a törvény ebben az országban, Báthory István!
Szép kis törvény, mondhatom!
– Ha elfogadod Szapolyai házassági ajánlatát – kezdte még egyszer
a férfi –, nem kell elhálnod véle a házasságot! Érdekházasság lenne az
csupán a nemzet érdekében! S aztán... Szapolyait könnyen érhetné



valami baleset... Vadászat közben, vagy...
– És? – nézett rá hitetlenkedve Mária. – És akkor mi lenne, te
nagyra nőtt gyermek?
Báthory lesütötte szemét.
– Akkor hozzámehetnél ahhoz, akihez a szíved valójában igaz
szerelemmel húz, asszonyom.
– Kihez? Talán hozzád?
De Mária azonnal látta, hogy hibát követett el. Báthory arcára oda
volt írva az igazság, és az asszony ostobának érezte magát, hogy ezzel
nem számolt. Tudta, persze, hogy ez a hegyomlásnyi, hatalmas
férfiember szereti őt. Tudta azt is, hogy míg férje élt, Báthory soha
nem adta volna jelét emésztő szenvedélyének. Ám most, hogy
egymásra voltak utalva, jobban kellett volna figyelnie ennek a
bölénynek az érzéseire. No, de ki gondolná, hogy harcias arca mögött
milyen sérülékeny lélek rejtőzik...
Báthory képe feketéből vörös árnyalatúba ment át, aztán a vaskos
nyakán lüktető erek egészen ellilultak.
– Bocsáss meg, István!
– Nincs miért megbocsájtani, asszonyom...
– Én... Én csak azt szeretném, hogy...
– Hagyjad, felség.
– István... – Mária bizonytalanul kinyúlt, hogy megfogja a
nádorispán úr kezét, de aztán jobbnak látta nem túlfeszíteni a húrt.
István, higgy nekem! Ferdinándon nem múlik semmi... Azt teszi, amit
a bátyánk parancsol... Amíg V. Károly császár őfelsége nem érzi
elérkezettnek az időt, hogy Budát megszerezze, addig...
– Addig megszerzi Rómát, megszerzi Prágát...
– István, az ég szerelmére! Nincsen semmi baj! Mi itt Pozsonyban
ki fogunk tartani, amíg kell! Szapolyai gyáva! Csak az időt kell húzni
kicsit! Csak egy kis diplomáciára van szükség! Ferdinánd fivérem
mellett szükség lesz olyan tapasztalt, bölcs hazafiakra, mint te vagy,
István! Csak egy kis türelmet kérek!
Ecsedi Báthory István véreres szemeiben most sértett fény villant.



Nem ismerte korábban ezt az érzést, s most, hogy megismerte, nem
tetszett neki.
– Most megyek, asszonyom! Az urak odalenn, az ebédlőteremben
már türelmetlenek. Mind azt hiszik, hogy órákon belül megérkezik
Ferdinánd őfelsége!
– És a pénz...
– Igen, asszonyom. A pénz. Pénz nélkül nincs háború, nincs
küzdelem, pénz nélkül politika sincsen.
– Szerzek pénzt!
– Honnan?
– Azt még nem tudom. Talán a zsidóktól...
– Néhány hete, hogy kitiltottad őket Pozsonyból, felséges
asszonyom. A házaikat elkoboztattad...
– Mert gyáván elmenekültek a török közeledtének hírére!
Báthory vastag ajka gúnyosan megrándult.
– Ahogy te is Budáról, királyi asszonyom. Hát nem különös tréfája
ez a gondviselésnek? A te házadat is elkobozta a festett király. Te meg
elkoboztad a zsidók házait...
Mária eleresztette a füle mellett a nyilvánvaló sértést.
– A zsidókat megbékítem. Visszakapnak mindent, csak szerezzenek
nekünk pénzt!
– Ezzel magad ellen haragítod a német polgárokat, akik már
beültek a zsidók házaiba.
– Na és? Pénzre van szükségem! A német polgárok minden garast
a fogukhoz vernek! Hát majd szerzek én pénzt a zsidóktól! Értsd meg,
István! Túl kell most élnünk! És túl is éljük! Csak egy kis időre van
szükségünk!
Báthory közönyösen nézett le a törékeny asszonyra.
– Hajlandó vagy tehát segíteni? – kérdezte Mária higgadtan.
A nádorispán úr lassan moccant, nyögve, csoszogva vonszolta
magát az ajtó felé.
– Megyek, asszonyom, áldomást iszom a magyar urakkal.
Remélem, vedelnek majd rendesen, mert mire elő kell állnom a rossz



hírrel, miszerint hiába várják Ferdinándot... jobb, ha nem tudnak
gondolkodni...
Mária arra gondolt, hogy a magyar urak józanul sem tudnak
gondolkodni, de a véleményét most megtartotta magának.
– Köszönöm, István! A fivérem örök életére hálás lesz néked!
– Ha lesz még akkor Magyarország! – morogta Báthory, és a
kifinomult burgundiai, spanyol etikettet félretéve köszönés nélkül
kibotorkált az ajtón.
Habsburg Mária magára maradt.
Homloka lázasan lüktetett, s irracionális módon hajnali álma
jutott eszébe. A vad ölelkezés azzal az izmos, nagytestű férfival. A vad
lüktetés, ahogy beléhatolt...
Az asszony lehajtotta fejét, és rebegni kezdte az Üdvözlégy Máriát.
Bármire szívesebben gondolt volna most, mint arra az átkozott,
verejtékesen gyönyörű álomra; bármire, ami elvonhatja a figyelmét
arról, hogy álmában az a hatalmas, izmos férfi valahogy mégis erőst
emlékeztetett Magyarország nádorára.
2.
Dénes meghúzta magát a cúgos, hideg folyosó végében, ahonnét a
döngő léptű magyar urak egymás után az ebédlőbe léphettek. Oláh
Miklós főesperes úr mellette állt, s kenetteljes képpel fogadta az
érkezőket.
– A nádorispán úr még a királyné őfelségével tárgyal... Nem,
Ferdinánd őfelsége még nem érkezett meg. Csak üljenek le
kényelmesen az urak! Igyanak bőséggel! Máma ünnepelünk!
S a magyar urak így cselekedtek: leültek kényelmesen, és ittak
bőséggel.
Válogatott társaság volt ez már, hisz eljöttek az egyháznagyok is,
kik ritkán látogatták a pozsonyi fogadók csapszékeit. Meghúzták
inkább magukat a rendelkezésükre bocsátott városi házakban,



begubóztak, s várták sorsuk jobbra fordulását. Ott ült egymás mellett,
a hosszú, szúrágta asztal egyik oldalán Szalaházy Tamás veszprémi
püspök, Gerendi Miklós székesfehérvári őrkanonok, Országh János
váci püspök, s néhány alacsonyabb tisztű egyház személy.
Pempflinger István, a királyné kincstartója épp élénken magyarázott
valamit Lengyel János úrnak, az udvartartás vezetőjének, aki már azt
sem tudta, a királyválasztás utáni esti lakomára honnét kerít majd
húst és bort az urak asztalára.
Dénes óvatosan, pipiskedve belesett Oláh Miklós válla felett a
terembe. Igyekezett megjegyezni a neveket s az arcokat, de túl sok
élmény érte, azt sem tudta, hol áll a feje.
– Azt az okos tekintetű, fekete szakállú embert figyeld! – súgta a
fülébe a főesperes úr, mikor észrevette, hogy milyen hévvel
nyújtogatja nyakát befelé. – Ő itt a legfontosabb, s néki van a legtöbb
pénze. Több, mint az egész díszes kompániának együttvéve...
Dénes a fejét ingatta.
– Én csak...
– Jól teszed, fiam, ha igyekszel megjegyezni az arcokat és a
neveket. Szóval az az okos tekintetű, fekete szakállú ember Thurzó
Elek főtárnokmester úr. Arany-, ezüstbányái vannak Körmöc
környékén, s szerte a Felsővidéken, meg rézválasztó kohói, és jól
jövedelmező, eszesen irányított kereskedelmi vállalkozásai. Jeles
család, az egyik Thurzó ugyanis beházasodott a Fugger famíliába,
képzelheted, fiam, mit jelent ez...
– Képzelem...
– A másik oldalán az a savanyú pofa Kristóf úr, a laibachi
hercegérsek. Ő lesz máma Ferdinánd úr fő-főszószólója.
Dénes halványan elvigyorodott.
– Mintha már attól is rosszul volna a hercegérsek úr, hogy egy
levegőt kell szívnia a magyar urakkal...
Oláh Miklós egyetértőn bólogatott, aztán széles gesztussal
tessékelte beljebb az újabb érkezőt, egy óvatos mozgású, fürkész
tekintetű főpapot, kinek homlokán barna foltok virítottak. A főesperes



mély meghajlással köszöntötte őt.
– Már vártunk, püspök úr! Merem remélni, hogy jól haladsz a
műveddel!
A barna foltos homlokú hebegett valamit, aztán tekintete
megakadt Dénesen.
– Haladok, haladok... Hát ez meg ki?
– Szerémi küldte hozzám Fehérvárról – felelte Oláh Miklós.
Segítségemre lesz a kancellária ügyeiben.
– Bene... De azért csak vigyázzunk vele. Könnyen lehet, hogy
kém... – nézett a fiúra szúrósan a foltos homlokú, azzal lassan, kimért
léptekkel végighaladt az ebédlőn, és leült az egyházi személyeknek
fenntartott oldalon, a sor végén.
– Ez Brodarics István szerémi püspök – magyarázta a főesperes úr.
– Mohácsról menekült ez is, alaposan megkergették a kósza
martalócok a hegyekben. Mióta ideért Pozsonyba, éjt nappallá téve
írja a mohácsi csata krónikáját... azt mondja, az utókornak tudnia kell
az igazságot, s okulnia kell belőle.
Dénes elismerően pillantott a püspök után.
– Szívesen elolvasnám...
– Ráérsz vele... Egyes urakkal kapcsolatban még nem dőlt el, kinél
illik vitézséget írni, s kinél ajánlatosabb a mohácsi gyávaságot
kidomborítani... Amint látod, vagy inkább talán érzékeled, nem
minden úr döntötte még el, marad-e Ferdinánd úr pártján, vagy áruló
lesz, mint egyesek...
A szerzetes nem kérdezett vissza. Egyelőre patrónusát sem ismerte
jól, vele próbált zöld ágra vergődni. Merthogy a sárba tiport,
meggyűrt ajánlólevél csakugyan megtette a hatását, de ahhoz, hogy
feladatát jól elláthassa, Dénesnek feltétlen bizalomra volt szüksége
Oláh Miklós részéről.
Odabenn már csaknem mindenki elfoglalta helyét. Ám amíg a
királyné és a nádorispán úr még odafönn tárgyaltak, az étekfogók és a
szolgák nem hozhatták az Auer-ház konyháján elkészített szerény
ebédet. Legnagyobb bánatukra máma igen kevés főtt szarvashúst



tálaltak tárkonyos lében, külön tálkában készítve a nádor úr számára
a szarvaspatából való porhanyós húst, ami tudvalevőleg alkalmatos
orvosság a szívbetegség ellen is. A többieknek meg kellett elégedniük
némi sült vadkanoldalassal, az ezüsttálakba meg csak a Dunából
kifogott halak jutottak, még ha oly pompázatosan voltak is elkészítve:
egy jókora egészben sütött, sáfrányos, sült almával tűzdelt csuka,
szakajtónyi menyhal, kárász, süllő, ínycsiklandó szépségben
pompázva. Sebaj, gondolták a magyar urak s főpapok: ez csak afféle
kóstoló, az igazi lakoma majd a királyválasztó gyűlés után vár rájuk.
Honnan sejthették volna, hogy Lengyel János udvarnok úr épp azért
vakargatja kopaszodó feje búbját, mert sem Fischer polgármester úr,
sem a pozsonyi patríciusok nem óhajtották további hozzájárulásokkal
emelni a mai nap fényét. Márpedig este itt fényes dínomdánom kell
legyen, különösképp, ha megérkezik a várva várt vendég, Habsburg
Ferdinánd őfelsége is.
Mikor már úgy tűnt, több vendég nem jön, Oláh Miklós maga is
elfoglalta helyét Brodarics püspök és Kristóf laibachi hercegérsek
között. Dénes mögötte álldogált, de bizony még a zajos társalgás, az
ide-oda röpködő vaskos tréfák sem voltak képesek elvonni figyelmét a
csaknem elfagyott lábujjairól. Legszívesebben ágyba bújt volna, hisz
szédelgett a kimerültségtől, de mégiscsak itt volt, az események
középpontjában. Figyelnie kellett!
Amikor Oláh Miklós magához intette, előzékenyen a főesperes
úrhoz hajolt.
– Csak az arcokat lesd, Dénes fiam! Nemsokára lejön közénk az
emeletről a királyné és a nádorispán úr. Báthory dühös lesz, bejelenti,
hogy Ferdinánd őfelsége mégsem tudja tiszteletét tenni ma, nélküle
tartjuk meg a királyválasztó gyűlést.
Dénes meglepetten nézett maga elé; honnét tudja ezt Oláh Miklós?
– Szóval, figyeld az arcokat, fiam, és hegyezd a füled! Az érdekel,
ki mit mond, mit súg a szomszédja fülébe, amikor ez kiderül. Érted?
Dénes értette. Nagyon is értette.
Szédült, gyomra émelygett a sok éhezés után, de semmi pénzért



nem cserélt volna most mással: itt volt az ellenséges főúri liga
fészkében, és láthatott, hallhatott mindent.
– Szapolyai? – röhögött az asztalfő közelében Vingárti Horváth
Gáspár rózsapiros orcával, egy nem hallható kérdésre adván épp
választ. – Szapolyai szedett-vedett hordája ide se találna Pozsonyba,
urak! Nincsen mitől reszketnetek! Az a néhány rác kódis, meg
ágrólszakadt, zavaros fejű kisnemes ugyan miféle veszedelmet
jelenthet reánk nézve?
Nevetett, csorba, megfeketedett fogainak girbegurba sorait
mutogatva a többieknek. Az urak egy része vele nevetett, de sokan
egymáshoz hajoltak s izgatottan sugdolóztak bosszús, vagy épp
nyíltan ellenséges arccal.
– Talán nincsen igazam, Révay uram?
A nádorispán úr titkára vállat vont, s rosszkedvűen a fejét ingatta.
– Csuda tudja... Ha most megindulna Szapolyai a seregével, ugyan
hol állana meg? Pozsony nem tarthatná magát. A rácokkal meg a
horvátokkal tán még Bécsből is kikergetnék őfelsége landsknechtjeit.
Alig védi valaki Bécset. Pozsonyt éppenséggel senki. Úgyhogy én
óvatos lennék az ilyen kijelentésekkel, étekfogó úr!
– Elfelejtetted, titkár uram, hogy már úton vannak Ferdinánd
őfelsége zsoldos ezredei?
– Úton – bólogatott sötét képpel Révay Ferenc. – De vajon hová?
Hainburgból hozta a futár a hírt: nyoma sincs arrafelé zsoldosoknak...
Márpedig akkor nem lesznek errefelé sem...
A laibachi hercegérsek a torkát köszörülte, s noha szemmel
láthatóan méltóságán alulinak érezte, hogy ilyen méltatlan vitába
beavatkozzék, mégis felemelte csupa gyűrű, csupa hurka kezét, és
ájtatos képpel szót kért.
– Urak... Ami Szapolyai úgynevezett „seregét” illeti, megbízható
információkkal bírok azok valós állapotáról.
Gyöngyökkel, aranysujtásokkal ékes köntöse zsebéből hétrét
hajtott levélkét bontott elő.
– Egy megbízható szemtanú, őfelsége személyes követe írta a



kancelláriára a következőket Székesfehérvárról, mikoron a fent
említett Szapolyai úr útnak indult onnét Esztergom várába.
Hallgassátok, csak urak!
Az élcelődés, öblös hangú röhögés egyszeriben elnémult, s minden
szempár a laibachi hercegérsekre szegeződött. Az pedig olvasni
kezdett:
„Némely fegyveresének fél saruja, másiknak fél sarkantyúja
hibádzik. Soknak a zsinórja madzagból van. Oldalukon,
tomporukon rozsdás kard, mely rongyos hüvelyéből évek óta ki
nem vonatott. Befedi magát egy nyakba akasztott, ócska pajzzsal,
melynek borítékát és teteje bőrét a moly és az egér már egészen
lerágta. Lova száraz, apró, oldalbordái és csontjai látszanak.”
Kristóf hercegérsek sokatmondó pillantást vetett az egybegyűltekre,
majd a fehér abroszra ejtette a levélkét.
– A követeink jelentése önmagáért beszél... – tette hozzá
fontoskodó hangon. – A bitorló király napjai tehát Isten akaratából...
megszámláltattak.
– No, no! – emelte fel göcsörtös mutatóujját Georg Reicherstorffer
lovag, a királyné fegyveres kíséretének egyik veterán kapitánya. – A
mi derék követeink csupán a Weissenburgba összegyűlt nemesek
kíséretét látták. Annak is csupán egy részét. Én nem becsülném le az
ellenség erejét, urak!
– Kétlem, kapitány úr, hogy az ilyesfajta... – kezdte volna Kristóf
hercegérsek, de a zsoldosvezér leintette.
– Cserni Jován rác vajda tizenkétezer vérszomjas haramiának
parancsol a déli vármegyékben. Ezek most a magyar urak birtokait
fosztogatják, de elég egyetlen parancs, és ideszáguldanak Pozsony
falai alá. Akkor aztán ki állítja meg őket? Bornemissza úr talán? Be
nem engedne minket a vár falai közé, hogy puszta életünket
mentsük... S nem beszéltünk akkor még a Frangepán Kristóf
parancsnoksága alá tartozó sok ezer horvát nemesről, és bán úr



személyes zsoldosairól. Ezek megszalasztották a Fehérvár körül
ólálkodó török sereget is, s most itt csatangolnak a nyugati
határszélen. Egy karnyújtás, és Sopron, Pozsony, Bécs alatt vannak
máris... Ami pedig a Szapolyai úrnak engedelmeskedő magyar nemesi
hadakat illeti... Meg lennék lepődve, uraim, ha legalább tízezer lovast
és vagy kétezer gyalogost ne lenne képes hadba állítani mihamarabb a
mi kedves ellenségünk. Ha kissé megrázza magát Szapolyai János,
nyomban harmincezer bosszúszomjas, dühödt harcost vezényelhet
ellenünk. A mi háromszáz landsknechtünk meg sem próbálna
ellenállni, a legtöbb, amit tehetnénk ebben az esetben, az őfelsége a
királyné Bécsbe menekítése volna.
A magyar urak a fejüket csóválva bámultak maguk elé,
némelyiknek hangosan korgott már a gyomra.
– Kegyelmetek vajh hány zsoldost hoztak magukkal? – kérdezte
Reicherstorffer kapitány. – A korcsmákban és a város szélén jó, ha
ötszáz szedett-vedett kisnemes tanyázik a hóban. Ezekre különben
remekül illik a leírás, amit hercegérsek úr az ellenségről mondott.
Harcértékük a semmivel egyenlő.
Az urak bosszúsan néztek rá, de különös mód ezúttal egyikük sem
tiltakozott.
– Ha nem tudnám, hogy kapitány úr a mi oldalunkon áll
jegyezte meg a hirtelen beállt csöndben Kristóf hercegérsek –, még azt
hihetném, hogy nyíltan Szapolyai vajda ügynökének csapott fel.
– Ellenkezőleg... De kétségtelen, nem szeretem, ha lebecsüljük az
ellenfelünket – vont vállat mosolyogva Reicherstorffer. – A jó katona
felkészül az ellenség erényeiből és gyengeségeiből is; a szájhős
mindenkit lenéz.
A hercegérsek kelletlenül fintorgott.
– Csakhogy, kedves kapitányom, jól tudjuk, hogy őfelsége,
Habsburg Ferdinánd már jelentős katonai erővel közeledik Pozsony
felé, s néhány héten belül megkezdődhet az ország felszabadítása a
festett király dicstelen uralma alól. Úgyhogy semmi okunk nincs arra,
hogy ilyen borúsan...



Ebben a pillanatban lépett be a terembe a zord tekintetű Báthory
nádor, s nyomában Mária királyné.
Az urak talpra vergődtek s fejet hajtottak.
A királyné az asztalfőhöz lépett, s végigtekintett a megjelentek
karéján; arca kifejezéstelen volt, szeme alatt halovány karikák
sötétlettek.
– Isten hozta mindőjüket, drága barátaim! Köszönöm, hogy
ilyen... – tekintete egyszerre elhomályosult, ahogy az alig másfél
tucatnyi férfiembert nézte –, hogy ilyen sokan eljöttek ezen a fontos
napon. Nádor úr!
Báthory odaállt az özvegy királyné mellé, és baljós tekintettel
maga is végignézett a megjelenteken.
– Az ebédet követően átvonulunk a ferences rendház épületébe,
urak, és megtartjuk királyválasztó gyűlésünket. Ősi törvényeink
szerint járunk el, s azt a férfiút fogjuk megválasztani, aki egyedül
képes szavatolni nemzetünk talpon maradását.
Az urak kérdőn néztek rá.
– Mikor jön? – kockáztatta meg a kérdést Brodarics püspök.
Báthory lehajtotta a fejét.
– Őfelsége, Habsburg Ferdinánd, cseh király úr, a mi jelöltünk ma
nem tud jönni.
– Talán holnap?
– Holnap sem.
Az urak nem értették.
– Hanem akkor mikor jő?
– Egyelőre nem jő. Magunk kell, hogy megbirkózzunk a ránk váró
nehézségekkel.
Az arcok elsötétültek. Oláh Miklós kancellár úr sokatmondón
intett a mögötte álló Dénesnek: most figyelj!
S Dénes figyelt. Az elkövetkező percekben mindent megtudhatott
az Auer-ház ebédlőtermében álldogáló urak valódi gondolatairól.
Cinkos pillantások villantak egymásra, sokatmondó tekintetek
szegeződtek a hasonlóképp vélekedőkre, árulkodó fintorok húzódtak a



téli félhomályban. Ferdinánd nem jő. Nem hoz katonákat. Nem hoz
pénzt.
– S akkor mi lesz velünk?
– Ki védi meg Pozsonyt?
– Ki védi meg Bécs városát?
– Mi lesz a birtokainkkal?
– Mi lesz a megígért tisztségekkel?
Báthory felemelte kezét és belebömbölt a kusza hangzavarba:
– Eléééééég!
Egyszeriben mindenki elhallgatott.
– Mitől féltek? – A nádorispán úr villámló szemmel nézett az
urakra, oly számonkérőn, mintha maga is komolyan gondolna minden
egyes szót: – Szapolyai seregétől féltek? Nem jő az se! Minek legyenek
itten Ferdinánd őfelsége landsknechtjei, ha nem fenyegeti veszély
Pozsonyt? Fizetnétek hiába a zsoldjukat? Ugye, nem? Tudjuk, hogy
Szapolyai gyáva féreg! Nem mer támadni! Reszket Esztergom vastag
falai között. Néktek sincs tehát mitől tartani! Készülnünk kell, hogy
amikor őfelsége, Ferdinánd úr majdan elérkezettnek látja az időt,
mind készen álljunk a nagy munkára...
Az urak lapos pillantásokat vetettek egymásra.
– S addig? – kérdezte elárvult hangon Lengyel János. – Addig mi
lesz velünk? Miből fizetjük ezt a néhány kósza landsknechtet? A ma
esti vacsorát? A holnapi ebédet? Miből élünk addig, nádorispán
uram? Birtokainkban Szapolyai emberei ülnek!
A többi urak komoran néztek maguk elé.
– S ha Szapolyai mégsem oly gyáva? Ha ide találna tolakodni pár
ezer ráccal? Miért nem most jő őfelsége? Miért nem most küld
zsoldosokat? Hát nem is oly fontos néki Szent István koronája?
Báthory István lehajtotta üstökét.
– Fontos néki. De más most fontosabb.
Sűrű csend támadt ezekre a szavakra. Az urak nem hittek a
fülüknek: más most fontosabb?
– Köszönöm, nádor úr! – törte meg a csendet idegesen Mária



királyné, mert nem tetszett neki Báthory túlzott őszintesége. – Hogy
időt nyerjünk, vonuljunk át a ferencesek rendházába. Gyorsan
megleszünk a királyválasztó gyűléssel. Az ebédet addig melegen
tartják szakácsaim.
Az uraknak már igazán mormolni sem volt kedvük.
Dénes csöndesen figyelte, hányan hajolnak össze csalódottan,
hányan pusmorognak epés képpel egymás fülébe. Meg mert volna
esküdni, hisz látta az arcokon, ki lesz úton reggelre Esztergom felé,
hogy Szapolyaihoz törleszkedjen nagy bűnbánóan.
– Igyekezzünk, urak! Igyekezzünk!
S az urak bosszúsan feltápászkodtak az asztaltól. Mégse lesz elébb
ebéd. A királyválasztás meg tudvalevőleg eltarthat hosszú órákig...
Nádasdy Tamás úr, Ferdinánd őfelsége személyes követe s
legbelsőbb bizalmasa szúrós tekintettel figyelte az
elégedetlenkedőket.
– Előbb a haza ügye! S csak aztán a mulatság!
– Mulatság? – nézett rá őszinte értetlenséggel Brodarics püspök.
Miféle mulatság? Hát nem látod, Nádasdy? Itt már a haláltánc
kezdődik... Nem lesz itt mulatság soha többet...
Az urak pusmogva csoszogtak ki az Auer-házból a havas,
sármocskos pozsonyi utcákra. Báthory nádort vitték elöl
gyaloghintón, mert nem bírt már lábra állni. Utána hömpölyögtek a
magyar és horvát urak a ferences rendházba, hogy megválasszák
magyar és horvát királynak a még mindig Innsbruckban rostokoló
Habsburg Ferdinándot, aki nem tudott se magyarul, se horvátul, de
még németül se.
3.
Dénes tanácstalanul várta, hogy az üres ebédlőben egyedül maradó
Oláh Miklós jöjjön végre. A főesperes úr azonban magába roskadva
ült ott, s bámulta a makulátlan fehér abrosz gyűrődéseit.



– Mi nem megyünk? – kérdezte halkan a fiú.
– De igen, megyünk.
– Nem érzed jól magad, uram?
Oláh Miklós a fejét rázta, aztán megdörzsölte véreres szemeit.
– Nincs semmi baj, fiam. Csak elgondolkodtam kicsit. Tudod...
néztem ezeket az embereket. Magyarország főurait... A főispánokat,
főrendeket, főpapokat... Mint a megszeppent gyerekek... Mint az
éhező, koncra leső kódisok, egytől egyig.
Dénes lehajtotta a fejét.
– Mohács után nem csoda...
– Mohács után nincsen tán büszkeség? – a főesperes úr nyögve
feltápászkodott. – Mohács után nincsen tán egyenes gerinc?
– Úgy véled, uram, azoknak lehet igaza, akik Szapolyai úr mellett
állanak? Akik a másik párton vannak?
– Ördögöt! Szapolyai egy hitvány szájhős. Ismerem jól. A nemzetet
csak olyan erős egyéniség menthetné meg mostan, mint amilyen az én
kedves rokonom, Mátyás király volt. Vagy mint Hunyadi János. Most
erőre, elszántságra és határozottságra lenne szükség. Édes fiam, én
minden ízemben őfelsége, az özvegy királyné híve vagyok. Hiszem,
hogy a magyar hazát csak a Habsburgok aranya és fegyvere mentheti
meg... De Istenemre, mégis, ha Szapolyaiba csak egy csöppnyi
bátorság szorult volna... Ha csak egy szemernyi akarata volna annak
a hitvány senkiházinak... Én magam állnék melléje legelsőnek...
Dénes habozott egy pillanatig, aztán csak kibökte:
– Szapolyai úr legalább magyar...
– Az igaz... – mormolta Oláh Miklós. – Magyar. De tudod, Dénes
fiam... Az kevés... Az most már... Mohács után édes kevés... Meg
aztán...
Felnevetett, kihúzta magát.
– Meg aztán fiacskám... Ki itten igazán a magyar?
– Hát bizonyosan nem Habsburg Ferdinánd!
– Ebben igazságod van, fiam. Ferdinánd német. Illetve német a
fészkes fenét! Németül egy szót sem beszél. Csak spanyolul tud meg



franciául. Nem német az, hanem Habsburg. A Habsburgoknak nincsen
már nemzetségük, nemzetek fölé emelkedtek rég... Aztán meg...
Szapolyai magyar, azt mondod? Ördögöt! Bosnyaországi rác
nemzetségből való a drágalátos Katalin vajda... Ki a magyar? Én oláh
vagyok, a nevem is Oláh...
– Te, uram, a nagy Hunyadi-házhoz tartozol...
A főesperes úr kimerülten legyintett.
– A nagy Hunyadi-házhoz... Hát hogyne... Ahogy engem, őt is
Oláhnak hívták... Oláh Jankónak. Tudtad ezt?
– Tudtam, uram.
– Szilágyi Erzse asszony meg úgyszintén bosnyaországi Garázda
nemzetségből vette származását. Ki itten a magyar, drága fiam?
Lassan mink is elkeveredünk a vérünkkel.
Dénes udvariasan utat engedett a főesperes úrnak a kijárat felé.
– Néhai Vitéz érsek úr szerint magyarnak lenni nem vér kérdése...
Magyarnak lenni büszke gyönyörűség...
Oláh Miklós úgy nézett rá, mintha a fiúnak teljesen elment volna
az esze.
– Büszke gyönyörűség?
– Az, uram.
– Mohács után?
– Mohács után annál inkább! S ha ezerszer ver is minket a sors,
ezerszer is annál inkább!
A főesperes úr magában, halkan nevetett.
– Furcsa egy szerzet vagy te, fiam. Menjünk mostan! Le ne késsünk
a nagy királyválasztó gyűlésről... Az urak igyekezni fognak, meglásd!
Fenemód éhesek lesznek, mire a mise véget ér!
4.
Dénes vacogva, sajgó, elfagyott lábával a havat túrva követte a
kancellár-főesperes urat a ferences rendházba. Ott még hidegebb volt,



mint odakinn. Lélegzetük fehéren párállott a félhomályos falak közt.
– No, most fogsz csuda dolgokat látni és hallani, Dénes fiam!
Tartsad nyitva a szemed, s a füled!
Dénes szédelgett a kimerültségtől, a hidegtől és az éhségtől.
De leginkább attól a látványtól ájuldozott, ami a jégveremhez
hasonlatos rendház folyosóján fogadta.
Mert a folyosó végén ott vigyorgott szakadt halotti gyolcsaiban és
oszló hússal, iszonytató rémalakként Giovanni da Capistrano atya,
kinek porló hamvait nemrég szórták egy pozsonyi kút mélyébe a
királyné zsoldosai.
– Mit csodálkozol? – kérdezte a rég eltávozott szerzetes kaján
vigyorral. – Azt hitted, megszabadultál tőlem?
Dénes reszketve körbepillantott. Néhány, a rendház nagyterméből
kiszorult nemes úr ácsorgott az ajtóban, de szemlátomást tudomást
sem vettek Capistrano atya nyugtalanítóan valóságos alakjáról.
A rémség lassan csoszogva, harákolva közeledett Dénes felé.
– Meg fogod érteni, fiacskám, hogy mindaz, amivel a szép
öregember traktált, mindaz, amit megpróbált elhitetni veled, merő
ostobaság és szánalmas félremagyarázás. Az igazságot egyedül tőlem
fogod megtudni. Egyedül tőlem...
– Hagyj békén... – Dénes fogai vacogtak a hidegben. – Te már nem
élsz... Rég halott vagy... Távozz az élők közül...
– A holtak jó mesemondók! – vihogott a szerzetes. – Sőt a holtak
csak igazán a szavahihető mesemondók. Mert vésd a fejedbe,
legtöbbször nem lehet tudni, hol kezdődik a mese, s hol végződik a
valóság...
Dénes nekitámasztotta hátát a hideg kőfalnak.
Odabenn a díszteremben elhalkultak az orgona utolsó akkordjai.
Az ünnepi mise véget ért.
A halott szerzetes letelepedett Dénes mellé, s folytatta történetét...
5.



RIGÓMEZŐ, TÖRÖK BALSZÁRNY, TÖRÖK BIRODALOM,
A. D. 1448. MINDSZENT HAVÁNAK 18. NAPJA, DÉLTÁJBAN
Legtöbbször nem lehet tudni pontosan, egy csata mikor kezdődik el.
Hogy a rigómezei ütközet mikor indult meg valójában, utóbb nehezen
tudták a benne részt vevők eldönteni. Néhányuk szerint már előző
nap, a szultáni sírdombért vívott összecsapással megindult a harc,
hisz több száz áldozat árán tudták csak a magyarok elfoglalni – az
már valóságos csata volt. Mások szerint Hunyadi lovasrohamával
kezdődött a rigómezei ütközet, lévén, az is több száz áldozattal járt.
Ám ezután mindkét fél visszavonult állásaiba, és megvárták a másnap
reggelt.
Eliez bég elviselhetetlen hosszúnak és félelemtelinek élte meg
ennek a reggelnek minden percét. Később jól emlékezett az első
gyilkos nyílzáporra. Szíve a torkában dobogott, erei lüktettek a torkán
és homlokán, amikor a ruméliai hadtest előtt nyargalászó sok ezer
akindzsi kilőtte első sortüzét. A nyílvesszők suhogva, baljós zúgással
röppentek fel a tompa őszi égboltra, hogy aztán zúgva csapódjanak be
az engürúszok sorai közé. Csattogtak, csikorogtak a nyílhegyek a
páncélokon, pajzsokon, sisakok vasán, némelyik szerencsésen húsba
sercent, csontot roppantott a vértek eresztékei között.
Az akindzsik vérszomjas üvöltésére a messzeségből a keresztény
ágyúk dübörgése válaszolt, de a roppant kőgolyók ártalmatlanul,
tompa puffanással csapódtak a Sitnica árterébe. Az izgalom átragadt
az egész hadseregre, Murád hét mérföld hosszan elnyúló
ármádiájának minden egyes katonájára.
– Készüljetek, fiaim! – üvöltötte hátra Evrenosz bég, a zöld
köpenyes szpáhik ezredének parancsnoka.
Eliez szíve majd kiugrott a helyéről.
Kezdődik...
Most csakugyan elkezdődik...
Újabb nyílzápor szökkent az égboltra, de az akindzsik oly
szertelenül lődöztek, hogy az ellenséges sorokban alig tettek kárt.



Valahol a szultáni állások felől feldübörögtek a harci dobok, és
kacskaringós dallammal megszólaltak a furulyák, a csimpolyák, a
kürtök, éles, fülsiketítő hangon szólítva harcba az igazhitűeket.
– Pajzsok! – üvöltötte Evrenosz, és kis kerek pajzsát mellkasa elé
emelte. – Lándzsák!
A szpáhi ezred harcosai előreszegezték lándzsáikat. Két sorban
álltak fel, roppant hosszan elnyúlva a Sitnica árterén; tőlük jobbra a
thesszáliai lovasság veterán harcosai ugyanebben a pillanatban
szegezték előre kopjáikat, balra Halil nagyvezír személyes
parancsnoklata alatt álló edirnei szpáhik ismételték a mozdulatot.
Újabb ágyúk morajlottak fel az engürúszok megerősített tábora
felől, és Eliez bég úgy látta, ezúttal a kőgolyóbisok véres rendet
vágtak a túlságosan előrenyomuló akindzsik sorai között.
– Készüljetek!
Az üvöltés immár az elviselhetetlenségig fokozódott, mintha nem
is a torkokból tört volna fel, hanem a föld mélyéből. Az izgatottság
átragadt mindőjükre, lovaik idegesen rúgkapáltak álltó helyükben. De
még várni kellett. Elébb az akindzsik lendültek támadásra.
S abban bizony nem volt köszönet!
Az októberi égen fekete rajokban suhogtak a nyílvesszők, immár
mindkét oldalról. Zizegés, zúgás, fémes csikordulások, csattogás;
pajzsok ezrein kopogtak, akár a vetést elverő jégeső fehér ménkövei.
A szpáhi tisztek tovább nógatták az akindzsiket, s az alatt a
néhány perc alatt, amíg a lelkes roham el nem érte az engürúszok első
sorait, az üvöltés és a földet remegtető patarobaj elhitette a
törökökkel, hogy ez a lendület talán el is söpri a keresztény
jobbszárnyat.
De nem így történt.
Ahogy a balkáni gyülevész had hullámai belecsaptak a szultáni
sírdomb lábától a Lab-patak partjáig elnyúló magyar sereg tömbjébe,
fülsiketítő fegyvervascsörgés támadt. Kardok, szablyák csaptak össze,
csattogtak pajzsokon, csilingeltek összecsókolódzva. Lándzsák
roppantak és törtek szilánkokra, lovak hörgése, sebesültek



fájdalomkiáltása visszhangzott a felvert porban. Zúgtak, csikordultak
a harci fejszék, csatabárdok, tompán puffogtak a láncos buzogányok.
A nyílvesszők még sziszegve hullottak az égből, mint megannyi
mérgezett fullánk, becsapkodva a keresztények közé, fémes
csikordulással, förtelmes hús-sercenéssel.
– Már futnak is! – legyintett az Eliez bég mellett álló szpáhi.
Nézzétek! Iszkolnak a tetvesek!
Valahonnan a keresztény sereg állásaiból számszeríjászok vették
célba a magyar falnak ütköző akindzsiket; a rövid nyílvesszők
iszonytató erővel csapódtak a páncélt nem viselő harcosok testébe.
Üvöltés, jajgatás, lovak prüszkölése és fújtatása, csontok borzasztó
reccsenése jelezte a találatok pontosságát. A pajzsok egymásnak
csattantak, záporoztak a szablyacsapások, öblös rikoltások, szilaj
üvöltések, elfojtott káromkodás kavargott, török, magyar, horvát,
oláh és cseh szitokszavak röpködtek a levegőben.
Aztán a következő pillanatban már tisztult is a kép. A magyar
jobbszárny megmoccant és játszi könnyedséggel taszította el magától
az akindzsik tömegét. A balkáni horda bősz elhatározását fejvesztett
menekülés váltotta fel, amit a szpáhi tisztek sem tudtak
megakadályozni. Előbb csak a számszeríjak vesszei osztogatták
szaporán a halált, aztán a magyar sorok könnyűlovasai csaptak össze
kegyetlen elszántsággal velük. A könnyűlovasok azonban kürtszóra
fegyelmezetten szétnyíltak, és mögülük, vagy százöles mélységből
feldübörögtek Losonczi Benedek és Szilágyi Mihály páncélos
dandárjainak harci paripái.
No, most aztán megmoccant a talaj alattuk! Mit megmoccant...
megremegett, egész a föld gyomráig!
A magyar páncélos lovasság eleinte lomhán lendült támadásra,
eleven acélfalként hullámozva a szürke mező felett. Prüszköltek a
lovak, de mámoros örömmel nyújtották meg mozdulataikat
hatalmas földdarabok repkedtek a patáik nyomán, fújtatva, zihálva
inaltak mind gyorsabban. Megfeszültek izmaik, nyakuk megnyúlt,
ahogy nyergükben a talpig vas, iszonytató súlyú lovagokkal



előrelendültek az ellenség felé.
6.
– Errefelé tartanak! – szakad fel önkéntelenül a kiáltás Eliez torkából.
A mellette várakozó szpáhi rosszallón rávillantja tekintetét.
– Kapaszkodjatok a pajzsotokba, testvéreim!
Minden olyan hirtelen történik, hogy a zöld köpenyes szpáhi ezred
katonáinak arra sem marad ideje, hogy felmérje az ellenséges
támadóék erejét, kiterjedését. Az akindzsik némán, lovaik nyakára
borulva száguldanak hátra, jókora kitérővel kerülve el a felsorakozott
szultáni haderő sorait. Inkább oldalt hagyják majd el a csatateret,
egyenest a Lab-patak vize és a hegyek felé véve az irányt, páni
félelemmel, utolérhetetlen igyekezettel.
A harcteret mindjobban kitöltő, mind gyorsabban vágtató magyar
vértes hadsor most már egyenest a hosszan elnyúló szpáhi sorok felé
robog. Eliez vére hevesen lüktet, mintha szíve egy ritmusra dobogna a
mindenhonnét visszhangzó harci dobok dübörgésével.
– Felkészülni! – harsogja Evrenosz bég, és lovával önkéntelenül
befarol a többiek közé. – Támadás!
Szablyája megvillan, de a porfelhő a következő pillanatban el is
takarja. A szpáhik sora meglódul, előreszegezett lándzsákkal – előbb
lépésben, aztán vágtára kapva dübörögnek neki a kiszélesedő
mezőnek.
Az égen egyszerre sötét felleg kúszik a napkorong elé. A tompa,
szürke fény elkomorul, s jeges szél süvít keresztül a síkságon.
Üvöltés...
Patadübörgés...
Harci dobok, kürtök, sípok kakofóniája...
– Allah u akbar! Allah u akbar! – süvöltik teli torokból az elöl
nyargalók.
Szemközt hullámzó vashenger száguld feléjük feltartóztathatatlan



erővel, összefüggő fémfalként, gyilkos kopjahegyeket rájuk szegezve.
– Krisztus!
– Jézus! Jézus!
A levegőben még kósza nyílvesszők suhognak, s amikor Eliez
éppen vágtára fogja lovát, egy engürúsz nyílvessző sziszegve koppan
kerek pajzsának. A férfi érzi az ütést, s szeme sarkából látja, ahogy
egy másik nyílvessző belecsap egy közelben vágtázó szpáhi
mellkasába. A lovast mintha láthatatlan erő vetné hátra nyergében:
üvöltve lefordul a mögötte érkezők patái alá.
– Allah u akbar! Allah u akbar!
A zöld köpenyes szpáhik több sorra bomlanak, tömbbe
rendeződnek, de alakulatuk még így is jóval szélesebben terül el a
középütt feléjük robajló páncélos soroknál. Ahogy Eliez nézi
kibontakozásukat, egyszeriben arra gondol, hogy bárhol szívesebben
lenne a világon, mint itt. Nem gondol már a dicsőségre, nem gondol a
győzelemre, nem hajtja vérszomj; csak vágtat tovább halálra váltan,
mert a többiek is vágtatnak, és azon kapja magát, hogy velük üvölt,
teli torokból. Kiveri a jeges veríték, remeg minden porcikája, a
gyomra vészesen kavarog, de azért csak vágtat, szorítja a gyeplőt, a
kopja nyelét, ráhajol a ló nyakára, érzi szegény pára habzó zihálását,
szinte még tüdeje sípolását is hallani véli. Száguld a többiekkel,
elmosódik körülötte a külvilág valamennyi körvonala. Valahogy az
első sorba szorult, sokan mögé soroltak be; együtt üvölti a többiekkel
érces hangon, pedig legszívesebben nyüszítene:
– Allah u akbar! Allah u akbar!
A mező végtelen kiterjedésűvé tágul, az ég összeszűkül, mindent
kitölt a félelem.
Halál...
Ez itt a halál... Pusztulás...
Eliez lehunyja a szemét, nem akarja látni, milyen közel vágtatnak
a vasba bújt ördögök, nem akar tudomást venni arról, hogy pompás
arabs peje egyenest a pusztulásba ragadja, nekiszáguld ennek a
feléjük hullámzó, iszonytató acélfalnak, ami menten felaprítja,



felökleli, belét ontja, miszlikbe szabdalja, földbe tapossa...
– Allah u akbar! Allah u akbar!
Amikor résnyire nyitja szemét, szíve megdermed a rémülettől.
Itt vannak...
Irtóztató robajjal hullámzanak...
Látja az előrenyargaló engürúsz katonát: éjfekete páncélján fehér
kereszt, acélsisakja szűk nyílásán mintha perzselő szembogár rőt
fénye keresné első áldozatát.
A páncélos lovag egyenesen feléje tart, már kitölti beszűkült
látóterét, nekiront, megállíthatatlan lendülettel.
S szerte, széles karéjban a magyar vértesek első hulláma
ércfolyamként belecsapódik a ruméliai hadtest soraiba. Fülsiketítő
fémcsikordulás, fegyvervasak csattogása, fejszék, csatabárdok
zuhogása jelzi az egymásnak roppanó hús és vas tömegét.
A lendület megakad ugyan, akadályba ütközik a fémhenger, de a
fém ereje hamar győzedelmeskedik a hús sokaságán, szinte sodorja,
nyomja magával a kétségbeesetten egymásba gabalyodó ló- és
embertömböket, vérrel olajozva az egyetlen masszává sűrűsödő hús
és vasszörnyeteg mozgását. Ahol a massza két alkotóeleme találkozik,
motollaként járnak a pallosok, szablyák, fejszék, bárdok, buzogányok,
csépelnek, vagdosnak, döfnek, öklelnek, zúznak, a gyenge emberi hús
foszlik, a csont recsegve enged utat a súlyos acélfegyverek göbjeinek,
éleinek. Szövet és hús, vas és vér préselődik össze a porfelhőben, aki
aláhull, mintha máris a poklok fenekére süllyedne; aláhull a
rúgkapáló lópaták tengerébe, azok zúzzák, tapossák tovább, megint
csontokat recsegtetve, húst préselve a mező füvébe, szomjas földjébe,
éjsötétségbe borítva a kihunyó tudatot.
A vér...
A vér bűzös patakokban zubog, fortyog a porban, szertefröccsen,
fegyvervasak éleit ragyogtatja rubinvörös tűzfénnyel.
Verejték, félelem bűze, vérszag és húgyszag, a lovak súlyos párája,
pofájukból csorgó hab, riadt tekintetek fehérje, por, por, rémület és
por...



És elviselhetetlen hangzavar...
Üvöltés, nyerítés, prüszkölés, szitkozódás, átokszavak...
Erő, lendület, felfoghatatlan erőszak...
És fájdalom.
A fájdalom tombol, az egymásnak osztogatott pokoli sebek, a
vágások, a kiomló belek, bezúzott koponyák, pallossal átszúrt hús
kínja, a gyötrő iszonyat, az elhulló, földre zuhanó férfiak agóniája, a
halálban magára hagyott, összeszűkülő tudatú harcosok
felfoghatatlan, elképzelhetetlen találkozása, végső szembesülése a
legrosszabbal, ami anya szülte emberi lényre várhat.
Az elviselhetetlen fájdalomra...
A gyötrelemre...
Akik aláhullnak, egyszeriben megvilágosodnak. Megszűnik
számukra a jelentősége a csatának, szultánnak, királynak,
bajtársaknak. Csak a kín marad, annak a kései felismerése, hogy nem
lett volna szabad idejönni, valahogy el kellett volna kerülni ezt az
egészet, életben kellett volna maradni, élvezni a napsütést, az ételt, az
italt, az ölelést, a csendet.
De késő, alázuhanó paták tapossák a nemlétbe az utolsó
pillanatban megvilágosodottakat fájdalmukkal, kétségbeesésükkel
együtt, belepréselve a kemény kosovói földbe álmaikat, szerelmeiket
és reményeiket.
Itt a vas uralkodik, a vér szolgál.
Pillanatonként tucatjával múlnak el, hullnak alá, vesznek oda, és
az egybefonódó hús- és vastömbök tovább görgetik egymást erre-arra.
A vas uralkodik, a vér szolgál.
Rigómező földje nyeldekli a frissen zubogó, lelkesült embervért.
7.
Eliez utóbb úgy meséli majd a csata eseményeit, hogy „akkor azt
tettem, akkor így cselekedtem, megfordítottam a lovamat, lehajoltam



a csapás elől, odasújtottam neki, vágtattam előle, felrántottam a
pajzsomat, feléje oldalaztam...” És így tovább. A valóságban nem így
történt semmi annál az első rohamnál.
Eliez, akár a többiek, csupán megélik a csatát, nem cselekszenek,
vagy csak ritkán tudatosan, többnyire ösztönös kapkodással,
félelemből vagy zsigeri indulatból teszik, amit tesznek. Sodródnak az
árral, a tömeggel, és igyekeznek életben maradni.
A magyar páncélos sorok több száz ölnyire lökik vissza a ruméliai
hadsereg irtózatos sokaságát, erővel, lendülettel. A sorok persze
megbomlanak, több ékszerű kitüremkedés tör előre, megelőzve a
sereg zömének tömbjeit. A könnyűfegyverzetű szpáhik derekasan
állják ugyan a csapásokat, de megállítani nem tudják ezt az
ércfolyamot. Akad, ki megfut, egész csapatrészek illannak el a biztos
halál útjából, s csak a legderekabb ezredek veszik fel a harcot Szilágyi
és Losonczi vaslovagjaival. Ezek közé az egységek közé tartozik a zöld
köpenyes szpáhik csapata, és Evrenosz bég halálmegvető bátorsággal
állja útját az egyik előretörő vaséknek.
Eliez, az előző napi párviadal bajnoka kétségbeesetten
kapaszkodik lova nyakába, lándzsája az első összecsapáskor eltörött, s
épp csak annyi ereje maradt, hogy szablyáját elővonja. Sodródik
egyre a többiekkel, oldalvást egy népesebb engürúsz páncélos
csapattal összeakaszkodva. Nem ő áll a véresebb oldalon, de a vértes
ördögök pillanatok alatt felaprítják a köztük, s közte
szerencsétlenkedő szpáhikat. Egy hatalmas csatapallos csattan döngve
Eliez kerek pajzsának, hogy az ifjú karja szinte leszakad a csapás
súlyától és a nyomban utána belehasító iszonytató fájdalomtól.
Odakapja tekintetét, de nem látja, melyik gyaur sújtott reá. Látja
viszont, hogy egy óriási, fekete csatamén ágaskodik fel oldalt
rúgkapálva, egyik patájával csaknem szétzúzva koponyáját.
Eliez verejtékezve odébb sarkantyúzza hátasát, de az
összetorlódott, véres forgatag az útját állja. Moccanni sem tud.
Fuldoklik. Vak rémület lesz megint úrrá rajta, füle mellett elzúg egy
buzogány, későn emeli behorpadt pajzsát. Valaki közvetlen közelről



ráüvölt, de hirtelenjében azt sem érti, törökül vagy magyarul; a
következő pillanatban már kacagás visszhangzik a pajzsok fémesen
kongó felületei között. Ki nevethet egy ilyen véres mészárszéken?
Miféle elmeháborodott kacag ilyen kísérteties hangon?
– Allah u akbar! – kiáltja rekedten Eliez, de maga is hallja, milyen
szánalmas rikácsolás tör fel torkából.
Széjjelcsap szablyájával, mintha valamit érne is az acél, sziszeg a
hús, de hogy kié, azt nem látja. Lova nyihog, eszeveszetten hányja
veti magát a tömegben. Zihálás, rekedt ordibálás, fémcsengés dühödt
orkánja veszi körül, szeme előtt szikrák táncolnak, színes karikák
örvénylenek.
Mintha nem is itt lenne. Mintha rémálom kavarogna körülötte.
Csak a fájdalom jelzi, hogy nagyon is valóságos itt minden. A vállába
kín mar: szeme sarkából egy szpáhi szablyáját látja visszahúzódni.
Dühödten arra sújt, pengéje megakad valamiben. Egy gyaur lovag
sisakja kong; a férfi felhorkan és saját nyelvén szitkozódva ököllel sújt
Eliez felé.
Az ifjú bég nem hisz a szemének; a vaskesztyűs ököl rácsap a
tarkójára, s ő egy szempillantás alatt megroggyan tőle, valami reccsen
a gerince felső szakaszán.
Odakaszál, de pengéje sikoltva lecsúszik a lovag bordapáncélján.
A fejük felett bömbölve visszhangzik az ágyúk robaja. Döng a föld a
közelben, mintha óriások őrjöngenének pokoli jókedvükben.
– Vissza! Vissza! – ordítja valaki törökül.
A vérgőzös mulatságban tobzódó hús- és vastömeg arrébb
hömpölyög: eleven testek feszülnek eleven testeknek, miközben sűrűn
arat a halál, hullnak a lekaszált testek a paták alá, hogy azok
préseljék bele őket a mind vörösebb talajba.
– Vissza mindenki!
Eliez megkönnyebbülten észleli, hogy a tömeg magával ragadja őt
is, viszi, sebesen. Meglódulnak körülötte, s néhány pillanatra még a
vaspáncélos dzsinnek is eltűnnek a szomszédságából. Csupa szakadt
göncű, csapzott, véres képű szpáhi... Ezek itt a thesszáliai lovasság



deli vitézei... Allahra, mint megannyi pokolból visszatért ördög...
Lova magával ragadja, vágtat elnyúló testtel, alig győz
megkapaszkodni a nyeregkápában. Szablyája a csuklójára szíjazva,
pajzsa fájdalmasan csapkodja bordáit.
Hideg szél süvít arcába. Ez jó... Lehunyja egy pillanatra szemét,
de mikor kinyitja, veresbe öltözik körülötte minden. Vér csorog
homlokából a szemébe. Megrázza üstökét, ám sisakja oly fájdalmasan
szorítja koponyáját, hogy rögvest megbánja a könnyelmű mozdulatot.
Vágtatnak vagy ezren, vegyesen, több csapat lovasai, nyomukban
az ellenséges vastömbök. Néhány öllel arrébb népes szpáhicsapat
nyargal velük szemközt üvöltve, szablyák százait villogtatva. Kitérnek
az útjukból, csapjanak csak neki a vasfalnak ők is, majd
megtapasztalják, miből van az!
– Erre, fiaim! Erre! – Evrenosz bég rúgtat elébük, vonásai
fegyelmezettek, kemények. – Ott, a fák alatt fújjátok ki magatokat,
aztán vissza, nekik megint!
Eliez nem hisz a fülének.
Vissza?
Megint?
Kivonják magukat a tömegből, s Eliez hiába nyújtogatja a nyakát,
sejtelme sincs, hol vannak, a csatatér melyik részén. Valami víz
csordogál arrébb, de miféle víz az? Hisz vörös, akár a vér...
Vérpatakká duzzadt a Lab vize, forr, fortyog a kiontott férfivértől.
– A többiek? – kérdi levegő után kapkodva a szpáhi, aki a csata
elején Eliez jobbján állt. – Hol vannak a többiek?
A bég vállat von.
– Elsodródtak tőlünk... Még a legelején...
Körülöttük más egységekből ideszakadt csoportok lihegnek,
szemmel láthatóan hálásak Allahnak, hogy túlélték az első
összecsapást. Erőt gyűjtenek, itt néhányan Karadzsa pasa fiai közül,
amott a thesszáliai lovasság büszke harcosai...
– Jól harcoltál, efendi! – mondja elismerően a szpáhi saját
csapatából, és Eliez tudja, hogy a dicséret főképpen az aranyláncnak



köszönhető, és ha társa túléli a csatát, másoknak is el fogja mondani,
milyen vitézül helytállt Baresat aga fia Eliez bég Kosovo Poljénél.
– Fújjátok ki magatokat, fiaim! – zihálja Evrenosz bég, és megtörli
homlokát. – Nemsokára visszacsapunk nekik!
Eliez csodálkozva konstatálja, hogy senki sem tiltakozik. Szíjaikat
húzzák szorosabbra, hátasaikat nyugtatgatják, és alaposan szemügyre
veszik fegyvereik kicsorbult élét. Néhányan halkan fohászkodnak, a
Korán ideillő szúráit mormolják, mások komoran bámulnak maguk
elé, szablyáik markolatát szorongatva.
A csata néhány száz öllel odébb hullámzik, eszeveszett dühvel.
Eliez figyelmét nem kerüli el, hogy immár a ruméliai hadtest szpáhi
ezredei nyomulnak neki a mind fáradtabb engürúsz vastömböknek;
fürgébbek, könnyebben mozognak náluk, lecsapnak, és már
száguldanak is tovább, a következő lecsap, s már ott sincs ő sem. Az
engürúsz lovasok mind nehézkesebben mozognak, némelyik emelni is
alig bírja vasba göngyölt kezét.
– Ne feledjétek! – kiáltja Evrenosz. – Közel kerültök hozzájuk, egy
döfés, egy csapás, és már húzódtok is vissza. Villámgyorsan rá a
következőre, döfés, csapás, és el onnan! Ha nagyobb erővel ránk
nyomulnak, azonnal visszavonulunk! Értitek, fiaim?
A szpáhik bólogatnak, szemükben újra harci láz ég.
– Pajzsok! – üvölti bőszen Evrenosz. – Szablyák!
A szpáhik elszántan készülnek, a lovak idegesen prüszkölnek,
mintha tudnák, hogy ismét bele kell rúgtatniuk a véres forgatagba.
– Indulás!
Eliez oldalra pillant; a fák árnyékában legalább ötszáz szpáhi
sarkantyúzza meg paripája véknyát. Széles ívet leírva vágtatnak
vissza, a forgatagba. Vissza a mezőre, ahol dúsan arat a halál.
8.
RIGÓMEZŐ, MAGYAR HADKÖZÉP, TÖRÖK BIRODALOM,



A. D. 1448. MINDSZENT HAVÁNAK 18. NAPJA, DÉLUTÁN
Hunyadi gondterhelten figyeli a jobbszárnyon tomboló összecsapást.
Egyelőre minden pontosan úgy történik, ahogy történnie kell, a vezér
mégsem nyugodt. Az akindzsik – ahogy arra számítani lehetett – nem
sok gondot okoztak: megfutottak, amint a páncélosok sorai
elődübörögtek helyükről. Szilágyi Mihály és Losonczi Benedek
bandériumainak rohamát a szpáhik most sem képesek feltartóztatni.
Hunyadi nemegyszer látta, hogyan gázol át a vértes seregtest a
könnyűlovas szpáhikon, hisz ez történt Várnánál is a jobbszárnyon, a
balszárnyon... A hadközép rohamainál...
Hanem mostan már az számít leginkább, sikerül-e az
érchengernek végképp letipornia ezt a végeláthatatlan sokaságot. Az
idő a kulcsa mindennek. Az emberek talpig vasban hamar elfáradnak.
Előre kell nyomulniuk, meg kell szalasztaniuk a ruméliai hadtestet
minél hamarabb. Néhány órán belül át kell törniük a legvitézebbül
küzdő török sorokat, mert ha nem...
Magyarország kormányzója tudja, hogy istenkísértés, amit
cselekszenek... Ha csak kétszer annyi lenne a török a harcmezőn,
mint magyar, napnyugtára bevégeznék a mészárosmunkát. Nem lenne
kétséges az ütközet kimenetele...
De így...
Elszorul a szíve, ahogy a tenger török sokaságba belevesző magyar
sorokat figyeli. Minden lovagra öt-hat szpáhi jut, s a vértesek zöme
után nem jő senki, míg a szpáhik mögött újabb és újabb tömbök
tülekszenek, hogy a harcolók közelébe férjenek... Ezeken
keresztülverekedni magukat? Hogyan?
– Küldjünk erősítést Losonczinak? – kérdi mögüle Thallóczi bán.
Az ő hangja is tompa, feszült. A derék Thallóczi! Számos csatát látott
már ő is, de ilyet még bizonyosan nem... Ahogy a harcmezőt szemléli,
Hunyadi beleborzong a gondolatba, hogy ennyi harcost bizony még ő
sem számlált egyetlen mezőn...
– Várjunk még! Egyelőre csak a jobbszárnyon dúl a harc!



– Ha megfutna a ruméliai hadtest, magával rántaná a
balszárnyukat is! Hadd küldjek pár vértest oda!
– Fegyelmezettebbek ezek annál, Frank, semmint megfusson a
balszárnyuk harc nélkül! Látni akarom, mire készül Murád!
A bán hátrébb léptet.
A hadközép páncélos sorai feszülten várakoznak tovább, míg a
jobbszárny élet-halál harcot vív a ruméliai hadsereggel. Amott, a
balszárnyon is idegesen toporogtak a vitézek; elöl Dan vajda
nyolcezer oláh könnyűlovasa, mögöttük zárt, kétsoros csapatokra
osztva Bánffy István dandárja meg a Bebekek, Marczaliak
bandériumai.
A sereg java része egyelőre tétlenségre kárhoztatva szemléli a
Sitnica innenső partján dúló vérengzést. Egy jelre várnak, vezérük
egyetlen kézmozdulatára, hogy maguk is a halál torkába vessék
magukat.
És a legrosszabb éppen a várakozás.
Hiába a hűvös, fel-feltámadó szél a rigómezei sík fölött, több mint
egy napja viselik a nehéz páncélvasat testükön. Kimerültek és
ingerültek. Sokaknak csikar a hasa a Lab-patak vizétől, egyre
elviselhetetlenebb a bűz a sorok között.
De várni kell.
A szultáni sírdombon és a domb előtt felsorakoztatott ágyúk újra
rázendítenek, bömbölnek harsányan, okádják magukból a nehéz kő-,
gránitgolyóbisokat. Süvítnek a lövedékek, átszáguldják a szürke
égboltozatot a magyar sereg feje felett, és becsapódnak az ellenséges
sorok között.
Felhők torlódnak a délutáni égbolton.
Nemsokára esni fog.
9.
RIGÓMEZŐ, TÖRÖK VONALAK, TÖRÖK BIRODALOM,



A. D. 1448. MINDSZENT HAVÁNAK 18. NAPJA, DÉLUTÁN
Eliez bég most már mindent tudatosan tesz. Amikor a rigómezei
csatáról henceg hetekkel, hónapokkal később a fiatalabb szpáhiknak,
jogosan emleget majd olyasmit, hogy „akkor azt tettem,
megfordítottam a lovamat, elhajoltam a csapás elől, odasújtottam
neki, vágtattam előle, felrántottam a pajzsomat, feléje oldalaztam...”
Evrenosz bég egyenest egy népesebb engürúsz páncélos csapat
ellen vezeti deli szpáhijait. Lelkes üvöltéssel vetik magukat harcba,
nekieresztett zablával, vágtatnak, ide-oda sújtanak szablyáikkal,
miközben minden igyekezetükkel azon vannak, hogy elkerüljék az
ellenséges palloscsapásokat. A magyarok érezhetően fáradtak az
elmúlt egy órában, mióta dandárjaik nekigázoltak a szpáhi soroknak.
A túlerővel küzdve szablyasújtások, döfések, fejszesuhintások,
buzogánycsapások tucatjai érik őket minden minutumban.
Vértlemezeik, sisakjuk vasa, pajzsuk szegecselt borítása horpadt
mindenütt, a szürke fémlapok eresztékeiből vér csordogál. Ahogy
Eliez elvágtat néhány összetorlódott keresztény lovag mellett, hallja
sípoló tüdejük erőlködését, ahogy levegő után kapkodnak a sisak
párás, forró vödörkatlanában.
– Ne engedjétek közel magatokhoz őket! – rikolt egy szpáhi Eliez
mellett. Ahogy az ifjú bég odakapja tekintetét, borzadva látja, hogy a
katonának nincsen bal karja, lecsapta egy roppant pallossuhintás. A
szpáhi még nem érzi az elviselhetetlen fájdalmat, de néhány pillanat
múlva eszméletlenül fordul majd le lováról.
– Allah u akbar! Allah u akbar!
Eliez vicsorogva odacsörtet egy vérteshez. Gyors mozdulattal
előredöf, próbál beszúrni a sisak szemrésén. A penge sikoltva lesiklik
a fémhengeren és megakad a nyakat védő acélpántban.
Közvetlenül mellette felemelkedik egy láncos buzogány, hogy
csúcsos sisakjára sújtson, de kerek pajzsával az utolsó pillanatban
sikerül felfogni a csapást. Valaki förtelmes hangon vért okád mellette.
Keményen egymásnak csattannak a vasak, s a következő



támadásnál Elieznek végre szerencséje van: szablyája keményen lesújt
egy ellenséges lovag sisakjára, amely korábban szétnyílt, talán egy
fejszecsapástól, talán egy buzogánysuhintástól. Így aztán Eliez
pengéje recsegve a gyaur koponyájába hasít; a férfi fülsiketítő hangon
üvölt, páncélkesztyűs kezével kalimpál a levegőben.
El innen, messze!
Az ifjú bég oldalra rántja paripáját, mielőtt egy feléje döfő pallos
felnyársalhatná. Körülötte a többiek is serényen vitézkednek, sikerül
is egy nagyobb vértes csoportot reménytelen közelharcra
kényszeríteniük. De mire egy páncélos kar kínlódva a levegőbe
emelkedik, addig egy szpáhi kétszer is lesújt fürgén. Mire egy
vértlemezekkel védett ló prüszkölve megfordul, egy szpáhi paripája
kétszer körbetáncolja.
Eliez mámoros örömmel csapkod a szablyájával.
Ráérez a csata ritmusára, s lelke fokozatosan szabadul a rettegés
béklyójából.
– Allah u akbar! La ihala il Allah!
Szemközt egy megtermett engürúsz lovag törtet előre, átgázolva
baráton, ellenségen, dühödt csapkodások közepette, széles
hullaszőnyeget hagyva maga mögött. Eliez még nem látott ekkora
darab embert: felágaskodik a kengyelben, s nincsen nála már más
fegyver, mint vörös mázú pajzsa. Azzal csapkod ide, oda maga körül.
A fémpajzs éle recsegve zúzza szilánkosra egy szpáhi állkapcsát, egy
másiknak a nyakába mélyed. Egy irtózatos visszakezes ütés, a
harmadik szpáhi péppé zúzott képpel szédül le a nyeregből. Eliez
ösztönösen kitérne az útjából, de lova megmakacsolja magát, és egy
elcsúszó buzogánycsapástól szédelegve egyenest a páncélos góliát felé
oldalaz. Az ifjú bég ereiben megfagy a vér: ösztönösen lova nyakára
hasal, szeretne egybeolvadni az állattal, de szeme sarkából riadtan
észleli, hogy késő, nincs már lehetőség elkerülni az elkerülhetetlent. A
megtermett magyar kiszemelte magának, felágaskodik a nyeregben,
pajzsát fáradt mozdulattal a magasba emeli.
– Allah... Allah... – suttogja maga elé, vagy inkább magában Eliez,



és lehunyja szemét. Egy pillanatra minden megszűnik körülötte,
mintha még a pokoli zaj is elülne, s ő ott marad lebegve az idő, a lét
és nemlét peremén.
Csak a fájdalom marad társául és a csend.
A sötét.
Aztán egy rándulás, valami rázuhan. A súly durva lökése csaknem
letaszítja a ló hátáról.
Rémülten ellöki magától: egy szpáhi teste dől reá
magatehetetlenül, szétnyílt nyakából bugyogva fröcsköl szerteszét a
vér. Szeme fennakadt, a távoli, belső mezőkre réved.
Eliez zihálva forgolódik nyergében.
A góliát már mögötte csapkod a hatalmas pajzzsal, minden csapást
csont recsegése, tompa puffanás, kongás kísér. A bég felsóhajt és
bosszúsan lesújt egy közelben forgolódó páncélos vitézre. A szablya
éle csikordul egyet, a lovag háborogva feléje fordul. Kezében
csatacsillag, azt lóbálná meg, de hátulról valaki rácsap vasba bújtatott
karjára. A harcos felnyög fájdalmában, amúgy is akadozva kapkod
levegő után. Eliez habozás nélkül előredöf, oda, ahol a váll vértlemez
és a kart védő vas találkozik. Pengéje húst talál, csontban áll meg.
Az engürúsz lovag felsikolt fájdalmában, oldalra dől, másik kezét
próbálja a sebesült részre szorítani, ahonnét vér bugyog fekete lova
sörényére. Valamit hőbörög magyarul, de ekkor újabb csapást kap
oldalról: egy harci fejsze zúzza szét sisakja tetejét. A harcos
megszédül, már nem sikolt, nem üvölt, kezéből kihull a csatacsillag,
imbolyogva igyekszik visszanyerni egyensúlyát. Eliez háromszor lesújt
a szablyával, de újabb sebet már nem tud ejteni rajta.
Hátasa prüszkölve arrébb sodorja. Egymás után osztogatja
csapásait, döféseit az eléje szédelgő lovagoknak.
Aztán egyszeriben...
Dübörgés remegteti meg a földet. Eliez a gyomrában érzi a robaj
visszhangját. Legalább kétszáz páncélos vitéz robog feléjük
előreszegezett kopjákkal. Ezek csak most avatkoztak harcba, nem
fáradtak, szilárd tömbben rohamoznak a szakadozott



emberfoszlányok felé.
– Vissza! Vissza! – üvölti a porfellegben valahol Evrenosz bég. A
szpáhik fegyelmezetten fordítják meg lovaikat, hogy eliszkoljanak a
rohamozó acéltömb útjából.
Eliez nem tudhatja, de annak a tömbnek az élén maga Szilágyi
Mihály vágtat; a törökök csak egy fekete páncélos ördögöt látnak,
mellvértjén ügyetlenül ráfestett fehér kereszttel; Kara Mikhál bősz
bömböléssel tör keresztül mindenen, s mindenkin, előreszegezett
pallosa hegyén vér vöröse lángol.
– Vissza! Vissza!
Eliez lova egy vészesen fenyegető pillanatra benne ragad egy
alaktalan húsmasszában, ami nemrég még emberi test volt.
Prüszkölve himbálja fejét, a támadó páncélos ék már ott robog
közvetlen közelségben. Az ifjú bég hiába sarkantyúzza véresre hátasa
véknyát, az csak vonakodva oldalaz.
El innen! El innen!
Az engürúsz vértesek recsegve-ropogva zúzzák szét az előttük
szédelgő szpáhik sorait; kopjáik húsban, csontban akadnak el,
szilánkokra hasadnak. Aztán nyomban a vas kongása, csattogása,
csilingelése – a fegyverek villámgyors munkát végeznek. Száguld az
érchenger, átgázol mindenen.
Eliez tudata összeszűkül, megint eluralkodik rajta a páni rettegés.
Meglepő módon számszeríjvesszők csapkodnak a közelben, talán a
magyarok útját próbálja megtisztítani egy magaslatra felkapaszkodó
keresztény osztag; a szpáhik rendezetlenül iszkolnak a támadó ék
útjából. Az ellenség sorai közt egy hevesen csapkodó csatalobogó ing;
veres zászló, egyik oldalán az Árpádok címerével, másikon Szűz
Máriával.
– Jézus! Jézus! Jézus! – bömböli a sok száz páncélos férfi, és
sisakjaik alól pokoli torzítással tör elő a kiáltás.
– Vissza! Vissza!
Eliez bég lovának kantárját az utolsó pillanatban ragadja meg egy
szpáhi; az a katona, aki a csatasorban tőle jobbra állt. Az aranylánc



ott lapul most is a zsebében – ezúttal az életét menti meg. Eliez
hagyja, hogy a szpáhi magával húzza, s boldogan repeső szívvel
fogadja meg, hogy ha társa túléli a csatát, még egy, sokkal vastagabb
láncot ad neki. Üggyel-bajjal kikecmeregnek a közeledők útjából, és
már vágtatnak is visszafelé, a biztonságba, az életet jelentő
távolságba. Nyomában Szilágyi Mihály bandériuma robog mámoros
lendülettel, őket újabb és újabb páncélos csapatfoszlányok követik.
A hadrend közepén a magyar jobbszárny ebben a percben töri át a
ruméliai hadtest tömbjeit.
10.
Hunyadi a bajszát rágcsálja a sisak forró vasa alatt. Minden
idegszálával a csata folyását figyeli, de harc egyelőre csak a
jobbszárnyon dúl. Ott viszont lassan – két-három órával a csata
kezdete után – mintha a magyarok javára fordulna a hadiszerencse.
– Szilágyi áttörte Karadzsa hadtestét! – sóhajtja Thallóczi Frank
megkönnyebbülten.
– Az még nem az egész hadtest – csóválja fejét Hunyadi. – Csak
egy zöm. De áttörte, Istennek legyen hála! Derék Mihály sógor!
Áttörte!
Innét a szpáhik szerterebbenő sorait nem lehet túl jól látni; a
kerekedő porfelhő eltakar mindent.
– Hadd küldjek erősítést! Mostan a szultán táboráig törhetünk!
lelkesedik Thallóczi.
– Még nem! – Hunyadi óvatos; tudja, az ilyen lelkesült
rohamokkal csínján kell bánni. – Át kell kelniük a Sitnicán elébb!
A bán tollas buzogányával a mutatott irányba lendít.
– A Sitnicán? De hisz ott vannak felállítva az ágyúik!
Hunyadi nem felel.
Éppen ettől tart maga is.



11.
Amikor Szilágyi Mihály erdélyi bandériumai a jobbszárny közepe
táján áttörték Karadzsa beglerbég ezredeinek sorait, Rigómező földjét,
a Sitnica innenső partján már csaknem nyolcezer török és kétezer
magyar halott, súlyos sebesült borította. Hullottak az emberek, mint a
legyek. Murád erői inkább hagyták felőrölni könnyűlovas tömbjeiket,
de nem hátráltak, vagy ha hátráltak is valamelyest, amint lehetett,
újra csatarendbe állították megfutott embereiket és visszairányították
őket a harc poklába.
A frontvonal ide-oda hullámzott a jobbszárny kiterjedt síkságán.
Időről időre újabb magyar páncélos rohamok tisztították meg a
terepet, s az így nyíló térségekbe könnyűlovas bandériumok
özönlöttek, hogy megpróbálják tovább bővíteni a rést. Aztán amint
egy-egy népesebb szpáhi ezred visszacsapott rájuk, a magyarok voltak
kénytelenek teret engedni, s visszainalni egészen addig, míg újabb
vértes tömbök fel nem tartóztatták a török előretörést.
Az öldöklő küzdelemben a Szilágyi vezette roham hozott először
valódi áttörést. Az erdélyi nemesi bandériumok válogatott csapatai
feltartóztathatatlanul nyomultak előre, átgázoltak kisebb-nagyobb
ellenséges ezred-töredékeken, felaprítva minden törököt, aki az
útjukba került. Kara Mikhál – talpig fekete páncélban, jó
csapatvezérhez illőn – maga vágtatott az élen; a Szilágyi és a Hunyadi
család lobogói ott csattogtak haragosan a nyomában, s mert a török
már jól ismerte mind a gyűrűt tartó hollót, mind a fenyőt tartó hegyi
zergét,11 hát iszkoltak is az útjából, ahogy csak bírtak.
12.
Eliez bég és a körülötte visszafelé vágtató szpáhik végül lihegve
pihennek meg a folyópart gyér, megsárgult horhosán. Ugyan az
ellenség sebesen közeledik, de oldalról mintha a thesszáliai lovasság



egyik ezrede vágtatna feléjük. Talán megállítják őket... Talán...
– Hányan vagytok, fiaim? – zihálja Evrenosz bég a lova nyakát
lapogatva. A többiek borzadva nézik: parancsnokuk arcán hatalmas
vágás éktelenkedik, kilátszik a pofacsont fehérje a rózsaszín húsból.
Eliez körbepillant: jó háromtucatnyian kapkodnak levegő után.
– A többiek?
Egy szpáhi szablyával mutatja, hogy a porfelhőn túl vagy
háromszázan nyargalnak oldalvást, egytől egyig a zöld köpenyes
ezredből.
– Fújjátok ki magatokat, aztán oldalba kapjuk Kara Mikhál
lovasait! – nyögi Evrenosz, de nem érteni, mit mond: szája szeglete
zsibbadt a vágás marta fájdalomtól.
A parancsnok értetlenül néz rájuk. A kín pokoli hullámai csak
most kezdik elönteni tudatát. Szemében vér gomolyog. Egyszeriben
hányinger fogja el, gyomra görcsösen összerándul. Evrenosz belei
förtelmes fortyogással felmondják a szolgálatot.
– Vedd át... a vezetést...
Egyik katonája odarúgtat melléje, de már későn: Evrenosz bég
lebucskázik a nyeregből, s kiterül a fűben. Szeme fönnakadva,
megmetélt ajkai valamit még őrölnek.
A szpáhik önkéntelenül is Eliez bégre pillantanak.
– Fektessétek a fa alá! – adja ki első utasítását a zöld köpenyes
ezred parancsnokaként a lehető legtermészetesebb hangon. – Majd
összeszedik a sebkötözők! A többiek: készüljetek!
Immár sokadjára markolják meg vértől ragacsos ujjaikkal
szablyáik markolatát, s illesztik vállukhoz kis, kerek pajzsaikat.
Amott, a dübörgés középpontjában, az aranyló porfelhőben Kara
Mikhál engürúsz vasördögei vágtatnak egyenest a Sitnica partja felé.
Az ellenség útjából sorra tér ki a legtöbb szpáhi csapat. Aki
megpróbálja megállítani őket, azt a földbe tiporják a harci paripák
patái.
– Támadás! – kiáltja Eliez, és megsarkantyúzza lova véknyát.
Utánam, fiaim!



Eszelős lendülettel vágtatnak a magyarok felé.
13.
Szilágyi mellé egy nyurga páncélos alak zárkózik fel: pajzsán a
Losoncziak griffmadarát lehet sejteni, melynek szárnyai helyén mély
horpadások éktelenkednek.
– A janicsárok! – kiáltja torkaszakadtából Losonczi Benedek. – Az
már a szultáni tábor erődítése!
Szilágyi Mihály mintha hagymázas álomból ébredne.
– Miféle janicsárok?
Vágta közben csak a fehér süvegek ezreit látja a porfelhőn át. A
szpáhik előttük futnak, de fut jószerivel az egész ruméliai hadtest.
Csak oldalról nyargal feléjük néhány öngyilkos lovas csapat, menteni
próbálva a török had becsületét.
A következő pillanatban a magyar támadó ék belevágtat a Sitnica
habjaiba. A folyó zavaros, zöld, de nemsokára vörössel elegyedik, és
langyossá forr a lüktető embervértől.
– Tovább! Tovább! Űzzétek őket, legények!
A paták alól vízpermet fröccsen szerteszét, lelassul a páncélosok
vágtája. Köves a meder, a paripák óvatosan emelgetik lábukat,
fújtatnak a kimerültségtől. Ha azonban a víz nem akasztaná meg
lendületüket, megakasztja más. A következő pillanatban a közelben
felsorakozott janicsársorok felől fülsiketítő ropogás hallatszik. A
puskákkal is felszerelt gyalogos katonák össztüze váratlanul éri a
páncélosokat. Süvítnek a golyók, átütik a mellvérteket, a sisakok
vasát. Arat a halál, csapkodnak a lövedékek, üvöltések,
fájdalomkiáltások szakadnak fel itt is, ott is.
Szilágyi Mihály visszarántja lovát, szentségel. Az ő sisakja mellett
is sziszegnek a lövedékek, meglegyinti egy pillanatra a halál szele. De
a puskák lőporbűzös sortüze csak az első csapás. A következő
pillanatban ezernyi nyílvessző sziszeg és csapódik be az



előremerészkedő páncélos tömb megbomlott soraiba. A legtöbb
ártalmatlanul lecsúszik a vasakon, vérteken, pajzsokon, de az eltalált
lovak nyihogva, prüszkölve zuhannak a földre, maguk alá temetve
lovasaikat.
– Tovább! Tovább, a kutya hétszentségit! – üvölti Szilágyi. – Nem
állhatunk meg!
A vértesek fogcsikorgatva összeszedik minden erejüket, és újabb
vágtára nógatják hátasaikat. Immár kerülgetniük kell eldőlt, földre
zuhant társaik tetemét, a sebesülteket, s azokat is, akiknek kutya baja,
de a nyeregből kizuhanva esélyük sincs a török sokaság ellenében.
A harmadik csapás csak ezután jön. Feldübörögnek a szultáni
tábor előtt felállított ágyúk, és jól célzott lövésekkel elárasztják
ágyúgolyóikkal a megtépázott csapatot. Ahogy a robaj elül, s a
lőporfüst oszladozni kezd, Szilágyi Mihály dühödten pillant körbe a
harcmezőn. A támadó ék lendülete immár egy helyben toporgássá
silányul, a vértes vitézek közt iszonytató pusztítást végzett a török
hadközép össztüze. S ami még ennél is rosszabb: az elébb még
szerteszét futó szpáhi ezredek most diadalittasan fordulnak vissza és
rontanak rájuk. Üvöltenek mámoros örömmel, vérszomjas
igyekezettel közelednek, fejük felett szablyáikat villogtatva.
– Vissza! – kiáltja Losonczi megrettenve. – Mindenki vissza!
Szilágyi Mihály tiltakozna, de be kell látnia, hogy ez a támadás
már az ördögé... Ha nem akarják, hogy az utolsó szálig lekaszabolják
őket, hátra kell vonulniuk a saját soraik közé.
Ha erre még van esély egyáltalán...
A szpáhik ugyanis vérszemet kapnak, mind többen fordulnak meg
és vetik rá magukat a menekülő magyarokra. Kara Mikhál tudja jól,
az ütközet kritikus pillanathoz érkezett. Kétséges ugyanis, a pánik
nem terjed-e át a seregzöm még pihent soraira, amint az ellenséges
hullám eléri őket is.
– A kutya hétszentségit! Most segíts, Isten!
Isten segítsége csakugyan elkelne, mert miközben a jobbszárnyon
az újabb erőre kapott szpáhi ezredek mindent elsöprő rohamra



indulnak a szétzilált magyar sorok ellen, Murád szultán parancsot ad
a balszárnyon is az anatóliai hadtest általános támadására.
14.
RIGÓMEZŐ, MAGYAR HADKÖZÉP, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KÉSŐ DÉLUTÁN
Hunyadi ereiben megfagy a vér. Vérteseit szétzilálták a janicsárok
kézipuskáinak és a szultáni tábor ágyúinak sortüzei, emitt meg, a
balszárnyon megmoccan a hatalmas anatóliai hadtest, és
hömpölyögve, fülsiketítő üvöltéssel lendül támadásra.
– Andrási bandériuma azonnal induljon Losonczi és Szilágyi
megsegítésére! – adja ki a parancsot rekedten. – Szilárdítsátok meg a
jobbszárnyat! Eriggy!
Andrási Bertalan már inal is, ez az utolsó alkalom életében, hogy
látja a kormányzót. Harcra kész bandériuma jókora kanyart leírva
száguld a megszorult bajtársak megsegítésére, a szultáni sírdomb felé
fordulva, lóhalálában, hogy még idejében odaérjenek.
Ez az ütközet talán legnehezebb szakasza.
Hunyadi aggodalmasan szemléli a balszárnyon hömpölygő
ellenséges tömböket. Sok tízezer szpáhi, talpig fegyverben, egyenest
neki Dan vajda havasalföldi könnyűlovasainak.
– Most segíts, Isten! Csak most az egyszer!
– Nem fogják tartani a sorokat! – ingatja a fejét komoran Thallóczi
bán. – Az oláhok meghátrálnak!
Csakhogy Hunyadi csökönyösen bízik Dan vajdában. Az oláh is
vitéz katona, csak jó vezér kell, hogy irányítsa.
– Kitartanak, Frank! Ki fognak tartani, meglásd!
Thallóczi legyint.
– Andrási bandériuma emitt kevés lesz!
Hunyadi már fordítja is a fejét; a jobbszárnyon katasztrófaközeli
állapotban a magyar hadrend. A szpáhi ezredek – legalább húszezer



harcos – most rohanják le a megroppant páncélos dandárok sorait.
Andrási bandériuma szinte elvész a kavargó sokaságban: csepp az a
sok turbános vitéz a tengerben...
– Átadom a hadközép parancsnokságát Székely bánnak
mormolja Hunyadi, és leereszti sisakrostélyát. – Ha kell, mentsd meg
a balszárnyat, Frank! A wagenburg ágyúi tartsák távol a szpáhikat!
Thallóczi fegyelmezetten bólint, és leereszti ő is sisakrostélyát.
Jöjjön, aminek jönnie kell! Jöjjön akár a végítélet!
15.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KÉSŐ DÉLUTÁN
A tábor kirurgusa pokoli éjszakára számít. A harcmezőn ezrével
hevernek már a magatehetetlen sebesültek, a páncéljaik börtönébe
zárt, mozgásképtelenné vált harcosok, akiket még néhány óráig meg
lehetne menteni. Néhány óráig... azonban a csata változatlan
intenzitással tombol odalenn, Rigómező síkján.
Mi lesz így velük? Rajtuk már csak az ima segít...
Egyelőre azokkal tud foglalkozni, akik saját lábukon vergődnek
vissza a táborig – mintegy három-négyszáz lovas, köztük alig
kéttucatnyi vértes. A jó előre megásott gödrökben vagy száz halott
hever immár levetkőztetve, fegyvereitől, öltözetétől megfosztva; a
levágott végtagoknak ásott gödörben is szépen gyűlnek a karok és
lábak.
Éppen alkonyodik a hegyek mögött, amikor jelentik a
kirurgusnak, hogy Ecsellő asszony, a kormányzó úr ágyasa egészséges
leánygyermeknek adott életet a veres vezéri sátorban.
A kérdés már csak az, megéri-e szegény a reggelt...
16.



Ecsellő az ájulással küszködik. Túl sok vért vesztett, maga is jól tudja,
pihennie kellene, erre azonban nincs idő. A vezéri sátorban félhomály
honol, a kirurgus által odarendelt markotányosnő és a segédjei már
eliszkoltak, éppen csak annyit segítettek, amennyit a kun amazon
eltűrt, hogy segítsenek. A köldökzsinórt már maga vágta el, és azt sem
engedte, hogy a gömbölyded asszonyság megfürdesse a csecsemőt.
Kislány volt a jövevény, véres, magzatburoktól csillogó testű,
kapálózó csöppség. Amikor pokoli kínok közt világra jött, röviden
felsírt, élénk, fekete szemével csodálkozva végigmérte elgyötört
anyját, aztán türelmesen elhallgatott. Tűrte, hogy Ecsellő remegő
kézzel letörölgesse testét, s közben le sem vette róla nagy, okos
tekintetét.
Ecsellő reszkető hangon, ősi kun énekkel köszönti, magához öleli,
s néhány pillanatig hagyja, hogy szívük ritmusa egymáshoz igazodjon.
Aztán körbepillant. A medvebőröket, a földet alvadt, megfeketedett
vér borítja. Amott véres rongyok, egy kidőlt kancsó...
Nem ájulhat el... Nem engedheti, hogy elveszítse eszméletét,
ébren kell maradnia, hogy megvédhesse a gyermeket...
A medvebőrök mellett egy nagyobb dézsában forralt víz vár rá.
Abban mossa le csapzott arcát, és a vért a lábáról, alsótestéről.
Felöltözik, bőrvértet ölt, derekára övet, szablyával. Minden porcikája
remeg, de tudja, talpra kell állnia, különben elsöprik a kimerültség
újabb és újabb hullámai.
– Gyere, kincsem... Erőre lesz szükséged néked is...
Mellére veszi a csöppséget, s az tudja a dolgát, elégedetten szopni
kezdi a telt keblekből az anyatejet.
Ecsellő gondolatai lázasan forogtak. Amíg lehet, itt marad a vezéri
sátorban; ötven jó vértes őrzi, no meg a haditábor valamennyi ágyúja,
huszita harci szekere. Ha azonban szükséges, azonnal indulnia kell, el
innét, minél messzebbre...
Odakünn izgatott moraj zsibong, távolabbról a csata visszhangjait
hozza az esti szél. A fegyvervasak csattogása, az üvöltés, a
fájdalomkiáltások zűrzavara, puskák, ágyúk robaja.



Ecsellő lehunyja a szemét. A kicsi mocorog a kezében, nyöszörög
kicsit, de nem rí fel. Mintha tekintettel lenne a helyzetre.
Az asszony alaposan szemügyre veszi. A leány arca ráncos még,
mintha meggyűrte volna a születéssel járó tengernyi fájdalom.
Homloka széles, szája akár az apjáé, kemény, összepréselt. Kicsi
kezeivel kalimpál, ujjai rózsaszín miniatűrök. De szeme, okos és
fürkésző tekintete mintha felnőtt tekintete volna. Figyelmesen anyjára
szegezi, és vár türelmesen. Néha nyöszörög kicsit, aztán egy újabb
kalimpálás, és hosszú, kitartó nézés.
– Isten hozott ezen a világon, kincsem! – mosolyog Ecsellő. – Nem
jókor, s nem jó helyen születtél... Itt most arat a halál...
Hirtelen pokoli rosszullét fogja el, visszahanyatlik az alvadt vértől
csatakos medvebőrre, a kicsit a testén egyensúlyozva. Valahol méhe
és szeméremteste felől eszelős fájdalom nyilall, burjánzik tudatába,
néhány pillanatra el is veszíti eszméletét.
Ha az ellenség áttör... Ez az első gondolata, amikor magához tér.
Valakinek végeznie kell az újszülöttel... Valakinek meg kell tennie...
Neki nem biztos, hogy lesz elegendő ereje hozzá...
Édes Isten! Miért nem múlik ez a rettentő kín?
Odakünn egyszerre felbömbölnek a tábori ágyúk, mély, öblös
visszhangot keltve a környező hegyek között.
Csak néhány pillanat, gondolja bágyadtan Ecsellő. Pihenek még
kicsit, aztán összeszedem minden erőmet, és...
A kicsi ott mocorog bőrzekéje mellrészén. Kaparássza a nyakát, s
közben szeme le-lecsukódik. Hogy foglak hívni, gyönyörű életem?
Ecsellő leánynéven egyáltalán nem is törte még a fejét. Fel sem merült
benne, hogy nem fiú lesz a csöppség...
Odakünn alkonyodik, máris vörös árnyak mozognak a vezéri sátor
vásznán, mint valami pokolbéli bábjáték sötét sziluettjei. Emberek
rohangálnak, fegyveresek csörtetnek ide-oda.
Csak néhány pillanatra...
Csak néhány...
Ecsellő lehunyja a szemét, s a következő pillanatban ájult álomba



zuhan.
Az egyelőre névtelen leányka hallgatja anyja szívverését, és
elszunnyad maga is. Mire felébrednek, odakünn, Rigómező síkján már
tizenötezer halott és súlyos sebesült hever a véráztatta földön...
17.
Káprázatosan szépek az alkonyi fények Rigómező fölött. A nap fáradt
sugarai ferdén súrolják a szélborzolta fűtenger ringó, hajladozó
szálait. A páncélvasak mázán csorgó fénypászmák, a lovak párálló
oldalán csillogó verejtékcseppek az őszi alkony fájdalmas
búcsúvillanásai. Még a mező felett burjánzó lőporfüstfelhők kibomló
fekete-szürke bodrai is szépségesen szépek, ha nem remegne a föld
szakadatlan, ha nem üvöltene a százezres embertömeg, ha némaság
ölelné a fények, árnyékok festette képet, akár igézőnek is nevezhetné
a szemlélődő mindazt, amit lát.
A füst a szultáni sírdomb lábánál és a pajzsfallal megerősített
peremnél bodorodik legsűrűbben. Itt bömbölnek fel egymás után a
magyarok ágyúi, köpködik kőgolyóbisaikat a szpáhi tömbök felé,
keresztülröppentve őket a páncélos seregzömök feje felett. Hová
csapódnak be azok a golyók, nem látja azt innét senki sem.
Valahonnét a hadközép irányából sebesült, sápadt futár nyargal a
domb felé. Fiatal kölyök, nincs tán még tizenöt sem, gesztenyeszín,
bongyor haja lobog keskeny vállát verdesve. Török nyílvessző
csapódott idefelé az oldalába, s oly óvatlan volt, hogy beletörte a
vesszőt a sebbe. Mire a domb lábához vergődik, már alig ül meg a
nyergében.
Vojk ugrik oda hozzá, elkapja a zablát, de a futár már nem tud
lekászálódni, kidől a magasból, akár a liszteszsák.
Vojk megijed, körbepillant. A közelben cseh pattantyúsok
serénykednek, fáradhatatlanul töltik újra a mozsarakat, döngölik a
csöveket, vizes bivalybőrökkel hűtik az ágyút. Egy sebhelyes képű



huszita tiszt odaförmed Vojknak:
– Kérdezd meg, kinek hozott parancsot, és add át, akinek szól!
Vojk a futárkölyök fölé hajol, az arcát paskolja.
– Hunyadi úr parancsa... – hebegi szerencsétlen. – Lőjék a
jobbszárnyon a támadó ellenséget... Lőjék a jobbszárnyon...
Ecsellő fia már pattan is a nyeregbe, sorsára hagyva a futárt. Majd
jő érte valaki, és elviszi a kirurgus sátrába... Most a parancs
fontosabb, a kormányzó úr parancsa...
Odafönn, a sírdomb tetején a legnagyobb ágyúk sorakoznak
egymás mellett, összeláncolva. Vojk egyenest Jenik z Mečkova
kapitányhoz nyargal; a cseh tiszt gondterhelten méregeti az éppen
megtöltött ágyú csövének szögét. Segédei kisebb faékeket csúsztatnak
az emelőrúd alá, így állítják a fatalapzat magasságát.
– Mečkova kapitány! – zihálja izgatottan Vojk. – Mečkova
kapitány! Hunyadi úr parancsa...
– Látom! – legyint a cseh. – Rárontanak a szpáhik a
jobbszárnyunkra. Lőjük már őket fiam, ne aggódjál!
S mintha csak szavait akarnák igazolni, az ágyúk egymás után újra
felmorajlanak, hátralökve a fatalpakat.
Vojk a fülére szorítja a kezét.
A kőgolyóbisok sisteregve, zúgva hasítják az alkonyi eget.
18.
Eliez bég mámoros lendülettel vezeti rohamra a zöld köpenyes
szpáhikat. Senki sem kérdőjelezi meg, milyen jogon vette át a
parancsnoklást Evrenosz bégtől. Lehet, néhány altiszt régebb óta
szolgál az alakulatnál, mint ő, de egyik sem oly gazdag, mint a
családja. Ráadásul ő győzte le tegnap az engürúsz lovast, s most már a
tűzkeresztségen átesettek magabiztosságával vezeti támadásba a
megmaradt harcosokat. Mögötte más csapatok töredékeinek katonái is
ott nyargalnak, körülöttük népesebb tömbök rohamozzák a menekülő



ellenséges páncélosokat.
Mámoros roham ez, talán el is dönti az ütközetet. Eliez bég
magában azért fohászkodik, hogy így legyen. Az engürúszok sorait
alaposan megtizedelték az ágyú- és puskagolyók és a nyílfelhők, most
már csak le kell aratni a babérokat. Végig kell üldözni őket a mezőn,
túlnan saját vonalaik mögé, abban a reményben, hogy a lendülettől
megtörik a teljes ellenséges jobbszárny, és futásnak erednek végre
valamennyien. Akkor aztán a szultán elsöpörheti a balszárnyukat, és a
hadközép dandárjait is – ő pedig, a zöld köpenyes szpáhik
parancsnokaként elévülhetetlen érdemeket szerez ily módon az
ütközet eme kényes szakaszának megnyerésében.
– Allah u akbar! Allah u akbar!
Csak éppen az engürúsz ágyúk sem pihennek közben! A szultáni
sírdomb magasáról okádják rájuk az ágyúgolyókat, s igen jól céloznak
az átkozott gyaur pattantyúsok...
– Előre! Előre, fiaim!
Néhány magyar vértes megkísérli feltartóztatni a szpáhik
hullámait, de szinte a földbe tapossák őket, átgázolnak rajtuk
kíméletlenül. Eliez vágta közben hátrapillant; a Sitnica partján, ahol
nemrégiben még a csata hullámzott, aszab fosztogatók járnak
sebesülttől sebesültig. Fejszékkel, dorongokkal verik agyon a páncélba
szorult engürúszokat, hogy rögvest ki is foszthassák őket.
– Előre, meg ne álljatok!
Eliez elvigyorodik száguldás közben.
Az ellenséges ágyúk elhallgatnak; olyan közel vágtatnak már a
szultáni sírdombhoz, hogy az ágyúgolyók röppályája nem éri el őket.
– Közel hozzájuk, egy döfés, egy csapás, és vissza! – üvölti a szélbe
az ifjú bég. – Ne kíméljétek a kutyákat!
Szemközt velük már ott torlódnak, forgolódnak a magyar
jobbszárny összekeveredett, megtépázott tömbjei, tisztjeik hiába
igyekeznek rendet teremteni soraik között. A pánik eluralkodik rajtuk,
sisakjaik szemnyílásán át csak a hatalmas porfelleggel közeledő,
mintegy húszezer üvöltő szpáhit látják.



– Ne hátráljatok! – kiáltja rekedten Losonczi Benedek, de senki
sem hallgat rá. Immár Szilágyi katonái is megrendülnek, szűkölve
léptetnek hátra, lépésről lépésre.
A ruméliai hadtest lovasai a következő pillanatban teljes erővel
nekik rontanak. Újra felüvölt a tömeg, csontok reccsennek, vasak
konganak, pengék csilingelnek az eszelős kavargásban.
19.
RIGÓMEZŐ, MAGYAR JOBBSZÁRNY, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KORA ESTE
Hunyadi János dandárja az utolsó pillanatban ér a megroggyant
vonalakhoz. Iszonyú lendülettel vágtat a kormányzó úr csapata élén,
előreszegezett pallossal, némán, bosszúszomjas dühvel. Emberei, a
magyar had válogatott veteránjai fegyelmezetten követik, s ügyet sem
vetnek arra, hogy egy harminc-negyvenszer nagyobb haderő felé
száguldanak éppen.
– Jönnek! Jönnek!
Losonczi és Szilágyi vértesei szédelegve, megkönnyebbülten
nyitnak utat az acéléknek, majd pillanatnyi habozás után maguk is
besorolnak a vágtató dandár oldalához. A rohamcsapat egyre hízik,
gyarapszik – az elébb még szűkölve hátrálók újra lendületet vesznek,
erőt merítenek az élen zord elszántsággal vágtató vezér jelenlétéből, s
a fejük felett csattogó hollós lobogók igéző látványából.
– Előre! Előre, fiúk!
– Istennel, a hazáért! Előre!
– Magyarországért!
Hunyadi kiegyenesedik a nyeregben, s bőszen az őszi alkonyba
üvölti:
– Mutasd meg, magyar!
Az acélék beleroppan a legalább oly gyorsan feléjük száguldó
szpáhi sokaságba. Irtóztató ércsikoly, elemi erejű fémcsattanások



sokasága visszhangzik a mező felett; szinte hallani, ahogy a koponyák
is egymásnak reccsennek, harci paripák öklelik fel egymást förtelmes
haragvással, habzó pofával, vakon harapva a porba, nyakba, vasba. A
két sereg legbátrabb harcosai puszta kézzel tépik egymást a fojtogató
porfelhőben, elszáguldanak egymás mellett, szabdalják, döfködik az
elmosódott körvonalú alakokat, találomra sújtanak le a porfelhőből
előszüremkedő emberi testekre. S közben viszi őket a lendület, bele,
egyenest a halálba.
A magyarok már sűrű vért verejtékeznek a páncélok halálos
katlanában, s most, hogy alkonyul, alig látnak valamit a sisakok szűk
szemrésein át. De mégis törnek előre, utolsó csepp erejükkel,
elkeseredett akarattal, botorkálva a sűrű emberkatyvaszban. A harci
paripák remegő lábai, patái alatt emberi roncsok hemperegnek,
megtaposott, széttiport fejű sebesültek. A vértezetben földre került
harcosok sorsa tán a legkegyetlenebb; hosszú órákig hevernek majd a
hullák közt, s kevés rá az esély, hogy összeszedjék őket. Maradnak
majd az éjszakában, a nyöszörgő haldoklók szőnyegének jelentéktelen
bolyhaként mocorogva, míg végképp ki nem lehelik lelküket a
harmatos hajnal érkezte előtt.
De az elöl robogó támadó ék nem törődik most még semmivel. A
hollós harci lobogók alatt előreszáguldók belehasítanak az eleven
emberi falba, és átvágnak rajtuk, mint kés a vajon.
Hunyadi János legyűrhetetlen, ősi istenségként aprítja az
ellenséget, újra és újra lesújt, csépli a húst, kaszabol, hasít, zúz,
minden mozdulata eleven halál.
Kósza nyílvesszők sziszegnek a mind sűrűbb szürkületben, s hideg
szél süvít a véráztatta mező felett.
20.
Ezekben a pillanatokban a magyar balszárny sorait is eléri a frontális
török támadás. Ez a keresztény haderő gyengébb fele, főképp, mert



Dan havasalföldi vajda nyolcezer könnyűlovasa alkotja a zömét.
Mögöttük ugyan ott sorakoznak Lendvai Bánffy István vértes
bandériumai s más páncélos csapattestek, meg székely, horvát, erdélyi
könnyűlovas alakulatok, ám ez a szárny erejében, tapasztalatában
össze sem mérhető a túlsó oldalon hadakozókkal. Igaz, a velük
szemben rohamozó anatóliai hadtest sem oly erős, mint a ruméliai.
Murád jól számított, akkor küldte támadásba ázsiai csapatait,
amikor Hunyadi figyelmét a jobbszárny megmentése kötötte le teljes
egészében.
Ahogy a harmincezer akindzsi, szpáhi hömpölygő sorai
nekiroppannak a keresztény sereg szétterülő egységeinek, Dan
váratlanul jelt ad oláhjainak, hogy száguldva térjenek ki az ellenség
csapásai elől. A lovasok közelharcban, legyező alakban száguldnak
széjjel, utat nyitva a mögöttük ütközésre várakozó nehézpáncélos
dandároknak. Most jön el Bánffy ideje: zord elszántsággal, a
magasságos Úristenhez fohászkodva rohamozza meg a szpáhik
végeláthatatlan sorait.
Amikor az öldöklés tetőfokára hág, már erőst szürkül Rigómező
felett. Nehéz így harcolni, főképp egész napos tétlen várakozás, idegi,
testi kimerültség után. A fiatal férfiak ólmos mozdulattal vágtáznak,
küzdenek, s nem is harcolnak jól: mindkét fél soraiból omlanak a
harcosok, mint a búzaszálak aratáskor.
Sátáni üvöltéssel sivalkodnak a sebesültek, a vér ömlik, zubog,
fröcsög szerteszéjjel. Közeleg a sötétség rohamléptekkel.



Harmadik fejezet
MINDIG LAPUL A FŰBEN EGY KÍGYÓ
1.
RIGÓMEZŐ, MAGYAR HADKÖZÉP, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KORA ESTE
A hadközépnél Thallóczi Frank bán tűkön ülve forgatja a fejét
hatalmas csataménje nyergében. Egy pillantás a jobbszárny felé:
Hunyadi úgy tűnik, eredményesen kergeti vissza a magyar ágyúk
tűzkörébe a ruméliai hadtest hömpölygő csapatait. Emberfeletti, amit
végbevisz, ha nem a saját szemével látná, immár sokadjára, tán el sem
hinné, hogy ilyen akarat és erő létezik a földön.
Egy pillantás balra... No, itt már nagyobb a baj! Az oláhok nem
bocsátkoztak harcba, meghagyták a lehetőséget Bánffy
vasdandárjainak, s maguk oldalra nyargalva szemlélik a pokoli
vérengzést. Az anatóliai szpáhik az aláereszkedő sötétségben
keményen vívnak, friss erőkkel szorítják hátra a balszárny alakulatait.
– A pokolba a büdös oláhjaival! – A bán tudja, nincs választási
lehetősége, ha nem avatkozik közbe, a balszárny pillanatok alatt
összeomlik a hatalmas túlerő záporozó csapásai alatt. – Két zászlóalj
utánam!
A hadközép sűrű tömbjeit vágtatva hagyja el a két legerősebb
páncélos csapat.
2.
RIGÓMEZŐ, TÖRÖK HADKÖZÉP, TÖRÖK BIRODALOM,



A. D. 1448. MINDSZENT HAVÁNAK 18. NAPJA, KORA ESTE
Mintha csak erre várt volna, szemközt, a Sitnica túlsó partjának
magaslatáról Murád szultán széles mosollyal inti közelebb magához
Halil nagyvezírt.
– Eljött az idő! A gyaurok kivonták legderekabb egységeiket
középről. Inog mindkét szárnyuk! Halil! Vezesd fiaidat a hadközép
ellen! Mérj végső csapást rájuk! Indulj!
A szultán egy pillantást vet fiára; Mohamed fáradt, megviselte a
sok-sok órás feszültség. Nem baj... Tanulja meg, hogy a győzelemhez
nemcsak indulat, nemcsak bátorság és lendület kell, hanem türelem és
kitartás is.
– Kívánsz csapataink élén harcolni, fiam?
Mohamed meglepődik.
– Eszem ágában sincs, apám. Itt a helyem, melletted.
Murád beleegyezőn bólint.
Úgy is jó.
Allah ma nékik nyújtotta a diadal italának aranyserlegét, és Isten
árnyéka a földön minden cseppjét szeretné kiélvezni ennek a mennyei
nedűnek.
Odalenn, a harcmezőn Halil nagyvezír csapatai, kiegészülve a
vonalak előtt várakozó csaknem húszezer akindzsivel és aszabbal
üvöltve rohamozzák meg a meggyengült magyar hadközepet.
3.
RIGÓMEZŐ, MAGYAR HADKÖZÉP, TÖRÖK BIRODALOM,
A. D. 1448. MINDSZENT HAVÁNAK 18. NAPJA, ESTE
A hadközép feletti parancsnokságot Székely János bán veszi át; mikor
szörnyülködve felfedezi, hogy percekkel Thallóczi távozása után
nyakukba kapják az áldást, cifra szentségelésekkel kanyarítva adja ki
az első parancsot az ellentámadásra.



– No, legények! Ennek a fele se tréfa!
A mögötte szorongó csapatvezérek, Marczali Imre és Bebek Imre is
folyékonyan káromolják a Teremtőt, amiért ennyi istenverte pogányt
eresztett a nyakukra megint. No de ha ennyit eresztett, hát illőn kell
fogadni valamennyit...
– Pajzsok! Lándzsák!
Már alaposan rájuk lopakodik az est, amikor a két szárny után
immár a hadközépnél is kezdetét veszi az öldöklés. Az előző éjszaka
tábortüzeinek helyén lángoszlopok gyúlnak megint, különben
hamarosan sajátjaikat irtanák a csapatok a szürkéből feketébe olvadó
homályban.
Beléjük roppannak az aszab- és akindzsisorok. Ez még nem a
világvége, ezek nem a legfegyelmezettebb csapatok, csak hát igen
sokan vannak. Mint égen a csillag, annyian száguldanak, nyargalnak,
rohannak egyenest a vasba öltözött magyar csatasorba. Ha a felhők
közül nézné őket egy madár, azt látná az alkony palástja alatt, hogy a
tenger sokaság pillanatok alatt elnyeli ezt a keményen megfeszülő, de
mégiscsak jelentéktelen számú erőt, ami az útját próbálja állani.
Csaknem így is történik...
Székely János zord elszántsággal vezeti csatába népét, de a
nagyurak sem kímélik magukat. Küzd a magyar, ahogy mindig
küzdött: derekasan, férfiként, a túlerővel sem törődve. Küzd
oroszlánként, megfeszülő erővel, ősöktől örökölt vad elszántsággal.
A legválságosabb pillanatokban a szultáni sírdomb magasából a
cseh meg szász pattantyúsok átirányozzák az ágyúk tüzét ide,
középre. Jenik z Mečkova nem vár parancsra, s érti a dolgát: olyan
sortűzzel szórja meg az akindzsik és aszabok kusza tömbjeit, hogy a
zúgó ágyúgolyók tucatjával nyomorítják meg a tömegbe préselődött,
verejtékes hordák katonáit.
Székely János most megmutathatja, hogy milyen fából faragták.
Mellette hű horvát vitézei vagdalkoznak kegyetlen bőszültséggel,
utolsó csepp vérükig védelmezve az ő Banovics Szekulájukat.12
Hunyadi sógora jószerivel öregember már, élete javát rideg



harcmezőkön töltötte, így hát csapásai sem oly erőteljesek, mint
valaha voltak, de még kellőképpen halálosak ahhoz, hogy vérbe
borult koponyával dőljön előle a kontyos jobbra meg balra. A vén
vitéz még nem szokta meg, hogy vasba szorított üstöke mellett
puskagolyóbisok zúgnak, sisteregnek, meg pörögnek. Nem szokta füle
sem a sok durrogást, bömbölést, orra fanyalog a tömény
puskaporbűzre, a lőporfüstre, de nincs mit tenni – ez már új korok
csatája. Ha tetszik neki, ha nem, most ezt kell vívni... Még szerencse,
hogy a szász kézipuskások a hadközép állásait mentik meg éppen.
Nélkülük Halil pasa tenger serege áttörne egész a szultáni sírdomb
lábáig, s onnét már csak néhány szökellés a magyar haditábor.
Dörögnek az ágyúk, immár az éjszakai csillagkupolát hasogatja a
robaj, a mennyei égzengés.
Így is válságos a helyzet középen. A szpáhik fegyelmezettek, az
akindzsik meg sokan vannak. Elárasztják a meggyengült sorokat,
körbeszáguldják a páncélosokat, és mind többet kaszabolnak le
közülük. Hullnak a harci paripák is, az akindzsik leginkább ezek
koponyáját zúzzák be buzogányaikkal, hogy a magatehetetlen vértes
lovasok immár harcképtelenül vergődjenek a paták alá nyomorodva.
Székely János meggyötört tekintettel pillant körbe. A lángoszlopok
pokoltüzénél kegyetlen mészárlás villanásait látja. Hanem ebben a
pillanatban odafentről, a magyar wagenburg megnyitott kapuján vagy
kétezer puskás, számszeríjas zsoldos özönlik le az éjszakába.
Egyszerre robajlik fel valamennyi ágyú a dombon, zúgnak,
sziszegnek az ágyúgolyók. Valahonnan a közelből kun és székely
íjászok tizedelik boszorkányos ügyességgel a törökök sorait.
– Rajta, legények! Aprítsátok őket! – mennydörög Székely bán
öblös hangja a káosz felett. Marczali és a két Bebek derekasan
vagdalja maga körül a tengernyi törököt, mellettük valóságos
hullahegyek emelkednek a kocsonyás vérmasszában.
A szekérvárból leözönlő cseh meg szász zsoldosok hosszú
szálfegyverekkel döfködik a lovas akindzsiket. Suhognak a sötétben a
számszeríjvesszők, és sorra dördülnek el a kézipuskák.



Jenik z Mečkova odafönn újabb sortüzet vezényel, de most
egymás után, rendszertelen időközönként bömbölnek fel a túlhevült
ágyúk. Izzanak már a bronzcsövek, átmelegedtek a hűtésre használt
vizes bivalybőrök is. Tudja mindenki, a hadközép állásait tartani kell.
Ha törik, ha szakad, akkor is! Ha vérpermet hullik az égből, akkor is!
Márpedig az hullik, beterít közel s távol mindenkit.
4.
Thallóczi bán két dandárja hősies erőfeszítéssel igyekszik
megszilárdítani a magyar védelmi vonalakat a balszárnyon. Ott dúl
tán a legdühödtebb összecsapás, de Thallóczi szlavóniai nemesi
bandériumai, horvát lovassága nem ismer tréfát: emberfeletti
erőfeszítéssel, tomboló igyekezettel szorítja vissza az anatóliai
beglerbég válogatott szpáhi ezredeit.
Az is csak a sötétségnek köszönhető, hogy eközben a szurkos
éjszakában egy tízezres akindzsi lovascsapat alattomban megkerüli a
teljes magyar balszárnyat, s már-már azzal fenyeget, hogy a szultáni
sírdomb felől csap a hátukba.
Most jön el az oláh könnyűlovasok sora! Thallóczi időben megsejti
a cselvetést, fülét a tomboló káoszon, üvöltésen, ágyúdörgésen át is
megüti a mező szélén tompán dübörgő patadobogás. Már inal is a
futár Dan vajdához, hárítsa el a vészt, de íziben!
A havasalföldiek karéjba vágtatnak a mögöttük elosonó
akindzsiknek és gyorsan útjukat állják. Most először avatkoznak
igazán a harcba, s úgy csapnak oda, hogy a balkáni horda jobbnak
látja eltűnni az éjszaka leple alatt.
Jó néhány akindzsi halálsikolyt hallatva kizuhan a nyergéből,
sokakat az oláhok nyílvesszői sebesítenek meg. Mire a lesvetők
megszégyenülten visszanyargalnak saját állásaikhoz, a hadközépnél is
megkezdődik Halil pasa egységeinek rendezetlen futása.
Nem tudják áttörni a meggyengült hadállásokat, pedig hatszoros



túlerővel próbálták legyűrni a magyarokat. Nem tudnak már áttörni a
balszárnyon sem. Az estét felváltja az éjszaka, s miközben a
balszárnyon és középen elcsitul a harc, s megkezdik összeszedni a
sebesülteket és a halottakat, a jobbszárnyon minden eddiginél
eszeveszettebben tombol a küzdelem.
5.
RIGÓMEZŐ, MAGYAR JOBBSZÁRNY, TÖRÖK BIRODALOM,
A. D. 1448. MINDSZENT HAVÁNAK 18. NAPJA, ESTE
Eliez bég és lovasai immár fejvesztve menekülnek visszafelé a Sitnica
túlsó partjára. Az ezerszer átkozott Hunyadi dandárjának megjelenése
megfordította a csata menetét, a török balszárnyon, s ezáltal a már
már megvert seregtöredékek is új erőre kaptak. Az engürúszok újra
felülkerekedtek rajtuk, s most dübörögve üldözik őket. Honnan van
még erejük, hogy képesek egyáltalán nyeregben maradni csaknem
másfél napi szakadatlan küzdelem után? Hogyan képesek ilyen
lendületes támadást vezetni azok után, hogy szinte megsemmisítették
őket a szultáni sírdomb lábánál?
Eliez most nem töri ezen a fejét, menti az életét. Ma megtanulta a
keresztények ellen vívott csata legtöbb fortélyát, s magában el kell
ismernie, hogy ezerszer több kitartásra van szükség ellenük, mint az
anatóliai lázongó emírek, kánok ellen.
S hiába sajnálja végtelenül, hogy nem az ő rohama fordította meg
a csata menetét, ha életben marad, holnap még kitüntetheti magát a
szultán és atyja szeme láttára... Ha életben marad...
De addig is...
Az engürúsz páncélos dandár velőtrázó üvöltéssel tör előre,
egyenest a nyomukban lihegnek a csillagfényes éjszakában.
6.



Hunyadi Jánost éppen ebben a mámoros ellentámadásban éri utol
csaknem a végzete. Lovasaival vakon törtet előre, immár alig fejt ki
komolyabb ellenállást a ruméliai hadtest egyik-másik kósza alakulata,
fedezni próbálva a többiek visszavonulását. A magyarok csörtetnek
hullákon és vértől ázott tisztásokon keresztül. Sötét van, csillagok
szikráznak az égbolton.
Csapdába is ebben a csalóka, álmos csillagfényben esnek. Oldalról
egy alig hatvan-hetven fős, eltévedt akindzsi csapat csapódik az
oldalukba. Nem látják azok azt sem, hogy éppen az ellenséges sereg
fővezérébe botlanak, s tán jobban megrémülnek a magyaroktól, mint
azok tőlük. Néhány kardcsapás, buzogánysuhintás, és máris
vágtatnának tovább, elillannának a sötétben. Ekkor esik össze
Hunyadi lova; egy török zúzta össze koponyáját egy buzogánnyal. A
paripa fájdalmasan nyerít, s a kormányzó kirepül a nyeregből.
Kirepül, éppen ellenségei közé. Hat akindzsi suhint reá egyszerre
szablyával, fejszével, jatagánnal. Hunyadi János páncélján zuhognak a
csapások, horpad a vas, lábhajlatánál mélyen húsba vág a penge.
Jankó sziszegve, szentségelve féltérdre rogy a fájdalomtól.
Az egyik akindzsi mintha felismerné hirtelenjében a hollót a
pajzson, s kaján örömmel emeli sújtásra buzogányát megint. Ha ez a
csapás halálra zúzza az ellenséges vezért, az ezerszer átkozott Jankót,
a szultán bizonnyal gazdagon megjutalmazza majd...
– A hétszentségedet, kutya! – Hunyadi bőszen elkapja a lesújtó
kezet és kicsavarja belőle a buzogányt, egy csuklórándulás, s az
akindzsi szétloccsantott koponyával terül el a földön. Kettő azonban
máris célba veszi, egyik lándzsát szegezve mellkasának, a másik
hatalmas fejszét lóbálva.
Hunyadi tán mindkettővel megküzdene, ám hátulról lándzsa döf
combjába, ahol nem védi vértlemez. Káromkodva visszazuhan a
földre, karja egyszeriben lehanyatlik.
Nincs már ideje kiáltani a többieknek.
A földön hemperedik, vérmocskos fűcsomók súrolják sisakja
arclemezét. Lehunyja szemét, de az aláereszkedő sötétben amúgy sem



látná a halált. Nem látja azt sem, ahogy a háta mögül egy erdélyi
lovag ront elő: mint a hadisten személyes küldötte, pillanatok alatt
lekaszabolja az akindzsiket.
– Ezek jól vajda uramra gyűltek! – lihegi az érkező, s ólmos
mozdulattal lekászálódik a nyeregből. Tántorog a fáradtságtól,
mellvértje iszamós a vértől.
– Óvatlan voltam! – nyögi Hunyadi.
Hanem pillanatnyi nyugtuk sincsen: a sötétből újabb népes csapat
vágtat feléjük, a thesszáliai lovasság dühödt harcosai.
– Gyorsan, uram! El innen! – A lovag Jankó felé nyújtja lova
kantárját. – Menekülj!
Amonnan is, eminnen is török kiáltások harsannak, s Hunyadi
ráébred, hogy az övéi eltűntek az éjszakában. Észre sem vették, hogy
vezérük halálos csapdába esett. Távolabb nyargalnak már
gyanútlanul, s nem értik, hová tűnt a vajda úr.
– Köszönöm, fiam!
Feltornássza magát a nyeregbe – ilyen kimerülten ez sem kis
teljesítmény –, aztán odakiáltja a sötétben egyedül maradó férfinak.
– Mi a neved?
– Teodor kenéz, uram!
– Tarts ki, Teodor kenéz! Menten visszajövök egy csapattal!
– Elbíbelődök én velük, míg jő a felmentés!
7.
A magyar páncélosok megtorpannak a Sitnica mellékágánál, a Brnjica
partján. Az ellenség imhol elillant előlük, fülét-farkát behúzva
visszazárkózott a még harcba nem vetett, érintetlen csapattestek közé.
Oda, a tömör szpáhi hadtömbökig nem ildomos üldözni őket. Nem is
lehet...
Morognak a derék magyarok, de a sötét éjszakában nincs mit
tenni. Odaeresztik habzó pofájú hátasaikat a Brnjica vizéhez, hadd



igyanak szegény párák. Gőzölög a hátuk, a nehéz vas alatt véres
verejték gennyedzik a szőrbe tapadva. A vitézek is szédelegnek a
fáradtságtól, a páncél alatt kisebzett hajlatok, húgytól, verejtéktől
csípős bőr viszket, sebek lángolnak mind tűrhetetlenebb kínnal.
Ólmos, lebírhatatlan kimerültség vesz erőt rajtuk.
A közelben lovasok vágtatnak, törökök vagy magyarok, ki tudná
azt megállapítani. Kiáltozás, türelmetlen horkanások, nyerítés,
fegyvervas tompa zöreje. Innen is, onnan is sebesültek jajongása
visszhangzik a sötétben: a kósza lovasok páncélvasakon, eleven húson
taposnak, a paták csontokat reccsentenek, vértől felpuhult földbe
mélyed a betaposott testek sokasága.
– Vissza! Vissza! – hívja a katonákat a messzeségből, a szultáni
sírdomb magasáról a kürtszó.
– Vissza! Vissza! – morogják megkönnyebbülten a harcosok.
– Vissza! Vissza! – magyarul, oláhul, németül, csehül verdes
ugyanaz a szó.
A fáklyafények kósza rengetegében a kimerült dandárok maradéka
visszaporoszkál az övéihez. Középütt, Rigómező véráztatta földjén
ezrével hevernek a lekaszaboltak, a sebesültek. Török, magyar jajszó,
szitkozódás, fenyegetőzés. Hol sebesültek gabalyodnak egymásba,
földön heverő testek halálos ölelése, húsba sercenő vas nesze, felszálló
halálsikoly, hörgés hallatszik. Aztán marad a csönd.
8.
RIGÓMEZŐ, TÖRÖK HADKÖZÉP, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KORA ESTE
A szultáni sátor díszes selymét könnyű esti szél lebegteti. Hideg,
borzongató szél, a közeledő balkáni tél előhírnöke. Alant, a
messzeségben szentjánosbogarakként rajzanak a száguldók
fáklyafényei; Murád parancsára végigjárják a harcmezőt, hogy
pontosabb képet kapjanak arról, hogyan is végződött az ütközet.



Az bizonyos, hogy nem győztek.
És az is, hogy nem veszítettek.
Murád szultán elégedetten figyeli a sötétből kibontakozó
verejtékes futárok arcát. A hírek egyelőre ellentmondásosak, de az
lassan bizonyossá válik, hogy messze, a hátuk mögött sikerült
megállítani a futásra kényszerített ruméliai szpáhi ezredek szétszórt
alakulatait. A fejvesztve menekülőket az erdőkben, a szurdok
irányában felfegyverzett emberlánc várta. Nem futhattak onnét
sehová. Megállították őket s ostorral, szablyával rendezték soraikat.
Régmúlt csaták tapasztalatai tanították meg erre a török hadvezetést:
nincs az a szpáhi sokaság, ami ellen tudna állani a keresztény
páncélos tömbök nyomásának. Óhatatlanul megfutnak, s ha hagyják,
napokon át menekülnek, amerre látnak. Így történt ez Várnánál is,
egyes lovas alakulatok csak egy héttel a győzelem után értesültek
arról, hogy a muszlim hadak végül is nem szenvedtek súlyos vereséget
Hunyadi erőitől.
Murád nem követi el többé ugyanezt a hibát. A menekülőket meg
kell állítani és vissza kell őket fordítani a csatatér irányába. Ma már
nem veti harcba őket, az se baj, ha az engürúszok nem látják, milyen
sok muszlim hitharcos szivárgott vissza a még be sem vetett ezredek
sorai közé.
Majd holnap meglátják...
– Vége? – kérdezi tompa hangon Mohamed veliaht. Jó ideje hallgat
immár, csak bámul maga elé fásultan. – Hogyan írják majd meg
ennek az ütközetnek a sorsát krónikásaid, atyám?
Murád türelmesen elmosolyodik.
– Ennek az ütközetnek még nincs vége.
– De hisz alászállt az éjszaka.
– Reggel folytatjuk. Hunyadi sem akarhatja másként.
Az ifjú trónörökös lábai elzsibbadtak a hosszas, mozdulatlan
ácsorgásban. Szeme sajog, feje zúg az egész napos összpontosítástól és
a feszültségtől.
– Túl sok hitharcost veszítettünk – mondja pillanatnyi habozás



után. – Ma dűlőre kellett volna vinnünk a csatát...
– Majd holnap dűlőre visszük.
– Katonáink fáradtak.
– Tévedsz, fiam. A seregünk csaknem harmada, negyvenezer
kiválóan kiképzett katona még harcba sem avatkozott eddig. Az
ellenség viszont minden egyes harcosát bevetette már. Órákon át
küzdött valamennyi. Vagyis bármekkora veszteséget szenvedtünk is, a
túlerőnk holnap bizonyosan le fogja bírni őket.
Mohamed jobbnak látja hallgatni. Jól emlékszik a Zlatica-szorosra,
milyen kevésen múlott, hogy Hunyadi hordái át nem törték a
megerősített torlaszokat. És óhatatlanul eszébe jut Várna... Milyen
kevésen múlott, hogy Hunyadi negyedszer is meg nem fordította az
ütközet menetét...
– Insallah! Legyen úgy, ahogy Allah akarja – sóhajtja.
A szultán csak somolyog magában, újra kimondja, amit gondol,
ezúttal még egyértelműbben fogalmazva:
– Győztünk, Mohamed.
– Tessék?
– Győztünk. Bizonyosan miénk a diadal, csak idő kérdése, mikor
őröljük fel az engürúszok ellenállását.
De a veliaht arcán még mindig ott vibrál a feszült kifejezés.
Várnánál sokkal magabiztosabb volt, mostanra mintha éppen ez a
magabiztossága veszett volna el belőle.
– Tudod, fiam, honnan lehetett már az indulásnál sejteni, hogy
győzelmünk bizonyos?
Mohamed fásultan atyjára pillant.
– Ugyan honnan?
– Nézz körül a táborban! Láthatod, a beglerbégek,
szandzsákbégek, a csapatvezérek majd mind elhozták háremeik
legszebb leányait a hadjáratba.
– Tudtommal soha nem tiltottad az ilyesmit... Mit bizonyít tehát
mindez?
– Azt, hogy nem féltik őket. Várnánál persze nem volt idő



ilyesmire, örültünk, hogy idejében elvághattuk Hunyadi útját Edirne
előtt. De gondolj csak a perzsák elleni, a karamán emír elleni, vagy
akár a konstantinápolyiak elleni hadjáratokra, fiam... Vezéreim és a
leggazdagabb alattvalóim csak azokra a hadjáratokra hozzák el
háremeik legszebb virágait, ahol a lelkük mélyén bizonyosak a
győzelemben.
Mohamed kezdi már érteni, arcán keserű mosoly jelenik meg.
– Néhány nádszálvékonyságú leányt és kecses fiút magam is
elhoztam a táborba, hogy éjjelente vigasztaljanak. Ezek szerint a
lelkem mélyén előre tudtam volna, hogy győzni fogunk?
Murád szultán számára egyre nagyobb erőfeszítést jelent, hogy
palástolja hirtelen feltóduló haragját.
– Én a tapasztalt harcosokra gondoltam, fiam, nem rád!
– Tapasztalt harcosokra? Mint amilyen te vagy?
– Épp, mint én.
– Különös, atyám, nekem úgy tűnik, te mégsem hoztál magaddal
egyetlen háremhölgyet sem. A lelked mélyén nem bíztál volna a
győzelemben?
Murád mosolya még fagyosabbá válik.
– Én már nagyobb örömömet találom az elmélkedésben és az
imában, fiam, mint zsenge testű leányok és fiúk ölelésében.
Egyébiránt, amint azzal magad is tisztában vagy, Mara hatunt
magammal hoztam a hadjáratba. Csupán azért nincs itt, mert
engedtem kérésének, és biztosítottam számára a kíséretet, hogy
meglátogathassa édesapját Semendire13 várában.
– Szokatlanul nagylelkű voltál, atyám! – feleli erre a veliaht
gúnyosan.
– Nagylelkű? Nem hinném. Én csupán nagyra értékelem, ha egy
gyermek szereti az édesapját.
Murád jelentőségteljesen fiára pillant.
Mohamed érti, hát persze hogy érti. S ugyan mit is mondhatna
erre?
– Nem mindenki tudja megfelelően kimutatni a szeretetét, apám.



– Elég volt, fiam! Nincs kedvem vitatkozni... Most térj nyugovóra!
Azt akarom, hogy holnap szemtanúja lehess az iszlám fegyverek
diadalának. Pihend ki magad! Én megvárom az utolsó jelentéseket...
Mohamed gyanakodva a mögöttük fülelő Halil pasára sandít, de a
vén kecske arcáról semmit sem lehet leolvasni, s ez különösen
nyugtalanítja a veliahtot. Mintha a nagyvezír csak arra várna, hogy
négyszemközt maradhasson a padisahhal, és a háta mögött oszthassa
meg gondolatait vele.
– Harcosaim haladéktalanul térjenek vissza harcállásaikból – adja
ki a parancsot a szultán.
A futárok szerterajzanak, a török sereg rendezetten megkezdi
visszarendeződését ideiglenes táborába.
9.
RIGÓMEZŐ, MAGYAR HADKÖZÉP, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KORA ESTE
Hunyadi szemügyre veszi az elébe sorakozó csapatvezéreket. Nincsen
itt mindenki, Marczali Imre és Csáky György még valahol künn
aprítják az éjszakában eltévedt, kósza török csapatokat. A többiek
azonban itt toporognak talpig vasban, talpig vérben.
– Helytálltatok, fiaim! – mondja halkan a kormányzó. – Mind a
szárnyakon, mind a had derék vonalaiban. Köszönöm néktek!
Egyenként a hadfiak szemébe néz, mélyen, őszinte hálával.
– Azt reméltem, hogy ma kicsikarhatjuk a győzelmet. Csakhogy
Murád serege erősebb, mint hittem. Kiválóan kiképezte őket, és az
átkozott ágyúik, puskáik is nagyobb kárt okoznak, mint amire
számítottam.
Szilágyi Mihály zihálva nyitja szólásra száját, ám csak egy alvadt
vérrögöt köp ki szavak helyett. Székely bán a hátát csapkodja.
– Irgalmatlanul sokan vannak, Jankó! Nem bírunk velük...
Hunyadi a sötétséget fürkészi. Mögöttük a magyar bandériumok



még a hadvonalban ácsorognak, sokan nyeregben, legtöbben azonban
erőtlenül a véres földre rogyva. A tábor irányából a markotányosok,
apródok, szolgák százai rohannak ki hozzájuk vizet, elemózsiát osztva
szét közöttük.
– Sokan vannak. Igaz. De akárhányan legyenek is, bírnunk kell
velük.
A csapatvezérek zavartan hallgatnak.
– A ruméliai hadtest java részét megfutamítottuk ma – folytatja a
kormányzó. – Ez a török legerősebb seregteste. Hacsak az éjjel össze
nem szedik őket a környező hegyekből, a balszárnyuk végleg
meggyengült. Losonczi szerint legalább tizenöt-húszezer halottjuk
heverhet odakünn, a mezőn. Ha holnap ugyanilyen csapást mérünk a
másik szárnyukra...
Losonczi Benedek szorongva a többiekre pillant.
– A mi veszteségeink is súlyosak, uram. A csapataim majd
harmada, negyede odaveszett.
A kormányzó úr sovány arcán megremeg egy ideg a kiugró
pofacsont alatt.
– Holnap még több embert veszítünk, fiaim! Készüljetek a
legrosszabbra...
– Túl sokan vannak! – nyögi vért köpködve Szilágyi váratlanul.
Valamit ki kell találnunk, Jankó, különben...
Hunyadi sógora összekaszabolt, ráncos képét nézi. Ha már Kara
Mikhál szerint is túl sokan vannak...
– Akkor kitalálunk valamit!
10.
Leszáll az éj Rigómezőre. Az őszi levegőben vérszag, százötvenezres
tömeg verejtékének kipárolgása keveredik lótrágya, füst és a halál
bűzével. Hideglelős az éj, deres lehelet nyargal a hegyek felől a
fennsík irányába.



Tábortüzek itt, tábortüzek ott.
Két világ, két hit, két nemzet színe-java a mező egyik oldalán, s a
másikon.
Idejöttek, messziről, gyilkolták egymást hosszú órákon át, s most
tagjaikat fájlalva, sebeiket nyalogatva, a vészterhes jövő közeledtétől
szűkölve faggatják az éjszakát sorsukról.
Egyik tábor sem vigad, nagy a csöndesség. Érzi mindenki, pihenni
kell, feledni és erőt gyűjteni, mert holnap még nagyobb rettenet vár
reájuk.
Tábortüzek lobognak itt is, ott is.
S a tábortüzek között, ahol szirupos, ragacsos a sötétség a
megfeketedett vértől, ahol árnyak suhannak a holtak s jajgató
sebesültek között, ott vár rájuk a holnap. A halál. Haladékot kaptak
még a haláltól a tízezrek, ifjú férfiak, fiúk, férjek, apák és fivérek,
szeretők, s szomorú magányosak, haladékot élni még, egy utolsó,
szorongó, reszkető éjszakára. De a reggel már közeledik. Alattomban
lopakodik messzi, kelet felől. A lobogó tábortüzek fényét kioltja
nemsoká a veres hajnal. A pirkadat, mely utolsó lesz újabb tízezrek
számára.
Most még ott gubbasztanak a tüzek mellett. Néha az ellenséges
tüzek felé pillantgatnak, s arra gondolnak tán, hol lehet az a hozzájuk
hasonló legény, ifjú szerelmes férfi, aki holnap az életüket veszi. Vagy
akinek életét ők veszik.
Tábortüzek lobognak itt is, ott is.
A két sereg szorongva várja a virradatot.
11.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KORA ESTE
A kirurgus szédeleg a kimerültségtől, de nem kezei ólmos fáradtságát
érzi a legelviselhetetlenebbnek, hanem a fülébe hasogató



halálsikolyok őrjítő élességét. Évek óta amputál karokat, lábakat, varr
össze mély vágásokat, foltoz szétszabdalt húst, piszkál ki mély,
zubogó vértől sikamlós sebekből golyót, nyílhegyet. Ez most más. Ez
most letaglózó... Ez most elviselhetetlen...
Reszkető kézzel fűrészeli a csontot hosszú órákon keresztül.
Lábakat, kezeket, karokat... Hozzák elébe a hordágyakon a vonagló,
eszeveszetten vonagló férfiakat, s nincs semmi, ami pokoli
fájdalmukat enyhíthetné. Kevesen élik túl az amputációt, hisz itt, a
haditábor kellős közepén nincs elég kötszer, nincs elég segítő, a
magára hagyott sebesültek többsége csöndben elvérzik, vagy ha
megéri a reggelt, a sebláz, a fertőzés ragadja el a túlvilágra. De talán
néhányat megmenthet ma éjszaka is... A buzogánytól péppé zúzott
kar menthetetlen. A lándzsával átdöfködött láb, a ló alá szorult, vastól
tiprott lábfej, a darabokra törött kar, a félig levágott csukló, mit csak
lifegő húscafat tart...
A bezúzott koponyákból, felhasított hasfalakból, alattomos
döfésekből előzubogó, forró, sűrű vér ott folyik, szivárog és terjeng
patakokban a lábaik alatt. Csúszkálnak benne, émelyítő bűze ott
kavarog gyomrukban, nyelőcsövükben. Ám levegőt kell venni, és neki
kell látni az újabb és újabb amputációnak, még ha rajta kívül
mindenki értelmetlennek tartja is a munkáját. Ha csak száz ember
életét megmenti... Ha csak tízét... Ha csak egy emberét...
A fűrész recsegése, az élő embercsont éles csikordulása...
S a sikolyok elviselhetetlen élessége.
A kirurgus lehunyja szemét. Lelki szemei előtt veres esőcseppek
jelennek meg, peregnek a sátorvásznon, s lassan átiszamósítnak
mindent. Veres a sátor, s vér ömlik alá az égből, elönti a hevenyészett
hordágyakon hánykolódó férfiakat, beléfulladnak mind a tengernyi
vérbe, csak remegő karjuk nyúlik még az ég felé a habzó, hömpölygő
vérfolyamból.
Nem bírom...
Nem bírom tovább...
Segédei aggodalmasan belékarolnak, leültetik a veres fűbe.



Hányingerrel küszködik, valaki borostömlőt tart kicserepesedett
szájához. Nyeldekel, bár a savas, megmelegedett lőrétől csak rosszabb
minden. Eltolja magától a tömlő csecsét.
– Folytassuk! – nyögi alig hallhatóan. – Folytassuk, barátaim!
A sötétből újabb kushadó, hétrét görnyedő ifjak bukkannak elő,
hordágyon hozva a hánykolódó, sikoltozó sebesülteket. Sorra leteszik
őket a sátor elé, a sötét mezőre. Odabenn már nincs hely.
A kirurgus kézbe veszi csontfűrésze nyelét: vértől síkos a simára
gyalult, pácolt fa, a fűrészpenge pedig átmelegedett a sok
használattól.
– Folytassuk!
A fűrész sercegve hasít a húsba, csontba.
Az ifjú magyar üvölt fájdalmában, hárman, négyen fogják le,
ömlik róluk a víz a nagy igyekezetben. Friss vér sprickol az arcukba, a
fáklya fénye megrebben az odakünn feltámadó széltől.
Hirtelen mindenki elhallgat a sátorban, csak a sebesült ifjú üvölt
torkaszakadtából. Egy férfi biceg a kirurgus mellé, és fáradtan a
vállára teszi a kezét.
– Kint még sokan hevernek...
– Nem győzzük, uram...
– Be kell hozni, akit csak lehet...
– Nem győzzük... Sokan vannak... Nagyon sokan...
Hunyadi János szédeleg, meg kell kapaszkodnia a sátor egyik
oszlopába. Fegyverhordozó ugrik melléje, meg egy szép szál, szürke
tekintetű legény, azok támogatják kétoldalról. Még mindig talpig
vasban dülöngél, sűrű vére minden mozdulatnál ki-kicsordul a lábvért
eresztékei közül.
– Hadd nézzem meg, uram!
– Nem tudod levenni a vértet. Beledagadt a lábam.
A kirurgus int a segédeinek, s azok máris kecskelábú székre
eresztik le a vezért. Fürge kezek oldják meg a páncél kötéseit, s
szedegetik le sorban a vállvérteket, a kart fedő vasakat. A kormányzó
úr lábáról azonban csakugyan nem moccan az acéllemez. Az



eresztéknél lándzsa döfött a combja hátsó felébe; mély a seb, a széle
máris megfeketedett.
– Le kell vágni a vértet!
– Rajtam marad! – legyint Hunyadi. – Ha most leszeditek, soha
többé nem tudom visszavenni. Bort! Adjatok bort!
A szürke tekintetű vitéz kikapja a tömlőt az egyik segéd kezéből és
a kormányzó úrnak nyújtja. Nem érdekli azt, hogy meleg, mint a
lóhúgy, savanyú, mint az ecet, nyeldekelve issza a tömlő alján
lötymölő maradékot. Megtörli száját, és a vitézre emeli tekintetét.
– Ismerlek téged!
– Találkoztunk már máma, uram, szent igaz!
Hunyadi képe felderül a felismeréstől.
– Teodor kenéz?
– Én volnék, kormányzó uram!
– Ej, be örülök, hogy élsz! A lovad odakünn vár a sátor előtt.
Vigyáztam rá!
– Köszönöm, uram!
– Én köszönöm az életemet! – Hunyadi feltápászkodik és
meglapogatja a kenéz veres vasbordáit. – Míg élek, hálás leszek érte,
fiam!
Teodor ennek hallatán elvigyorodik, így azonban önkéntelenül is
látni engedi a jobboldalt kivert fogai helyét.
– Verekedtem kicsit, míg a mieink vissza nem jöttek!
magyarázza, mintha holmi csekélységről volna szó. – Tíz pogánnyal
végeztem, mire rám leltek Szilágyi uram legényei!
A kormányzó szédelegve körbepillant a sebesültekkel teli
sátorban. A földön mindenütt jajgató, mocorgó, hánykolódó fiúk,
férfiak saját vérükben, vizeletükben, mocskukban.
– Bort hozassatok még! Sok bort! Amennyit csak bírtok!
A kirurgus nem tiltakozik, kevésen múlik, hogy nem rogy maga is
ájultan betegei közé.
– Uram... Uram... Gyermeked született.
Hunyadi úgy néz rá, mintha egy szót sem értene mindabból, amit



most mondott.
– Gyermekem?
– Leány... Ép, egészséges kisleány. Óhajtod látni, uram?
Jankó bólint. Sehogy sem fér a fejébe, hogyan születhetett
gyermeke, noha tudja, hogy igenis itt volt az ideje, Ecsellő kilencedik
hónapban járt, s amikor elkezdődött a csata
mikor is... Istenem, mikor volt, tán esztendőkkel ezelőtt...
már éppen vajúdott szegény teremtés, magabiztosan, mégis oly
védtelenül, kiszolgáltatva a világ kénye-kedvének... Gyermeke
született. Ízlelgeti a két szót, és rossz érzéssel konstatálja, hogy nem
jelentenek most semmit. Gyermek. Leány...
– Megnézem... a leányom... Megyek, megnézem...
Teodor kenéz és a fegyverhordozó támogatják a kijárat felé.
Szembe velük apródok hozzák korsókban a bort; Jankó kikapja
egyikük kezéből, és jól meghúzza, aztán megtörli veres cseppektől
csöpögő bajuszát, szakállát.
– Készüljetek! Éjjel még sok sebesültet hoznak! Nagyon sokat!
A kirurgus készségesen fejet hajt.
Bírni fogja.
Bírnia kell.
De addig még százak lehelik ki ezen a rettenetes helyen a lelküket.
Az éjszaka hosszúnak ígérkezik.
12.
A veres vezéri sátor előtt Vojk rohan elébe, s egyszeriben meglepő
vehemenciával átöleli. Kemény kölyök, nem mond az semmit, csak
szorítja magához a vasbordás alakot, nem törődve azzal, hogy csurom
vér és mocsok lesz a ruhája.
– Édesanyád jól van, fiam?
Vojk csak biccent.
– Vezess hozzá!



A fiú máris kíséri nagybátyját, ölesre nyújtott léptekkel, a kezét
fogva. Az ötven vértes tiszteleg odakünn, de most kivételesen vezérük
nem viszonozza a mozdulatot. Odabenn a sátorban töröktől
zsákmányolt keleti illatosító nyomja el a kellemetlen szagokat. A
medvebőr még nedves, mellette véres pocsolya gyűlt egy
gödröcskében.
Hunyadi széles terpeszben megáll a bejáratnál. Jobbját Vojk
szorongatja, baljában még mindig szablya, mintha markolata végleg
belenőtt volna a kérges tenyérbe.
– Itt vagyunk! – suttogja Ecsellő a sötétből. Bevackolta magát a
sátor egy zugába, lándzsák, fejszék társaságában. Mint a
veszedelemben rejtőzködő vad, kicsinyét félti ő is. Csak a szeme
parázslik a gyertyás félhomályban.
Vojk odaszalad hozzá és letérdepel elébe.
– Édesanyám!
Ecsellő minden erejét összeszedi, hogy felüljön. A kicsi a mellén,
álmos tekintettel szopik, anyja lélegzetéhez igazítva a sajátját.
Szuszog. Összetapadt, fekete fürtjei az asszony orrát cirógatják,
anyatejillatú kis teste minden melegével odabúvik táplálója testéhez,
a biztonsághoz, a megnyugváshoz.
Ahogy Hunyadi közel hajol, s rekedten felmordul, akár a
mennydörgés, a kicsi összerezzen.
– Leányom! – A férfi nem érzi már a fájdalmat, a kínt, a sebek
mardosta gyötrelem egyszeriben elpárolog, mintha soha nem lett
volna. Elhajítja a szablyáját, letérdepel melléjük, és vaskesztyűs kezét
nyújtja a kicsi felé. – Az én gyönyörű leányom!
Ecsellő egy pillanatra vonakodva moccan, de aztán mosolyogva
emeli felé a csöpp életet.
– Néked szültem, uram! Tiéd!
Hunyadi a kezébe veszi. Az apró emberke majd elveszik a
vérmocskos vasujjak közt. Fintorog, kezeit nyújtogatva, tán anyja
biztonságát vágyva, s szürke ernyős, hosszú szempillája alól mélán
apjára néz.



Tekintete tiszta, értelmes.
– Isten hozott, kicsi leány!
A jövevény rámosolyodik, csak egy futó pillanatra, de mégis
melegen, egyértelműen. Fekete fürtjei véresek lesznek a
vaskesztyűtől, ami ráadásul hideg és kemény, kényelmetlen nagyon.
Mégis, ennek a hatalmas, zord, fekete embernek a szeméből csak úgy
ragyog rá valami bizsergető, biztonságot adó melegség. Azon csüng,
tetszik neki, vonzza is, taszítja is egyszerre. Belenéz mélyen apja
szemébe, homlokát ráncolja, aztán rúgkapálni kezd.
Felnyöszörög hozzá; elég volt, adj vissza neki...
Hunyadi János előtt elhomályosulnak egyszeriben a csöppség
körvonalai. Könnyek öntik el a szemét, forró férfikönnyek.
– Kicsi gyermek... Édes leányom...
Visszaadja Ecsellőnek, s eszébe villan, hogy hiszen neve sincsen a
csöppségnek. Nem baj, majd lesz... Most csak egy parányi élet, egy
tenyérben elférő, dobogó szív, szuszogó kis jószág és fürkésző
tekintet. Fürkészi az életet szűkre nyíló, bogárfekete szemekkel. Nem
sejti még, hová csöppent, ide a földi poklok kellős közepébe,
vérfürdőbe, halottak, haldoklók és halni készülők siralomvölgyébe.
– A csata? – kérdi feszülten Ecsellő. Sápadt az orcája, legyengítette
a szülés, szeme is homálylón le-lecsukódik, ahogy magához szorítja a
gyermeket. – Mi lesz velünk?
Hunyadi lehorgasztja fejét.
– Győznünk kell! Tűzön, vízen át... de győznünk kell...
Ecsellő torkát sírás fojtogatja. Ő, a gyilkos amazon, a könyörtelen
kun harcos most gyengének és esendőnek tartja magát. Nem tudja
majd megtenni, és másnak sem engedi, hogy megtegye. Senki sem
bánthatja ezt a csöpp életet, akit most a karjaiban tart. Nem... Nem
lehet. A kicsinek élnie kell. Fel kell nőnie, hisz erős lesz, mint az apja,
és állhatatos, kitartó, mint az anyja. Anya nem szült még ilyen
magzatot a világra, ilyen minden porcikájában gyönyörűséges
csodát...
– Jöjjél, Vojk! – inti közelebb fiát. – Ő a kishúgod. Védelmezned



kell, utolsó leheletedig!
A hollófekete üstökű kölyök komolyan meghajol, aztán nagyot
gondolva óvatosan, gyengéden megfogja a rúgkapáló csöppség kezét.
– Milyen kicsiny...
– A kishúgod – nevet fáradtan Ecsellő. – Óvd, védelmezd!
– Védelmezni fogom! – feleli ünnepélyesen Vojk, és oldalra sandít,
a mellette tornyosuló Hunyadira. Nagybátyja, vagy inkább már atyja,
ura, mestere és leginkább példaképe. Vasba öltözött istenség... Büszke
rá, hogy a kishúga nemző atyja ez a férfi. S boldog most. Ez élete
eddigi legörömtelibb pillanata. Megfogja Jankó kezét, másik kezével
édesanyja kezét. Jól tudja, hogy ezek ketten soha nem állhatnak oltár
előtt, de ez nem zavarja a legkevésbé sem. Az ős istenek, Tengri, a
nap istene, a puszták istene, és a rég elpusztult istenek színe előtt ez a
frigy szentebb minden más frigynél.
Hunyadi röstelkedve megtörli szemét.
– Mostan mennem kell. Tanácsot tartok, hogy eldöntsük, mit
tegyünk. A törökök sokan vannak. Ha nem eszelünk ki valami
fortélyt, holnap felőrölnek bennünket.
Ecsellő erősebben szorítja a gyermeket.
– Az lesz a sorsom, ami a tiéd.
– Nem lesz semmi baj!
Jankó szédelegve kilép a sátorból, s a kun amazon hosszan bámul
utána. Hunyadi a legerősebb férfi a világon, hadak, seregek ura,
mégis, Ecsellő pontosan tudja, hogy még ő sem védelmezheti meg
kettejüket minden rossztól. A gonosz szellemeket sem a szerelem, sem
az ős istenek, sem az új Isten, de még a rendíthetetlen szándék nem
tántorítja el rontó cselekedeteiktől.
A kicsi nyűgösen mocorog a mellén, éhes megint.
– Egyél, kincsem! Egyél!
Odakünn, a csatalobogó alatt felbömbölnek a tábori ágyúk, s a
sátorlapon át mintha mennyei villámok hasogatnák az eget. És a föld
remegni kezd alattuk.



13.
HUNYAD VÁRA, ERDÉLY, MAGYAR KIRÁLYSÁG,
A. D. 1448. MINDSZENT HAVÁNAK 18. NAPJA, ESTE
Csöndesnek ígérkezett ez az őszi este is Hunyadon, egészen addig,
míg napszállta után meg nem érkezett Vitéz János váradi püspök úr
porlepte fogata. Váratlan látogatás volt ez, noha a püspök úr előre
jelezte érkezését, de csak napokkal későbbre. Gyulafehérvárra kívánt
utazni, s útba csak néhány órára ejtette volna a kormányzó úr családi
fészkét. Hogy mégsem így cselekedett, annak bizony alapos oka volt.
Odabenn, az Aranyházban szomorúan vacsorált a ház
nagyasszonya, Szilágyi Erzsébet és ötesztendős Mátyás fia. A cselédek
elszoruló szívvel nézték, ahogy az eleven kölyköt ezúttal is
megzabolázza édesanyja gyászos hallgatása: a halk sóhajok és a
fátyolos tekintet ezúttal is elnémították az egész nap szilajul
hangoskodó, a várat és a környéket eleven ördögként bebarangoló
Matyit. Ketten ültek csupán az asztalnál, csendesen kanalazták a
levest, aztán eszegettek keveset a hideg, sáfrányos szószban
mártogatott jércesültből. Ezúttal puha cipó és bor került még az
asztalra – meglehetősen egyszerű étek, szinte illetlenül pórias
Magyarország kormányzójának családi ebédlőjében.
Erzsébet asszony nem engedte, hogy Mátyást édességgel, török
módra pörkölt, mézzel bevont szerecsendióval, sült gránátalmával
meg egyéb nyalánkságokkal kényeztessék. Friss gyümölcsöt ehetett,
amennyit akart, de egyéb ínyencségre hiába fájt volna a foga. A
magakorú, ötévesforma kölyköket a kisebb udvarházakban már
kínálgattak egy-egy pohár borocskával, de a nagyasszony ezt is
szigorúan megtiltotta. Mátyás csak hideg forrásvizet ihatott,
legfeljebb a vén Katalin asszony, a vár szakácsa által bogyókból és
gyógynövények leveleiből főzött sűrítményt kaphatott Cserna vizével
hígítva. Abba a főzetbe aztán került egy kis zsálya és menta is, meg
Katalin asszony titkos receptje alapján némi áttetszőre égetett



kamonci bor, de csak ritka cseppjével. Ettől a főzettől aztán Matyinak
olyan étvágya lett, hogy megevett volna hat oroszlánt is egy ültében.
Az Aranyház felső szobájában azonban még féloroszlánnyit sem
falhatott, legfeljebb egy kisebb jércesültszeletet. Amikor pillanatok
alatt eltüntette a késével ügyesen felszeletelt húst, kérdőn anyjára
pillantott.
– Kaphatok még?
Erzsébet asszony hosszan, merengve ránézett.
– Egy keveset, kisfiam. Nem jó az, estére megtömni a gyomrodat.
De Matyit nem igazán érdekelték az anyai intelmek. Késével a
tálon árválkodó utolsó szeletbe döfött, s már falta is. Igen szerette a
sáfrányos mártás ízét, a cipót még inkább, ám most szívesen
hozzákanyarított volna valami igazán ízleteset – olyasmit, amit
legutóbb, a hadjárat előtti lakomára készítettek a vár konyháján.
Fogas és süllő, pástétomok, teknősbékaleves, csík, tormás tokmány,
körte- és náspolyaszeletekkel ékesített vadkanborda... Matyi szájában
összefutott a nyál, ahogy ezekre az ízcsodákra gondolt.
Azonban hát ezek mostan csak álmok már... Maradtak a szürke
hétköznapok és az egyszerű ízek.
Ahogy eltüntette a jércehúst, arra gondolt, éjjel megint ki kell
szöknie a szobájából és le kell lopakodnia a konyhára, hogy eleségért
rimánkodjon a cselédeknek. Azok persze mindig megszánták, s
bizonyosan meg fogják szánni ezen az estén is. Édesanyja szokás
szerint úgyis nyugovóra tér hamarost, s most Lackó sincsen a várban,
hogy a körmére nézzen, legfeljebb Ferenc deák okozhat néhány
kellemetlen pillanatot, ha rajtakapja, amint éppen a Hímestorony
párkányzatán araszol a Tárház bástyájáig, s onnét leereszkedik a
kaputorony mellvédjére. Ezerszer megtiltatott már számára
mindenféle falon mászkálás, kötélen ereszkedés, s egyéb, ehhez
hasonló csínytevés, de Hunyadi Mátyást éppen a szigorú és
ellentmondást nem tűrő tilalmak tüzelték a legelevenebb tettekre.
– Aludni térsz, édesanyám? – érdeklődött színlelt ásítással kísérve,
jelezvén, maga is legszívesebben a dunyhák közé vetné magát. De



Erzsébet asszonyt nem lehetett ilyen könnyen megtéveszteni.
– Ellenőrzöm még a cselédeket, kisfiam. Velem jössz-e?
Mátyás újabb ásítást mímelt.
– Fáradt vagyok, asszonyanyám. Titusszal délután kilovagoltunk a
Cserna felső kanyarulatjáig, ahol a szekérjavító színek állanak.
Szilágyi Erzsébet komoran fürkészte fia arcát.
– Megmondtam, csak akkor lovagolhatsz ki Titusszal, ha elébb
szólsz nékem.
– Elfelejtettem, anyám!
Erzsébet nagyasszony a fejét ingatta. Már megint! Már megint az a
Titusz... Sehogy sem tetszett neki a néma vitéz, hiába szolgálta híven,
lelkesen a Hunyadi-házat. Volt valami fenyegető, valami
kiismerhetetlen a férfi komor ábrázatában, talán a nézése, talán sötét,
mindenen átható tekintete, talán a homlokán gyűlő mély ráncok,
talán fekete öltözete... Mintha örök gyászruhát hordana...
– Néhány nap múlva megérkezik Vitéz, és hozza magával vissza
Szánoki uramat – mondta fáradtan Erzsébet. – Jó lenne, Matyi, ha
addigra átismételnéd Ferenc deákkal a latin szavakat.
Mátyás arcán furcsa grimasz jelent meg.
– Nem akarom...
– Mi az, hogy nem akarod?
Erzsébetnek türtőztetnie kellett magát, ne üljön ki ajkára egy
halovány mosoly. Ez a fiú volt mindene. Mindene, ami megmaradt.
Tiszta nagyatyja, vonásai ős Garázda-vonások. Pufók gyermekarc,
angyali, rőtes-szőkés, bodros fürtök, eleven, okos szemek, húsos
orrocska. No, de ezen az angyali arcon gyakran komisz kifejezés jelent
meg, különösképp, amikor korán megkezdett tanulmányainak
jelentőségére kellett felhívni a fiatalúr figyelmét. Latin, grammatika,
história, matematika, geográfia, török és lengyel nyelv, egyelőre ezek
a tárgyak sorakoztak Szánoki Gergely iskolakönyvében. S bizony, a
néhai, boldog emlékezetű Ulászló király derék tanácsadója igen
komolyan vette tanítói tevékenységét. Szigorúsága és
következetessége máris számtalan boldogtalan órát szerzett az ifjú



Hunyadi Mátyás számára. S vajon képes-e az anyai szív haragvást
színlelni, mikor ilyen komisz kifejezést lát gyermeke orcáján?
– Atyád meghagyta, hogy tanulmányaidat el ne hanyagoljad. Jól
tudod, hogy csapataink messzi idegenben harcolnak most értünk.
Néked „csak” tanulni kell, ez most a te kötelességed.
Ahogy Matyi visszanézett rá nagy, bús szemekkel, lefelé görbülő
szájszéllel, Erzsébet asszonynak megint nevethetnékje támadt. Ez a
kölyök egészen az ujja köré csavarja! Ha tudott is véle szigorúságot
tenni, csak alapvető dolgokban tudott, s azokból is nap mint nap
mind többet engedett.
– Édesanyám! Titusz megtanított rajzolni! Lovat rajzoltam,
édesanyám! Lerajzoltam atyám fekete paripáját, amivel csatába
indult!
Szilágyi Erzsébet megtörölgette száját, s bort töltött magának.
Újabban nem szerette, ha a cselédek itt lesik a kívánságát, az
Aranyház ebédlőtermében – parancsba adta, hogy maguk költhessék
el vacsoráikat, ebédjeiket. Lassan kortyolta a jeges pincéből hozott
kamonci nedűt, s közben Matykó arcában gyönyörködött.
Mostanság, hogy László fia egyre többet kujtorgott a környező
vármegyékben – úgymond, atyja hivatalos ügyeit intézendő –, már
csak Mátyás maradt neki társaságnak, s a nagyasszony azon kapta
magát, hogy mind többször mereng el azon, mi légyen fia sorsa a
jövőben. Vitéz János és Szánoki uram egybehangzó állítása szerint a
fiúcskába rendkívüli értelem szorult, okos, figyelmes kölyök volt, s
akkor is megragadt emlékezetében mindaz, amit körülötte beszéltek a
felnőttek, ha az különösebben nem mozgatta meg gyermeki
fantáziáját. Vitéz vette észre először, milyen izgatott figyelemmel lesi
a faluban élő vén jobbágyok, kiszolgált hadfiak zavaros meséit. A
Kárpátok barlangjaiban megbúvó sárkányokról, az ősi időkben itt élt
népek aranykincseiről, hajdani bajnokokról, világbíró vitézekről szóló
históriák lángra lobbantották a fiú képzeletét, s ahogy hallgatta
ezeket a történeteket, szemében különös tűz lobogott fel. A kis Mátyás
tudatában gond nélkül keveredtek a magyar parasztok meséi az oláh



jobbágyok meséivel, a kun íjászok regéi a székely könnyűlovasok
mendemondáival. Az őskunok pusztáinak hősregéi, Tonuzoba fiainak
hőstettei, Álmos, Árpád világhódító hadjáratai, Mirkó királyfi és Ioan,
a vlach pásztorlegény kalandjai békésen megfértek egymás mellett.
Mindenki tudta, hogy Matykó agya úgy szívja magába a meséket,
a hőstörténeteket, akár a szivacs, s ezért mindenki szíves örömest
hozzákanyarította a magáét, hogy a fiúcska kedvében járjon. Thuz
János sáfár példának okáért a rég letűnt Izrael királyairól, Dávidról,
Jóriásról és Saulról, s a prófétákról mesélt neki, a fáraók országáról,
tengeri népekről, Isten csodatételeiről. Mikor Pestyéni Tamás pap, a
Vitéz kíséretében érkezett ferences szerzetes ezt szóvá tette, ártatlanul
széttárta karját, megjegyezvén, mindez benne van a Bibliában, s ami a
Bibliában benne foglaltatik, az csak nem árthat egy bimbódzó értelmű
fiatalember elméjének.
Rusori Ioan, Hunyadi oláh vitéze olyan furulyás pásztorfiúk
meséivel varázsolta el Matykót, akik az ősidők peremén barangolták
be a kerek világot aranyszőrű bárányaikat terelgetve, amikor a népek
még nem ott éltek, ahol ma élnek, s amikor az emberek közt óriások
jártak, s az erdőkben tündérek laktak, s gonosz, az idők kezdete óta
ott lapuló teremtmények uralták a szurdokok mélyét.
Odoardo Manini, a máramarosi sókamarás régi görög meg római
regékkel kedveskedett a kormányzó úr kisebbik fiának: ő mesélt
először Nagy Sándorról, a makedón királyról, aki legyőzte a perzsák
félelmetes seregét, aztán elhatolt hadaival a világ pereméig, ahonnét
lenézhetett a semmibe, s elsőként láthatta a földi halandók közül, mi
hömpölyög a földkorong alatt. Aztán hosszan beszélt Julius Caesarról,
aki császárrá kiáltotta ki magát, s aki meghódította a mesés Egyiptom
országát. Ki nem hagyhatta Kleopátra királynőt, a világszép egyiptomi
uralkodót, aki elárulta császárát, s aki egyetlen pillantásával
elvarázsolt megannyi férfiembert, aki csak rá merészelte emelni
tekintetét. Római légiók hódításairól mesélt, s a kis Matykó alaposan
meghökkent, amikor Manini elárulta néki, hogy a letűnt korok
hajnalán bizony még Buda vára is római erődítmény volt, mielőtt



világhódító Atilla király székhelye nem lett. Később megtudta azt is
Lackótól, hogy bizony atyjuk büszke sasfészkében, Nándorfehérvárott,
pontosabban annak felsővárosában is római légiósok táboroztak, azért
olyan szabályos, téglalap alakú az alapja. Nagy ritkán, mikor Lackó
rászánta idejét kisöccsére, igyekezett felidézni azokat a kun
hősregéket, amiket még Matkótól hallott. A Kalka menti csatáról, a
kun törzsek meneküléséről, a még régibb időkben a világ négy égtáját
meghódító kun királyfiakról, a tatárok fenyegetése miatt a
magyarokkal összevesző törzsek vezéreiről, a nagy menekülésről, a
hosszú vándorlásról, a három Kunország megalapításáról. A magyar
Alföldön, Moldvában és Havaselvén virágzott a három Kunország, de
az idő lassan ezeknek is eltünteti a nyomait. Lackó elmondta
Matyinak azt is, hogy az ő családjuk előkelő kun kenézi famíliából
származik, s rokonuk a Basarab család minden tagja, noha erre
különösképpen nem lehetnek büszkék mostanság. De hogy a kunok
voltak-e régebben a hunok, arra nem tudott a fiúnak válaszolni, mint
ahogy arra sem, hogy vajon Atilla király magyarul beszélt-e, mint
ahogy azt némely székely hadfiak bizonygatták erős meggyőződéssel.
Hunyadi Mátyás igyekezett minden történetet, minden mesét,
regét, mondát elraktározni, amit csak hallott, de bizony nem ment
könnyen a részletek összeillesztése. Az oláh pásztorok beszédje
meglehetőst hasonlított az itáliai sókamarások és építőmesterek
beszédjéhez, s mikor erről faggatta őket, azok csak subás vállukat
vonogatták, mondván, réges-régen Erdély földje is Róma volt, ott
lapulnak cifrán faragott köveik a földbe süppedve, fűtől, gaztól
benőve, bárki láthatja őket, aki kicsit is letisztogatja róla a múlt porát.
Matyi képzeletében ezek hallatán életre keltek a bátor római légiók
katonái, takaros városaik, erődítményeik, hódító kalandjaik, vad
háborúik sora. Mint ahogy életre kelt benne Atilla hun népeinek tarka
birodalma, a puszták büszke fiai, akik birtokba vették ezt a gyönyörű
országot, az Aranyos szegeletet, a világ közepét, ami ősi jusson jár a
puszta népének. Aztán mikor magában feltette a kérdést, ők maguk
hunok-e, mint ahogy a székelyek állítják, avagy magyarok, akik Árpád



vezérrel bejövének a Vereckei-szorosnál, avagy kun kenézek
vérvonala, akik a magyarok és a hunokhoz hasonlóan a messzi
puszták leszármazottai, harcosok és hódítók voltak, avagy talán ama
római nemzetség elkorcsosult oláh ivadékai lennének, kiknek nyelvét
maga is folyékonyan beszélte. Hiszen apjukat Oláh Jankónak híjják a
háta megett, ha úgy hiszik, nem hallja senki szavukat a kormányzó úr
pereputtyából... Oláh, kun, magyar, hun, vagy miféle nemzetség
vagyunk? Mikor ezt a kérdést anyjának feltette, Erzsébet nagyasszony
csak kacagott. Az ő elei bizonyosan vitéz horvát, szerb hősök voltak,
akik erős vérköteléket alakítottak a délvidéket uraló magyar
katonabárókkal, s e keveredő frigyből bővérű, derék magyarok lettek:
a Garázda nemzetség törzsökös hadi famíliái.
Mi mást tehetett volna, a kis Mátyás mind szaporodó kérdéseit
feltette sorban Vitéz kancellárnak, akit okos embernek mondtak, s ezt
Matykó készséggel elhitte.
Amikor Vitézt faggatta mindezekről, a püspök úr alaposan
meghökkent, maga elé ültette az öt és fél esztendős fiúcskát, és
mélyen okos szemébe nézett.
– Amennyiben érdekelnek ezek a régi históriák, küldök Hunyadra
egy fiatal papot, aki reggeltől estig a kódexeket bújja és igyekszik
megérteni a múlt eseményeinek sorát. Magyarország kormányzójának
fia vagy, Mátyás, s atyád azt a sorsot szánja néked, hogy mindenben
segítsd és támogasd László bátyádat, akit a Teremtő nagy, s jeles
tettek végrehajtására szánt.
– Miben segítsem?
– Mindenben, fiam, amiben csak segíteni tudod. Jó testvérek kell,
hogy legyetek, akik egy akarattal küzdötök házatok
felemelkedésében, ahogy atyád és Iván öccse tették.
– Apámnak volt öccse? – kerekedett el Matykó szeme. – Nem
tudtam, hogy...
– Volt bizony, derék és vitéz férfiú. Johannes, avagy János néven
ismeretes, mint atyád, de mi itt Hunyadon Ivánnak neveztük, míg
élt... Ott nyugossza álmát Gyulafehérváron, a székesegyház



sírboltjában.
A kisfiú beleborzongott.
– Ott alszik? A templomban?
– Láthattad, de tán még kicsi voltál, Matthias. Majd elviszlek,
megnézzük együtt. Oda temetik majd atyádat, László öcsédet és
bizonyosan téged is. Erdély urai vagytok, Magyarország zászlósurai, a
nép reménysége. Arra születtetek, hogy történelemformáló tetteket
hajtsatok végre.
– Mint Nagy Sándor, a makedón király?
– Pontosan.
– Mint Árpád vezér, a hét törzs fejedelme? Mint Tonuzoba, a
bölcs? Mint Julius Caesar, a rómaiak császára?
Vitéz János elmosolyodott.
– Magam sem mondhattam volna jobban.
Hunyadi Mátyás egyszeriben elszontyolodott.
– De én nem lehetek katona. Lackó a vitéz, apám csak őt viszi
magával a hadakhoz. Engem nem enged. Nékem folyvást olvasnom
kell, tanulnom kell...
– S te inkább mennél a hadakkal, igaz-e?
– Mennék bizony!
Vitéz megölelte a fiút, s igyekezett elrejteni a szeme sarkában
szégyenteli módon kibuggyanó könnycseppet.
– Magam is így voltam ezzel. Vitéz akartam lenni, hős lovag,
katona, seregek bajnoka...
– De hisz Vitéz vagy! – nevetett Mátyás.
– Csak a nevem Vitéz – legyintett a püspök úr. – Ugyanaz lett a
sorsom, ami a tiéd lészen, s tudod, Matykó, nem bántam meg!
Tanultam, hajnalhasadtától napszálltáig. Gyötörtek latinnal, görög
nyelvvel, históriával, grammatikával, geometriával. Ügyetlen voltam,
kövér és esetlen... Mégis, künn akartam volna vágtatni a többi erős
gyerekkel, és vívni akartam tanulni, és kopját vetni, íjazni...
Mátyás elkerekedett szemmel hallgatta.
– Néked sem engedték?



– Még annyira sem, mint néked. Aztán mikor már engedték volna,
mikor már a magam ura lettem, későnek bizonyult. Beláttam
kelletlenül: nem nekem való a kardforgatás... Így lettem
kancellárista... S így tudok atyád és a haza segítségére lenni. Ez a
sorsom, és bár a sorsát mindenki maga alakítja, van úgy, hogy a sors
talál meg minket, s ez ellen tán semmit sem tehetünk.
Mátyásnak ez sehogy nem tetszett. Még hogy semmit sem
tehetünk. Harcosok vad ivadéka volt, szívében hódítás vágyával,
vitézlő tettekkel, és az örök késztetéssel, hogy neve örökre
fennmaradjon. Forró vére ott zubogott ereiben, s nyíló értelme nem
tudott elfogadni olyan gondolatot, miszerint a sorsa nem az ő kezében
volna.
Erre gondolt most is, mikor Erzsébet asszony hosszan, merengve
nézte. Ezt se szerette Mátyás, zavarta, ha nézik, főképp, hogy ilyen
mélabús, szürke tekintettel.
– Elmehetek szobámba, anyám? – törte meg a hosszúra nyúlt
csendet, mikor látta, hogy a nagyasszony egészen gondolataiba
temetkezik a meg-megrebbenő gyertyafényben.
– Eriggy csak, fiam! Pihend ki magad!
– Hajnalban kilovaglok Titusszal a szacsali rétre. Vihetem Tarhost?
A nagyasszony arcán mintha szürkébbé váltak volna a gond sűrű
fellegei.
– Miért nem Ferenc deákkal lovagolsz ki, legalább néhanap?
Szívesen elkísér, ha megkéred rá.
– Mert én Titusszal akarok menni. Ő a védelmezőm. Megvéd
mindentől: medvétől, haramiától, oláh martalóctól, török kószálótól,
ártó szellemektől.
Erzsébet torka elszorult.
– Miféle ártó szellemektől?
– Hát a holtak szellemeitől. A dombon, a vár mögött temető van.
Megdőlt sírkeresztekkel, mohos sírkövekkel. Ott tanyáznak az ártó
szellemek.
– Nem ártó szellemek azok, kisfiam. Ott vannak eltemetve



szeretteink. A nővérkéd, aki csecsemő korában halt meg. A
nagyanyád... Nagyatyád testvérei. És azok sokan, akik előttünk éltek
ezen a vidéken...
Mátyás a nagy, boltozatos gyulafehérvári székesegyházra gondolt,
ahol emlékezete szerint hideg honol mindig, csontig hatoló, fagyos
reszketés. Ottan alussza örök álmát atyjának testvére. Iván, a hideg
kőlap alatt... És ottan alussza majd atyja is. Szerette volna
megkérdezni, miért nem itt pihennek, a hunyadi temetőben, de
inkább elhessegette magától a komor gondolatokat.
– Titusz beszél a szellemekkel, anyám. Hallja őket. Suttognak
néki...
Szilágyi Erzsébet szíve ennek hallatán hevesebben kezdett
kalapálni.
– Jaj, Mátyás, ez babonaság! Senki sem hallja a holtak
suttogását... Titusz pedig néma, nem tud beszélni, sem élőkkel, sem
holtakkal.
A nagyasszony elsápadt, mert ezekre a szavakra a kisfiú különös,
félszeg mosollyal válaszolt.
– Vihetem Tarhost?
– Viheted – hajtotta le a fejét Erzsébet. – De vigyázz magadra!
Megértetted?
– Majd Titusz vigyáz rám!
Azzal Hunyadi Mátyás felpattant a komor asztaltól, és vágtázva
elindult kifelé a teremből. Már az ajtóban járt, amikor a nagyasszony
utánakiáltott:
– Holnap szeretném megnézni azt a rajzot...
– Apám paripájáról?
– Arról.
– Megmutatom. Titusz tanította meg lerajzolni.
Erzsébet lehunyta a szemét.
Titusz... Megint, és megint, mindig ez a Titusz. Ideje lenne
alaposabban a körmére nézni ennek a Titusznak.
Mátyás kiviharzott az ajtón, hanem ahogy a kerengőre ért, már



farolt is vissza nagy, elkerekedett szemmel.
– Jaj! – nyögte bánatosan.
A nagyasszony ijedten felugrott, de aztán el is mosolyodott
rögvest. Nem volt ott semmi baj, hacsak az nem, hogy a széles
lépcsőn zihálva két férfi kapaszkodott felfelé.
– Jaj! – nyögte Mátyás megint.
Vitéz János püspök úr mellett ugyanis ott lihegett Szánoki Gergely
uram, a tanítómestere, aki biztosan azért jött, hogy számonkérje a
latin szavakat, amit már réges-régen meg kellett volna tanulnia.
14.
– De jó étvágya van kegyelmednek!
Szánoki Gergely felemelte a levesestányérból vizenyős tekintetét.
Mintha erőst csodálkozhatna bárki is ezen; a gőzölgő tyúkhúsleves,
amit bőszen kanalazott éppen, még a holtat is feltámasztja, szinte
megállt benne a kanál, oly sűrű az omlósra főzött hústól és a
csomborborstól ínycsiklandó lében úszkáló tésztától.
– Nagyasszonyom főztjénél nincsen finomabb szerte
Magyarhonban – bólogatott szaporán. – De igazság szerint még
Lengyelhonban sem!
– Egyék csak, Gergely, egyék, amennyi jólesik!
Szilágyi Erzsébet azon kapta magát, hogy jó érzéssel tölti el az
éhesen faló férfi látványa. Jó érzéssel, mégis szomorúsággal: Jankó
éppen ilyen elragadtatással kanalazta a levest. Régen... Réges-régen...
– Mi hír Budán? – kérdezte, csak hogy elterelje a szót komor
képzeteiről.
– Vihar előtti csend, asszonyom... A felzúdulás már elült, amiért
Hunyadi kormányzó úr csapatai kézbe vették a város irányítását.
Sokan törvényszegést emlegetnek, hiszen az ősi szokások értelmében
a budai vár a mindenkori nádor felügyelete alá kell, hogy tartozzon.
– A férjem nem akarta, hogy Garai tartsa kezében Budát.



– Bölcs előrelátás, asszonyom. De a Garaiaknak és Cilleinek még
mindig sok cimborája akad a városban. Újabban igen aktívak Frigyes
ügynökei is, Aenas Sylvius a magyar főpapokat lázítja kormányzó
urunk ellen.
Szilágyi Erzsébet fáradt sóhajjal dőlt hátra székében.
– Nyugaton?
– Frigyes látszólag betartja a megkötött béke feltételeit, de a
dunántúli vármegyékben folyamatosan szítja az ellenségeskedést a
magyar urak körében. Az általa megszállva tartott városokban
véreskezű uralmat tart fenn: befolyása pedig nap mint nap
növekszik...
– Ha a férjem hazatér, majd rendet tesz megint.
Szánoki Gergely uram felpillantott a kanalazásból, de jobbnak
látta nem szólni semmit. Ő már egyszer megélte Hunyadi hadjáratát,
a várnai káoszból csak a vakszerencse révén menekedhetett meg.
– A kancelláriára másfél hete nem érkezett hír a seregről
jegyezte meg aztán csendesen. A tányérja csaknem üres volt, s fél
szemmel már a sültes tál felé kacsintgatott. – Az utolsó értesülést
Raguza városától kaptuk. Ők úgy tudják, hogy Murád szultán
felhagyott Krója ostromával, és csapatait visszarendelte, hogy
Hunyadi urunk seregének útját állja.
– Mi sem kapunk újabban hírt róluk – Erzsébet elfordította
tekintetét: az ablakon túl a Hunyad környéki vadon zúgott baljós
süvítéssel az őszi szélben. – A brassói szenátus még hete írta, hogy a
havasalföldi kalmáraik nem túl biztató hírekkel tértek haza
Tirgoviştéből.
– Miféle hírekkel?
– Dan vajda helytartójának kereskedői Bolgárföldön időztek. Ott
az a szóbeszéd járja, hogy a szultán hatalmas sereggel tartott nyugat
felé néhány héttel ezelőtt. Egyikük látta is a ruméliai beglerbég egyik
szpáhi csapatát lóhalálában Szeredőce felé vágtatni.
– Szófia felé? – nyúlt meg Szánoki arca. – De hiszen akkor...
Erzsébet szája széle megremegett.



– A törökök minden erőikkel Jankó felé tartanak... Tartottak...
Szánoki Gergely eltolta maga elől az üres leveses tányért, aztán
megtörölte a csomborborstól gyöngyöző homlokát.
– Attól félek, nagyasszonyom, azóta már javában dúl a harc
valahol a balkáni hegyek mélyén... Talán ezekben az órákban is...
Erzsébet nyugalmat erőltetett arcára. Katonafeleség ne essen
kétségbe, várjon türelmesen, ahogy mindig is várt, várnia kellett... Mi
más választása lehetne?
– Meddig maradsz minálunk, Gergely? – Erzsébet asszony nem
tudta kimondani Szánoki uram eredeti, lengyel keresztnevét:
Grzegorz. De nem tudta azt kimondani magyar ember egy sem, így
lett belőle könnyen és magától értetődően Gergely mindenki számára.
– A püspök úr engedélyével karácsony haváig. Szeretném a kis
Mátyás nevelését felgyorsítani és erősíteni. Arra gondoltam, mostantól
megpróbálkozhatnék az írás-olvasás elsajátításával.
– De hiszen még nincsen hatesztendős! – csodálkozott el a
nagyasszony.
– Az igaz. Csakhogy Mátyás kivételesen éles eszű fiúcska. Minden
megragad az elméjében, és korát meghazudtolóan gazdag a szókincse
és a tárgyi tudása. Bizonyos vagyok benne, asszonyom, hogy
karácsonyra folyékonyan tud majd írni és olvasni.
– Legyen vele türelmes, Gergely!
A lengyel pap elérzékenyülve mosolygott.
– Amikor Hunyadi uram először pedzegette itt, e várban, évekkel
ezelőtt, hogy legyek a fiúcska tanítója, őszintén szólva el sem tudtam
képzelni, hogy egyetlen napnál többet töltsek e kies helyen. Ellenemre
volt a férjed erőszakossága, vagy mondhatnám inkább,
céltudatossága... De amikor megismertem Mátyást... Rá kellett
döbbennem, hogy az Úr kiismerhetetlen kegyelme folytán életem
egyik főművét alkothatom meg elméje pallérozásával. Meghiheted,
asszonyom, ebben van már tapasztalatom. A Tarnowski fiak
nevelőjeként, majd a királyi hercegek, Ulászló és Kázmér oktatójaként
meglehetősen sok időt töltöttem a tudományok átadhatóságának



alapvető kérdéseivel. Komiszság, lustaság, konok ellenállás... mindent
megtanultam kellő eréllyel és türelemmel, fortéllyal leküzdeni.
Mátyás úrfi valami egészen más... Megvallom néked, a megboldogult
Ulászló őfelsége közel állott a szívemhez. Néha úgy éreztem, mintha
tulajdon fiam volna. Ám Mátyás úrfi... Megvan benne minden, ami
egy öt-hat esztendős fiúban meg kell, legyen. Komiszság, lustaság,
konok ellenállás... Mégis, amikor sikerül felkelteni az érdeklődését,
észre sem veszi, és szivacsként issza magába a tudást. Nem szeret
tanulni, az igaz... Persze, asszonyom... melyik öt-hat éves fiúcska
szeret? De valahogyan mégis... szomjazza a tudást... És még valami!
Atyjától olyan ellenállhatatlan akaratot és szilaj bizonyítási vágyat
öröklött, amilyet még senki emberfiánál nem tapasztaltam.
Megboldogult Ulászló őfelsége ilyen idős korában kedves volt, nyitott
és jámbor. Viszont nem forgatott a fejében világmegváltó terveket,
nem szándékozott új Nagy Sándorként távoli birodalmak meghódítója
lenni.
Erzsébet elgondolkodva nézte a tanítómestert.
– A fiam nehezen viseli, hogy nem követheti atyja példáját.
Katona lenne szíve szerint, hisz maga körül minden arról szól: csak a
katona mentheti meg az országot. Vitézi tettekre vágyik, nem
tudományos babérokra.
Szánoki Gergely fáradtan széttárta karját.
– Ezen nem segíthetek, asszonyom. Mátyás úrfi játék karddal az
oldalán lófrál mindenfelé. Övében tőrt hord. Fegyver nélkül sehová
sem megy... és csoda ez, nagyasszonyom? Katonaember fia. Az anyja
katonaleány. A bátyja vitéz ifjú máris...
– Nálunk nincsen hagyománya a tudásnak. Lászlót üggyel-bajjal
megtaníttattuk írni-olvasni, és máris sokkal többet tud az apjánál,
kormányzó urunknál. Szenvedett tanulni, és idejekorán elkerült e
háztól, csavargott, világot látott, s immár semmi sem győzi meg arról,
hogy az életnél nincs különb tanítómester. De Mátyástól többet várok,
Gergely. Le kell küzdenünk makacsságát, s meg kell értetnünk vele,
hogy vitézi tettek helyett a tudás révén segítheti leginkább bátyját a



Hunyadi-ház felemelésében.
A sültes tál kiürült lassan, és Szánoki Gergely farkaséhsége
csillapodni látszott. Hasát simogatva hátradőlt székében.
– Igyekezni fogok, asszonyom! Megszerettem Hunyadot, és immár
szíves örömest végzem itt munkámat. Vitéz püspök úr segítségével...
hiszem... hamarosan látványos eredményt érünk el a fiú nevelésében.
Amíg munkámat el nem végzem, innét hatökrös szekérrel sem lehet
elvontatni. Midőn Rómában időztem és megnyertem magamnak
őszentsége, a megboldogult Jenő pápa támogatását, szinte erőszakkal
akart visszatartani, hogy maradjak szolgálatában, a pápai énekkarban
és a vatikáni kancellárián. Akkor éreztem ugyanezt az elszántságot:
hogy feltétlenül vissza kell térnem a wieliczkai parókiámra, Krakkó
közelébe, az én kedves tanítványaimhoz. Most ugyanez a
tántoríthatatlan elszánás vezérel: be kell fejeznem Mátyás úrfi
tanítását, mert szívem mélyéből hiszem, hogy ezerszeresen meghálálja
majd a gondoskodást és a figyelmet.
– Köszönöm, Gergely! Holnap folytathatod a munkát, a fiam
reggel kilovagol az egyik szolgánkkal. Azt szeretném, ha a nap többi
részét véled töltené.
– Úgy lesz, asszonyom!
Erzsébet mosolyogva felállt. Későre járt, és Vitéz püspök úr még
éppen csak beköszönt, máris elkísérte szállására Mátyást. Szót akart
még váltani vele is, mielőtt nyugodni tér ezen a szokatlanul késői
órán.
– Jó éjszakát, Gergely! Ébredés után bőséges reggelivel várlak!
Szánoki uram mélyen meghajolt.
Volt még valami, ami bökte a csőrét, s néhány pillanatig habozott,
hogy előálljon-e vele, aztán úgy döntött, egyelőre megtartja magának
mondanivalóját. Mosolyogva elköszönt és szállására sietett.
Szilágyi Erzsébet egyedül maradt, s a szolgák csak nagy sokára
merészeltek bejönni, hogy leszedjék az asztalt.



15.
Éles fénnyel ragyogtak a csillagok Hunyad felett. Tükörképük millió
csillámban rezgett a gyors járású Cserna fekete habjaiban.
Csak ketten voltak az elhagyatott falszakaszon, más nem hallhatta,
amint Vitéz püspök úr sorra megnevezi a csillagképeket odafönn, a
borús erdélyi égboltozaton. A Déli-bástya és a Fehér-bástya közötti fal
magasán ücsörögtek, alattuk a régi kaputorony és a Zólyomi-tractus
övezte mélyített udvar háromszöge. A kicsiny udvar afféle hátsó
fertályként szolgált: rozsdás fegyverek, lyukas hordók, rothadó szalma
hevert az alján, hónapszám emberfia nem tette a lábát oda.
Vitéz aggodalmasan pislogott a válla felett: nem akart volna
leszédülni sem hátra, az udvarba, sem előre, a lábuk alatt tátongó
mélységbe. Alattuk kint mély árok húzódott, valaha vízzel teli, ám
mostanra már csak száraz árok, az alján kihegyezett karók sorával.
– Gyakran jársz ide? – kérdezte fogvacogva Mátyástól, amikor az
kivezette a Déli-bástyáról vezető nyíláson át. A falszakasznak nem
voltak lőrései, s éppen olyan széles volt, hogy leülhettek rá.
– Csak amikor egyedül akarok lenni – felelte a fiú álmosan.
Senki nem tudja ezt a helyet. Ha tudnák, nem engednék.
A püspök úr ebben bizonyos volt.
Émelyegve megtámaszkodott két kezével a fal szélébe, és próbált
nem gondolni az alattuk ásítozó mélységgel és a fölöttébb
barátságtalan karósorral a szárazárok medrében.
– Szánoki uram marad néhány hónapig – Vitéz úgy gondolta, jobb
mielőbb túlesni a nehezén. – Igyekezned kell, fiam, bizonyítani, hogy
méltó vagy atyád és édesanyád bizalmára. A képességeid bőségesen
adottak hozzá...
– És utána?
– Utána szeretnélek magammal vinni Váradra. A püspöki
palotában laknál, velem, néhány hónapig. Segítenél ebben-abban,
megmutatnám a könyvtáramat, az irattárat, a regestrumokat.
– Sok katonád van?



– Sok. A püspöki bandérium kétszáz lovasból áll.
Mátyás szeme élénken szikrázott a csillagfényben. Kis lábával a
mélység fölött kalimpált.
– Apámnak annál is több katonája van.
– Az igaz. De apád az országnak kormányzója, én meg csak egy
püspök vagyok. Volna kedved velem jönni Váradra?
– Ha anyám elenged.
– Kérni fogom, hogy engedjen.
Mátyás elvigyorodott, fejét ingatva felpillantott a csillagokra.
– Tudod-e, milyen messze vannak a csillagok, Mátyás? – kérdezte
egy hirtelen belésajduló emlék hatására Vitéz.
– A csillagok? – vont vállat a kölyök. – Messzebb, mint bármilyen
hely a földön. Nem érhetünk el oda, olyan messze.
– Úgy bizony, fiam. Odafönn végtelen tengere tárul a csillagoknak.
Ha volna égi hajód, amivel nekivághatnál, akkor is életed végéig
hajózhatnál az éjszakában, míg elérnéd a legközelebbit.
Mátyás hátradőlt, s úgy nézte a titokzatosan hunyorgó égboltot.
– Ismered tán ezt az égi óceánt is?
– Bár ismerném! – sóhajtotta Vitéz. – Mondják, a szaracén tudósok
bírják az égbolt titkait, tudják, melyik csillag merre jár az égpaláston.
Itáliában is akadnak bölcs emberek, akik gyűjtik az ősi tudás morzsáit
és gondosan lejegyzik a csillagok útját. Lélegzetelállító történeteket
mesélnek a csillagok világáról, a napról, a holdról, üstökösökről és
más, csodálatos égitestekről. Nem mindenki osztja a véleményüket, és
bizony nem is mindig ajánlatos ezzel a tudással kérkedni, mert
könnyen máglyán találhatja magát az ember. De az igazi bölcs egész
életén át gyűjti a tudást, hogy Istenhez méltó életet élhessen, és
embertársai segítségére, szolgálatára fordíthassa mindazt, amit
megszerzett.
Mátyás ezt nem értette, s nem is akarta érteni.
– Rusori Ioan szerint egyszer egy királyfi megtanulta a repülés
tudományát, és angyalszárnyakon repült a napba.
– Ezek mesék – vélte a püspök úr.



– Szeretem a meséket.
– Hát persze hogy szereted, Mátyás. Sokszor kevés választja el a
legszebb mesét a legrútabb valóságtól. De nézzed csak! Odafönn ezek
a csillagok ugyanígy ragyogtak sok ezer évvel ezelőtt is, mint mostan.
Ki tudja, milyen népek éltek akkor itt, e földön, miért harcoltak, mit
akartak... Amit mi idelenn teszünk, gondolunk, harcolunk, gyűlölünk,
reménykedünk, minden, de minden oly jelentéktelen és nevetséges a
Mindenható végtelen nagy óraművéhez képest. Nézzed! Ezek a
csillagok akkor is ugyanígy őrködtek az égen, amikor Róma még
hatalmas volt! És akkor is, amikor a paradicsomi kertben csak Ádám
apánk és Éva anyánk bámult fel rájuk...
A kis Mátyás ezen a gondolaton erősen elámult.
– Ugyanígy ragyognak majd akkor is, amikor mi már nem
leszünk?
– Pontosan ugyanígy.
A fiú a korábbi beszélgetésükre gondolt: a gyulafehérvári
székesegyházban, a hideg kőlap alatt nyugvó Iván nagybátyjára, az
egyelőre még üres szarkofágra, amiben egy napon majd atyja hűlő
tetemét elhelyezik. Megborzongott, mint minden gyermek, ő sem
tudott megbarátkozni a halál gondolatával.
Nézte tovább a csillagokat, kis lábával a mélység felett
kalimpálva.
– Mindenki meghal egyszer? – kérdezte aztán szomorúan.
– Mindenki.
– Én is?
– Te is, fiam... Remélem, még nagy sokára, de te is megtérsz majd
teremtődhöz.
– De hát akkor miért vagyunk itt? Miért vagyunk a világon?
Vitéz János, váradi püspök, a Magyar Királyság kancellárja
elégedetten felsóhajtott.
– Látod, fiam, aki ezt a kérést egyáltalán felteszi magának, az már
elindult a bölcsesség felé vezető úton!
Hunyadi Mátyást ez a válasz a legcsekélyebb mértékben sem tette



elégedetté. Valami azt súgta neki, hogy mire olyan idős lesz, mint az
igen tisztelt püspök úr, többet fog tudni nála. Sokkal többet...
16.
Erzsébet álmos szemekkel nézett Vitézre.
– Biztos vagy ebben?
– Csupán egy kósza lehetőség. Egy nyom. Az is lehet, hogy a kémünk
téved. Megértheted, nem tud leveleket írni, amikor csak szeretné. Az
üzenetet egy rác sajkás hozta, aki egy bolgár paraszttól hallotta. Az is
lehet, hogy az egész hamis nyomnak bizonyul majd.
– Talán nem... Az a kém látta őt. Biztosan megismeri.
A szobában hárman gubbasztottak egyetlen gyertya pisla fényénél.
Szilágyi Erzsébet a kezét tördelte, Ferenc deák, a várnagy szeme
azonban lázas fényben égett.
– Azonnal indulok! Ha csak egyetlen kósza lehetőség, akkor is
valami... Nékem minden! Nékem reménykedés! Indulok rögvest!
– Nem mész sehová! – jelentette ki ridegen a nagyasszony. – Rád
itt van szükségem Hunyadon!
– De...
– Azt mondtam, maradsz! – Erzsébet feje sajgott a sok fájdalmas
gondolattól. – Majd küldök valakit, aki tud törökül, és képes
elvegyülni az ottani söpredékkel. Valamelyik oláh kenéz kémjét. Vagy
az uram rác felderítőinek egyikét...
– Az sok idő, és nekünk most nincsen időnk!
A nagyasszony fáradtan Ferenc deák kezére tette a kezét.
– Megértlek, fiam. De nem csak parancsolom, kérem is, hogy
maradj. Lássad, alig vigyáz ránk fegyveres Hunyadon, míg az uram
távol, idegen harcmezőkön jár. Szükségem van rád!
A várnagy bosszúsan vetette hátát a szék támlájának, hogy az
fájdalmasan beléreccsent, s nagy duzzogva rágcsálta bajsza szélét.
Vitéz együttérzőn fürkészte arcát.



– Mindent el fogunk követni, ne aggódj, Ferenc! Szükségünk van a
lány tanúvallomására!
A ház úrnője tiltakozni próbált, mire a püspök úr leintette.
– Sajnálom, Erzsébet, ez immár államügy!
– Mióta?
– Mióta annak nyilvánítottam.
– Az uram ezzel nem értene egyet!
– Jankó sok mindennel nem ért egyet, amit én gondolok. Majd
meggyőzöm az igazamról.
– Erről nem fogod.
– De igen. Nincs más választásunk!
Erzsébet intett a szemével Ferenc deáknak, hogy hagyja őket
magukra. Amikor a várnagy búsan kioldalgott a szobából, a
nagyasszony szembefordult Vitézzel.
– Magad ellen szólsz, és magad ellen cselekedsz, János.
Amennyiben az a tanúvallomás megszületik, néked még csekélyebb
esélyed marad.
Nem kellett mondania, hogy ugyan mire marad kevesebb esélye, a
püspök úr jól tudta anélkül is.
– Az lehet. De így kívánja a becsület, így kívánja a tisztesség. Én
hiszek neked, Erzsébet. És mivel hiszek, mindent meg fogok tenni,
hogy az igazságod napvilágra kerüljön. S ha pedig arról az átkozott
éjszakáról egyetlen ember tudja rajtad kívül az igazságot, egyetlen
ember tudja igazolni, hogy minden szavad igaz, akkor elő kell
kerítenünk őt a föld alól is.
– Jankó soha nem bocsájt meg nekem! Tanúvallomással vagy
anélkül, eltaszított magától, és ezen nem változtat már semmi!
– Akkor reménykedjek inkább abban, hogy nem derül ki az
igazság? Az adjon nekem reményt, Erzsébet?
A nagyasszony lesütötte a szemét; mit mondhatott volna erre?
– Nem... – mosolyodott el megtörten Vitéz. – Ha Jankó soha többé
szóba sem áll veled, nekem reményem nem lesz akkor sem... Mert te
őt szereted, és ezen az sem változtatna, ha az égboltról reggelre



minden őrt álló csillag aláhullana...
Ezek a szavak szíven ütötték a nagyasszonyt. A püspök úr talán
titkon arra számított, hogy valahogyan mégis megcáfolja vagy
legalább kisebbíti a súlyos szavak igazságát. De Erzsébet nem cáfolta,
s még csak nem is kisebbítette őket. Miért tette volna? Hisz éppen úgy
volt, ahogy Vitéz megfogalmazta. Ha titkon reménykedett is a püspök
úr, ő szemernyi valós reménnyel sem kecsegtethette.
– Térjünk nyugovóra, János! – mondta komoran a nagyasszony.
Hosszú nap vár ránk holnap is... Gyűjtsünk erőt az újabb
megpróbáltatásokhoz...
Vitéz János a torkát köszörülte – bizony még nem mondott el
mindent.
– Erzsébet... ne mástól tudjad meg...
– Uram Jézus!
Hanem ez nehéz lesz valóban; a püspök úr igyekezett valahová a
messzeségbe nézni, úgy préselte ki magából a szavakat egyenként.
Mert azok a szavak külön-külön is pengeként hasogatták Erzsébet
szívét, hát még együtt.
– Tudnod kell, mert való a hír. Tudnod kell, mert később még bajt
okozhat, ami történt!
– Ne kertelj! – ripakodott rá fagyosan a nagyasszony. Lám,
mégiscsak kemény a szíve, vagy legalábbis úgy mutatja szegény...
Ki vele, aztán térjünk aludni!
– Jankónak az a kun szeretője... Aki a táborban véle van, éjjel véle
hál mindenkor...
– Tudom – bólintott Erzsébet. – Azt is tudom, hogy hívják. Ecsellő
a neve.
– Mikor útnak indultak Keve vára alól a hadjáratba, már sokadik
hónapban járt. Gyermeket vár...
A nagyasszony arcán egy ideg sem rándult, talán csak szelíd
szemében aludt ki még egy aprócska fényszirom, ami addig ott
lobogott.
– Ennyi?



– Ennyi. Talán útközben megszülte a gyermeket, talán majd
ezután fogja, vagy épp ezen az estén... Továbbra is Jankó
környezetében van, állandó társául szegődött. Iván fia, Vojk most
Jankó apródja.
– Köszönöm – mondta fakó hangon Erzsébet. – Köszönöm, János,
hogy elmondtad. Valóban tudnom kellett...
Vitéz biccentett és zavartan kihátrált a szobából, magára hagyva a
nagyasszonyt.
Erzsébet maga elé bámult. Tudta, hogy jó lenne sírni, könnyeket
kéne ontani, az talán segítene. Segítene megélni a sanyarú sorsot, a
szeretetlenséget, a mellőzést. A megaláztatást...
De nem ment. Nem tudott már sírni.
Ölébe ejtette kezét és csak bámult maga elé. Tudta jól, az a nő, az
a kun leány sok mindenben jobban illik Jankó mellé, mint ő.
Fiatalabb, harciasabb, vadabb. És most gyermeket szül Jankónak.
Talán fiút, talán leányt... Erzsébet mindig fájlalta, hogy leánykáik
nem élték meg az egyhetes kort sem, sorra elhaltak, ott feküsznek
most a hunyadi várdomb temetőjében. Szeretett volna leányt szülni a
férjének, mert tudta, hogy Jankó istenítette volna leánygyermekeit.
S ha fiú?
Ha Magyarország kormányzójának fia születik? Törvénytelen fiú,
mégis... Mi lesz akkor Lackóval, mi lesz Mátyással?
Erzsébet lehunyta szemét.
Majd a Jóisten eldönti. Úgy lesz minden, ahogy ő akarja. Nála a
vigasz, a remény, a szeretet. Csakhogy néha nehéz végigjárni a rögös
utat, amit kijelölt nekünk...
Odakünn a várkápolnában éjfélt kongatott egy ferences szerzetes.
17.
HUNYAD VÁRA, ERDÉLY, MAGYAR KIRÁLYSÁG,
A. D. 1448. MINDSZENT HAVÁNAK 19. NAPJA, HAJNAL



Vitéz püspök úr nem sokat aludt, egyre csak forgolódott a Déli-bástya
tornyában lévő vendégszobájában. Hajnalhasadáskor úgy döntött,
nem kínlódik tovább, felöltözött, s lesietett a szűk várudvarra. A
lassan ébredező nap fényénél megcsodálta, mily sokat haladtak
megint az itáliai építőmesterek az udvar felújításával. Új korlátokat
faragtak kőből, díszes, cifra lépcsőfordulót, s megkezdték a
várkápolna alapos kibővítésének előkészítését is. Terméskő halmok
emelkedtek az olasz stílben átalakított loggia lábánál gerendák, öles
szálfák társaságában; a szűkös udvar ezzel szinte meg is telt teljesen.
Az istállóknál aztán Vitéz mozgásra figyelt fel.
Egy fekete ruhás, izmos férfit pillantott meg. Megismerte;
Kamonczi Titusz volt, a nemrégiben a ház szolgálatába szegődött
vitéz. Ahogy végigmérte, különös, borzongató érzés lett úrrá rajta,
maga sem tudta volna megmagyarázni, hogy miért.
Odalépett a lovat csutakoló férfihez.
– Mátyás úrfit várod?
A fekete ruhás ember lassan feléje fordult, tekintetében szomorú
kifejezés tükröződött.
– Most ébredezik, nem kell soká várnod rá.
Titusz megfontoltan bólintott, aztán visszafordult a lóhoz, hogy
tovább csutakolja.
Vitéz ott állt még néhány pillanatig, aztán vállat vont. Hát,
beszélgetni nem fognak, az biztos... Mit is várt tulajdonképpen?
Néma Titusz oldalán rövid, ezüstmarkolatú tőr függött, ez nem
kerülte el a püspök úr figyelmét. Hanem ahogy fordult volna vissza, a
lépcső felé, egyszeriben ráébredt, mi keltett benne az imént
kellemetlen, nyugtalanító érzést.
Ez a férfi emlékeztette valakire...
Valakire, aki itt motoszkál a tudatában, valakire, akivel talán nap
mint nap találkozik...
Mégis kire?
Amikor belépett az Aranyház emeleti termébe, hogy
megreggelizzen az álmosan dörmögő Szánokival, még mindig ezen a



talányon törte a fejét. Aztán az első falatnál kiment a fejéből a
nyugtalanító gondolat, és sokáig vissza sem tért.
18.
Mátyás és Titusz a hajnali réten vágtattak; paripáik lába harmatos
fűben kaszált, megnyúlt testük szinte úszott az aranyló napkeltében.
A fiú élvezte a száguldást, és roppant büszke volt rá, hogy zsenge
kora ellenére jobb lovasnak számított a nálánál jóval idősebb, siheder
fiúknál is. Magabiztosan tartotta hátasát, könnyedén irányította, s
ugratott át vele árkot, sövényt, bokrot.
Titusz erőlködés nélkül tartotta vele az iramot, gondosan ügyelve
Mátyás minden mozdulatára – volt alkalma hozzászokni már ehhez az
állandó éberséghez az elmúlt hónapokban.
– Sietnünk kell vissza! – lihegte a fiú, amikor a hátszegi út mentén
egy tisztáson megpihentek. – Szánoki uram mától megint latinnal
gyötör!
– Helyes! Tanulnod kell! – jelentette ki mély, sztentori hangon
Titusz, és megveregette lova csatakos nyakát. – Szánoki uram a
legjobbat akarja néked.
– Igen, tudom... – Mátyás elszontyolodva lehuppant a nyeregből.
Fejembe verték már vagy ezerszer. Tanulnom kell, hogy Lackó
támasza lehessek! De én nem akarok senki támasza se lenni!
Titusz halványan elmosolyodott, miközben óvatosan
körbepillantott a környéken.
– Hanem? Mi akarsz lenni, fiam?
– Katona, mint apám! Jól lovaglok! Vívni tanulok! Az íjazásban
sincs nálam különb! Miért nem lehetek hát katona?
Titusz pillantása a fiúcskára siklott. Mátyás háttal állt neki, s
ahogy lova kantárját szorongatta, csizmája orrával egy göröngyöt
rugdosott éppen a földön. Hosszú, göndör fürtjei a vállára omlottak;
aranybarna haja volt, anyjától öröklötten, atyja hollófekete üstöke



legfeljebb némi rőt árnyalatot volt képes belecsempészni.
A fekete ember keze a tőre markolatára siklott.
– Lackónak azt is megengedték, hogy medvét tartson – füstölgött
tovább Mátyás. – Nékem azt se, hogy magam csutakoljam a lovamat.
Lackó évekig csavargott a nagyvilágban. Én meg? Itt fogok
meggebedni Szánoki uram leckéitől...
Titusz arcán megfeszült egy izom. Lassan, hangtalanul előhúzta
tőrét.
– Néha azon töröm a fejem, hogy megszököm, mint Lackó... Azt
kellene tennem. Egyszerűen világgá menni...
A fekete ember egy pillanatig a tőr markolatát szorongatta, aztán
villámgyors mozdulattal elkapta a hegyét, és már hajította is.
A tőr suhogva elszállt Mátyás füle mellett, és eltűnt a fűben.
A fiú abbahagyta a locsogást, és értetlenül bámult maga elé. Aztán
megfordult.
– Ezt rám hajítottad?
Nem értette az egészet, ám ahogy Titusz odalépett a magas
fűcsomóhoz és lehuppant a földre, rögvest megértette. A férfi egy zöld
pikkelyes, összetekeredett, de farkával még mindig csapkodó kígyót
emelt ki onnét. A tőr pontosan széles, lapos fejénél döfte át.
– A mindenségit! – tátotta el a száját Mátyás. – Hát ezt meg hogy
vetted észre?
– Figyelj jobban! – korholta Titusz. – Túl sokat beszélsz, és nem
veszed észre, mikor fenyeget veszély!
– Nekem adod?
– A tiéd!
Hunyadi Mátyás borzadva a kezébe vette a hüllőt, s amikor a
tőrrel átdöfött fejből erőtlenül előcsapott a villás nyelv, ijedten
elhajította.
– Ez még él!
Titusz bólogatott.
– Tanuld hát meg, ne légy óvatlan, míg a veszélyt teljesen le nem
bírod! Amíg az ellenség mozdulni tud, üsd, vágd, aprítsd! Meg ne



sajnáld semmilyen körülmények között!
– Be rusnya! – fintorgott Mátyás. A kígyó most ott tekergett a
fűben, de már egyre erőtlenebbül, hiábavalón csapkodott
elvékonyodó farkával.
Titusz egyetlen mozdulattal lemetszette a fejét.
– Ha akarod, a bőrét megtarthatod!
– Akarom!
Titusz gondosan megtörölgette a fűben tőre pengéjét, aztán
visszacsúsztatta az övébe.
– Jegyezd meg, Mátyás: mindig lapul a fűben egy kígyó! Néhol
több is.
A kölyök nagyot nyelt, aztán hátasa kengyelébe helyezte lábát.
– Neked kéne tanítanod, nem Szánoki uramnak!
Kamonczi Titusz arca elkomorult. No, igen... Jobban is járnál,
Hunyadi Mátyás, ha én tanítanálak... Mert sem a latinleckék, sem a
geográfia, sem a matematika, de még a história sem készít fel
mindarra, ami rád vár, mégpedig nem is oly soká...
Ahogy nyeregbe pattantak megint, Mátyás hálás pillantást vetett a
fekete emberre.
És Titusz előre sajnálta, hogy hamarosan meg kell tennie azt,
amiért ide küldték.
19.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 18. NAPJA, KÉSŐ ÉJJEL
Losonczi Benedek sátrában gyűltek össze, mivel a vezéri sátorban a
szülés után Ecsellő még a kisdedet szoptatta, pátyolgatta. A
csapatvezérek kissé szűkösen fértek be, ráadásul Losonci sátrában
dohbűz terjengett, ami rögvest megcsapta valamennyi belépő orrát.
Ahhoz azonban túl fáradtak voltak, hogy ilyen csekélységen
fennakadjanak, elterültek a földre hányt medvebőrökön; ki-ki



páncélban, sodronyingben, avagy már ingaljra vetkezve. A harcban
verejtékezett férfiak szaga a dohbűzön is túltett, nem jutott még idő,
hogy legalább kis vizet lötymöljenek magukra.
– Valamit tennünk kell, különben holnap csúfosan megtörnek
minket! – morogta Hunyadi, amikor körbepillantott a sereg vezérein.
Csaknem mindenki itt volt, már persze azok közül, akik életben
maradtak. Bebek László, Csáky György meg Nádasdi Imre immár
odakünn hevertek valahol a holtak mezején, tetemek alá szorulva,
kivérezve, hűlő testtel. – Erősítésre semmi reményünk! Szkander bég
csapatai elérhetetlen távolságban rekedtek. Török és rác csapatok
tartóztatták fel őket...
Szilágyi Mihály elébb hatalmasakat kortyolt egy borostömlőből, s
csak azután válaszolt sógorának:
– A ruméliai hadtestet viszont alaposan szétszórtuk!
A többiek egyetértőn bólogattak.
– Az igaz. De a jobbszárnyuk még szinte érintetlen. Sokkal többen
vannak, mint mi. Túlságosan sok az ágyújuk, és az átkozott
janicsárjaikat is felszerelték puskákkal. Ezek sorain vérteseink tömbjei
át nem törnek!
A csapatvezérek elgondolkodva bámultak maguk elé. Egy ültő
helyükben képesek lettek volna elaludni: szédelegtek a kimerültségtől
és a vérveszteségtől.
– A harci szekereinket kellene bevetni! – javasolta Jenik z
Mečkova kapitány. – Mink csak itt ülünk a domb tetején, és fenemód
ágyúzunk, de a szekereink tétlenek!
Hunyadi sötét képpel méregette embereit.
– Ezen magam is törtem már a fejem. A kétezerből legalább
hatszáz harci szekér menetkész anélkül, hogy a tábor védelme hiányt
szenvedne. Mindegyiken ágyúk. Kézipuskások...
– A csatamező tele holtakkal és sebesültekkel! – legyintett Székely
János. – Azoknak tengerén semmiféle szekér át nem vergődik.
– Éjjel is ágyúzzuk őket!
– Hajnalban csapjunk le rájuk!



– Kerüljük meg a seregüket!
A kormányzó úr fásultan ingatta a fejét. Lábát mozdítani sem
tudta; mindene viszketett és sajgott a vas alatt, de valahogy mégsem
akaródzott levakarni magáról a vértezet utolsó darabjait.
– Rajtuk kell ütnünk! – A kimerült hadfiak közt Daud Cselebi
emelkedett szólásra. A renegát török herceg képét három friss vágás
szabdalta, bizonyítva, hogy nem kímélte magát az ütközetben. – Csak
akkor lesz holnap esélyünk, ha alaposan megritkítjuk a soraikat. Ne
várjunk hajnalig! Még az éjjel támadjunk!
Az urak panaszosan feljajdultak.
– Álló napja talpon vagyunk, vasban!
– Nincsen már jártányi erőnk se, Daud!
Hanem Hunyadinak tetszett az ötlet.
– Mi az, amire most a török a legkevésbé sem számít? Hogy éjjel
támadunk, mikor nekünk van nagyobb szükségünk a pihenésre...
– Akkor ezt meg is beszéltük, felőlem akár indulhatunk is! – vont
vállat Szilágyi.
– A hadközép ellen kell mennünk! – Jankó egészen
beleszerelmesedett az ötletbe. – Egyenest neki a janicsárok táborának!
A szárnyakon bizonyosan letapossuk a lovasságukat, de a janicsárok
tömbjein nem tudunk áthatolni. Igazad van, Dávid úr! Éjszaka kell
lerohanni őket!
– Egy pillanat! – aggodalmaskodott Bánffy István. – Aztán mivel
támadjunk? Gyalogsággal? Lovasokkal? Vértesekkel?
– Amivel csak tudunk! Mečkova alig várja, hogy a harci szekereket
bevethesse. Hát most megkapja a lehetőséget!
– Mégis, hogyan? A mezőt holtak, sebesültek ezrei borítják.
– Kétszáz ember azonnal nekilát a dombtetőtől az ellenséges
hadközépig terjedő térség megtisztításának. Se halott, se sebesült ne
maradjon középütt: a harci szekereinknek át kell törniük a janicsárok
táboráig!
Szilágyi újra meghúzta gyorsan a borostömlőt. Nem irigyelte azt,
akinek ez a feladat jut éjnek évadján; Bánffy, Losonczi és Thallóczi



Frank fásultan meredtek maguk elé.
– Tudom, hogy pihenni szeretnétek! – vigasztalta őket Hunyadi,
aki pedig mindőjük közül a legfáradtabbnak tűnt. – De ha most
alszunk, ugyan milyen eséllyel nézünk szembe velük napkelte után? A
halálunkra pihenjük ki magunkat? Valamit tennünk kell, mégpedig
most! Évek óta várunk erre a lehetőségre, és ez most van itt, a
kezünkben! Vitézül küzdöttetek egész nap! Ha most összeszedjük a
maradék erőnket és lángra lobbantjuk az ereinkben csörgedező harcos
vért, akkor reggelre miénk a győzelem!
Thallóczi elvigyorodott.
– Az ördög vigye, Jankó! Ha valaki felültet a nyeregbe, én
megyek!
– Én is! – harsogta Szilágyi egy jókora böfögés kíséretében.
Szemmel láthatóan el sem tudott volna képzelni pompásabb
mulatságot annál, hogy az egész napos vérengzést egy kiadós éjszakai
vérengzéssel tetőzze be.
Bánffy és Losonczi kelletlenül bólintottak.
– Ahogy óhajtod, kormányzó uram!
Hunyadi az eddig némán gubbasztó Dan vajdára pillantott.
– És te, barátom? Számíthatok a havasalföldi harcosokra?
– Hát persze! – mosolygott Daneşti Dan. – Felesküdtünk a szent
keresztre! Az oláh lovasok utolsó csepp vérükig küzdenek érted,
Jankula!
A behízelgő hang nem nyugtatta meg Hunyadit.
– Akkor készüljetek, fiaim! Bánffy! Jelöld ki azokat, akik
megtisztítják a mezőt a holtaktól és a sebesültektől egy jó húszöles
sávban, fel a Sitnica közeli kanyarulatáig! Losonczi! Állíts fel egy
kétezer fős vértes alakulatot a legjobb bandériumokból! Ezek
robognak majd a harci szekerek mögött. Mečkova! Legalább kétszáz
harci szekérre van szükségem. Azokat válogasd ki, amelyeknek erős a
tengelye, s nem hagynak cserben minket a göröngyös terepen! A
lovakon bőrvért legyen! Megértetted? Frank! Szükségünk lesz
háromezer könnyűlovasra. Sebesült ne jöjjön! Két csapatra osztod



őket, egyiket te vezeted, másikat Székely. A kunok és székelyek
Andrási lobogója alatt gyülekezzenek! Ők alkotják a támadó ék
szárnyait. Rajnáld! Te ezúttal gyalogosokat vezetsz! A szekerek
fedezékében jöjjenek a szász és cseh kézipuskások és a
számszeríjászok. Hozz, amennyit csak bírsz!
A kormányzó szusszant egyet. Felvillanyozta a renegát herceg
javaslata, s magában el kellett ismernie, ilyen kimerült állapotban
nem jutott volna eszébe ehhez hasonlatos, eszelős tervet
megfogalmazni. Magában elismeréssel adózott a néhai töröknek: úgy
látszik, csakugyan őrült magyar vált belőle a magyarok között...
– Dávid! Te az oldalamon harcolsz ma éjjel! Ha elvergődünk
Murád sátráig, téged illet a megtiszteltetés, hogy végezz vele!
– Megköszönöm, Hunyadi uram! – Daud Cselebi mélyen
meghajolt, aztán a kormányzóra vigyorgott. – Ez lesz életem legszebb
éjszakája!
Hunyadi feje zúgott a kimerültségtől. Egy pillanatra megfordult
benne, hogy nem lesz képes újra nyeregbe ülni, de aztán elhessegette
magától a gondolatot. Úgy számolta, éjfél után egy-két órával már
tiszta lesz a terület a harci szekerek előtt, legalább néhány száz
ölnyire, hogy kellőképpen megközelíthessék az ellenséges vonalakat.
Addigra össze kell állítania az éjszakai rajtaütés rögtönzött seregét.
– Mihály! Ha megittad azt a bort, eriggy és készítsd fel a
pattantyúsokat! Ma éjjel szakadatlanul bömböljenek azok az ágyúk!
Ne legyen nyugta a töröknek!
Szilágyi engedelmesen kihörpölte a tömlő alján lötykölődő
maradékot, aztán keserveset nyögve feltápászkodott.
– Úgy lesz!
Losonczi sátrában egyedül Hunyadi maradt.
Megszédült, meg kellett kapaszkodnia, el ne vágódjon. Szemei
előtt aranysárga és szürke karikák táncoltak, mellkasára mintha
irdatlan sziklakolonc telepedett volna. Mielőtt eszméletét vesztve
eldőlt volna, Vojk lépett be a sátorba: ösztönösen átölelte a
kormányzó vasbordás derekát.



– Uram! Ülj le, kérlek!
– Dehogy ülök, Vojk fiam! – nevetett szárazon Jankó. – Majd
leülök, ha már nem maradt eleven török Rigómezőn!
A kölyök ijedten nézett fel a hatalmas emberre. Vasba öltözött,
harcos istenség, akit életében először látott esendőnek és
sérülékenynek.
– Hozz bort, fiam! – nyögte Hunyadi. – Sokat!
Vojk szűkölt, magára hagyhatja-e a kormányzót, de aztán győzött
benne a kötelességtudat, s már inalt is. Jankó néhány pillanatra úgy
maradt ott, a sátorfélfába kapaszkodva. A tábor... A vászonlapon
átszűrődő, rőt éjszakai fények... Az ide-oda rohangáló katonák
sziluettjei, magyar, cseh, német, horvát parancsszavak visszhangja.
Hideg, késő őszi szél süvített a szultáni sírdomb fölött; Hunyadi a
síremlék mellé állított hatalmas csatalobogóra emelte tekintetét.
Hősök lobogója, dicső nemzet zászlaja...
Istenért, a hazáért...
Tett egy lépést kifelé a sátorból, és úgy érezte, dárdajárta, sebes
lába tőből készül kiszakadni a helyéből. Szédelgett, akár az őszi légy,
de ahogy kiért a fáklyafénybe, ki kellett húznia magát, s a lehető
legpeckesebb léptekkel elindult saját sátra felé. Még nem érte el,
amikor a houfnicék haragos bömböléssel szórni kezdték
ágyúgolyóikat a török táborra.



Negyedik fejezet
AZ ÉJSZAKAI RAJTAÜTÉS
1.
RIGÓMEZŐ, TÖRÖK HADITÁBOR, TÖRÖK BIRODALOM,
A. D. 1448. MINDSZENT HAVÁNAK 19. NAPJA, ÉJFÉL
Eliez bég, Baresat aga fia elégedetten tekintett körbe a ruméliai
szpáhik táborában. Harcostársai vitézül verekedtek ma. Az engürúsz
haramiák többször is megfutamították egységeiket, de mindig sikerült
rendezniük a szétzilált sorokat, hogy aztán újabb meg újabb
ellentámadásba menjenek át. Kemény küzdelem volt, és Evrenosz bég
zöld köpenyes csapata súlyos vérveszteséget szenvedett a nap végére.
Más alakulatok még rosszabbul jártak, különösen azok, amelyek az
első sorokba kerültek, és az utolsó emberig felőrlődtek a vasba
öltözött hitetlenek csapásai alatt. Szerencsére a ruméliai hadtest java
része jószerivel érintetlenül vészelte át a napot, s Turakhan beglerbég
várhatóan reggel parancsba adja, hogy a friss, egész nap tartalékban
hagyott csapatok felváltsák az első sorokban harcolókat. Kivételt
ezúttal is a thesszáliai lovasság képez majd, amely a pótolhatatlannak
tűnő embervesztesége dacára újra a hadtest élén kezdi a küzdelmet,
amint felkel a nap.
Eliez a tábortüzek mellett gubbasztó szpáhikra pillantott. Érezték
mind, hogy a csata sorsa nem dőlt még el, de az egész napos
összecsapás-sorozatban bebizonyították rátermettségüket. Régi
tapasztalat az oszmán seregben, hogy a vasba bújt gyaurok ellen
vívott, hosszan elhúzódó csaták szinte kivétel nélkül győzelemmel
végződnek. Az ellenségnek csak akkor lehet esélye, ha ellenállhatatlan



fémhengerként zúdul az igazhívők seregére. Ha sikerül ellenük
kitartani, akkor Allah a szilárd akaratú hitharcosoknak nyújtja a
diadal kupáját.
– Láttalak ma, uram! Jól harcoltál! – kiáltotta felé egy tiszt, akit
Eliez csak látásból ismert. – Atyád büszke lehet rád!
A bég köszönetképp visszaintett.
Nevezetes ember lett, mióta legyőzte az engürúsz lovagot tegnap.
Tegnap... Mintha ezer évvel ezelőtt történt volna. A mai összecsapást
egyszerű lovas tisztként kezdte, ám a zöld köpenyes szpáhi alakulat
parancsnokaként fejezte be, és remélhetőleg holnap alkalma nyílik
újabb hőstetteket végbevinni atyja, szultánja és Allah legnagyobb
dicsőségére.
Elégedett volt magával. Ezért úgy döntött, hogy ezen az éjszakán
nem marad társaival, hanem visszaüget a vezéri táborba, ahol atyja és
saját díszes hadisátra tornyosult az anatóliai és ruméliai vezérek,
előkelőségek selyem- és vászonpalotái között.
Cifrábbnál cifrább sátrak mellett haladt el. A dzsihádra összegyűlt
hitharcosok vezérei, Anatólia, Karamánia, Rumélia leghatalmasabb
urai, szulkadir, szeldzsuk emírek, törzsfők, az egyiptomi szultán
fivérének sátorpalotái, szíriai és perzsiai muszlim nagyurak és turgud
tatár kánok sátrai mellett vezetett útja. Lám, a hatalmas Oszmán
Birodalom minden szegletéből érkeztek harcosok, hogy megvívják
szultánjuk világraszóló küzdelmét az Átkozott Jankó hadseregével.
Eliez bég fáradtan léptetett a Sitnica túlsó partjára. A hegyek
lábáig nyúló hatalmas sátorváros ösvényein őrjáratok haladtak el
mellette. Társaikat kereső tisztek között haladt tovább; itt nyílvesszők
összekötött garmadáit cipelték a csauszok, ott lándzsákat szállítottak
egy rozoga kordén, amott sebesülteket vittek a külső kötözőhely felé.
Az egész táboron úrrá lett valami feszült várakozás: még senki
sem merte kimondani, de joggal vélhették úgy, hogy Allah kegyes volt
hozzájuk, és ezen a napon sikerült megtörni az ellenség erőit. Az
engürúszok persze mindig tudnak kellemetlen meglepetést okozni.
Különösen az átkozott Jankó! Holnap minden erejükre szükségük lesz,



hogy a ma kicsikart fölényt végső diadallá formálhassák...
Eliez sátra atyjáé mellett állt.
Százesztendős perzsaszőnyegek hevertek a bejáratnál, jelezve a
Baresat-ház kirívó gazdagságát: az aranyozott oszlopoknál posztoló
őrök atyja magánhadseregének egyenruháját viselték: fekete
trapezunti kabátot ezüstgombokkal, és veres kötésű, fekete turbánt.
– Szerencse kísérte mai napodat, efendi? – hajolt előtte földig
csausza. A szerecsen öregember arca rezzenéstelen volt, mint mindig,
a tekintetében villanó félreérthetetlen öröm és büszkeség azonban
melengető érzéssel töltötte el Eliezt.
– Allah ma is diadalt adott nekem, Malik. Diadalmasak voltunk a
csatamezőn, és holnap talán a végső győzelem édes nedűjét is
kihörpinthetjük a hősök serlegéből.
Malik a Baresat-ház rabszolgája volt csaknem negyven esztendeje,
és csecsemő kora óta ismerte az ifjú urat; Eliez voltaképpen a
felügyelete alatt cseperedett fel, s vált férfivá. Bizonyos értelemben
közelebb állt hozzá, mint vér szerinti apja.
– A táborban sokan emlegették tegnapi viadalodat, uram. Atyádat
a birodalom legboldogabb emberévé tetted hősi cselekedeteddel!
Eliez fáradtan a szolgálóra mosolygott.
– Atyám ezek után talán méltó örökösének tart, Malik...
– Bizonyos vagyok benne, efendi!
A sátorba lépve legkedvesebb szolgái siettek elé őszintének tűnő
örömmel. Megszokott környezetüktől távol, a harcmező közvetlen
közelségében kiszámíthatatlanná vált számukra minden, legfőképpen,
hogy mikor tud uruk időt szakítani sátorpalotája kényelmére.
Születési előjog alapján bármikor itt éjszakázhatott volna, Eliez
azonban legtöbbször fegyvertársai között, a csillagos ég alatt hajtotta
álomra fejét.
De nem ma éjjel...
– Készíthetem a fürdőt, uram? – tördelte kezét a vén Charuba. A
gagauz rabszolganő egyszerre volt dajkája, nevelője és első szeretője.
Azokat a dús, barna kebleket szopta csecsemőként, melyeket alig



tizenegy évesen először csókolgatott szerelmi hevületben. Charuba
egy személyben megtestesített számára mindent, amit egy anya, egy
szerelmes asszony és őrangyal jelenthet.
– A legfinomabb szulkadiri rózsaszirmokkal hintsd tele a
dézsámat, Charuba! Szeretném, ha ma este mirhaolajban áztatott
damaszttal dörzsölnéd végig a hátam. A sebeimet enyhet adó
kenőccsel kend be, a hajamat márvány-tengeri sábraolajjal mosd át!
– Süthetem a kedvenc étkedet, efendi? – hajlongott előtte Vakuf,
az albán szakács. – Gránátalmagerezdekkel és szarvasgomba
rózsákkal tűzdelt őzgerincet készítettem elő.
– Thesszáliai veresszőlő-mártást kérek hozzá! – veregette meg a
hátát Eliez. – Egy pohár makedóniai bort és hegyi patak vizét
szolgáljátok fel mellé. Köszönöm, barátom! Egy óra múlva teríthetsz!
Sabu, az apródja gyakorlott mozdulatokkal szabadította meg
öltözete darabjaitól. Láncvértje csörrenve hullott a sátorpalota
deszkapadlójára. Átizzadt, véres ruháit azonmód felkapta a földről
néhány szerecsen kölyök, és már inaltak is a hátsó traktusban álló
mosóteknőkhöz.
– Melyik rabszolganődet óhajtod ma éjjel ágyadba? – érdeklődött
fakó hangon Aldair, hálószobájának csausza. – Estelle és Gayüvey
hatun még néhány napig női bajjal küszködnek. Zama ma éjjel
legtermékenyebb állapotában várja magodat, uram!
Eliez bég a csauszra pillantott. Aldair még mindig törte a török
nyelvet, és a tekintetében örök szomorúság bujkált, aminek forrásán
az ifjú oszmán harcos sokszor elmélázott. Aldair nem volt eunuch,
mégis a Baresat-ház legmegbízhatóbb szolgájának számított, még a
háremhölgyek erényét is nyugodt szívvel rá lehetett bízni. Felesége a
ruméliai Baresat-birtokok egyikén szolgált; ha Eliez egyetlen
háremhölgyének csak a haja szála is meggörbül, vagy ami ennél is
nagyobb bűnnek számított volna, erényükön a legcsekélyebb folt esik,
Aldair felesége és gyermekei azonnal kínok kínjával lakolnak.
– Charuba mintha azt említette volna néhány napja, hogy két új
leány érkezett Üskübből. Bájosak, Aldair?



– Szépségük ragyogó, mint a Hajnalcsillag fénye, efendi! – hajolt
meg a csausz. – De mindkettő fiatalka még és tanulatlan. Charuba is
úgy véli, egyelőre nem alkalmasak arra, hogy az éjszakai gyönyörök
kútjából enyhet adó vizet merjenek kicserepesedett ajkaidra, uram...
A nyelvet sem értik.
Eliez bég fáradtan dörzsölte kormos homlokát.
– Nem is beszélgetni akarok velük. Szüzek még?
Aldair elvörösödött.
– Sajnálatos módon az egyik már nem az, uram!
A bég szája lebiggyedt csalódottságában.
– Akkor adj rajta túl mihamarabb! Nem akarok szutykos balkáni
szajhákkal hálni...
– Nem óhajtod előtte látni, uram?
– Ugyan, minek?
– Hátha megtetszik neked. Szelíd és vad, eleven és buja szépség
egyszerre. Van benne valami, ami hitem szerint kedvedre való lehet...
– Szkipetár?
– Engürúsz, efendi.
Eliez bég felvonta szemöldökét.
– Csakugyan? – Észrevette, hogy Aldair arcán megfeszül a
pergamensárga bőr. – Mi a neve?
– Az új neve Irem, efendi.
– Irem... – Eliez bég fáradtan elnyúlt díszes kerevetjén. Sabu puha
selyemköntöst adott rá, s illatos kendővel letörölte a kormot és a
rátapadt port homlokáról. Lehunyta a szemét, élvezte a pillanatnyi
csendet. Kivételezett helyzetben volt, jól tudta. A haditábor
előkelőségei közül néhány tucatnyian engedhették meg maguknak,
hogy ágyasaikat a sereg után szállíttassák. Atyja, Baresat aga
megtehette, s Elieznek egy csepp lelkiismeret-furdalása sem volt
amiatt, hogy így neki sem kellett lemondani a testi gyönyörökről. A
közönséges katonák is találtak maguknak a közeli szerb, albán
falvakban leányokat, asszonyokat, akikkel elszórakozhattak, míg
tisztjeik ki nem zavarták a táborból szerencsétlen teremtéseket.



Akiknek arra szottyant kedve, egy-egy parasztkölyök zsenge testében
lelte kedvét, vagy akár izmos, felnőtt férfiakéban – az igazat
megvallva a janicsárok között sokan hódoltak a férfiszerelem
szokásának. Eliez bég viszolygott az ilyesmitől: hét háremhölgye
maradéktalanul képes volt megadni számára mindazt, amire
férfiember vágyhat.
Ma éjjel pedig a legmennyeibb kényeztetést érdemli...
Néhány percen belül Charuba forró fürdőjét élvezheti, aztán Vakuf
ínyencségei derítik majd jó kedvre. Háremének asszonyai révén pedig
ma éjjel valami egészen különleges élményre szomjazott.
Zama?
Nem, semmiképpen... Hiába termékeny ma éjjel, nem kívánta a
tatár leány izmos, hajlékony testét.
Emine? Fatma? Ayse? Kedvesei epekedve várták, hogy kiválassza
ma éjszakára őket. Vagy válasszon egyszerre kettőt? Hármat? Mint
régen? Nem, még véletlenül sem! Egy ilyen pokoli nap után csendes,
gyengéd ölelésre vágyik az emberfia...
– Jól emlékszem, te is engürúsz voltál valamikor, Aldair?
kérdezte, amikor néhány pillanattal később kinyitotta a szemét.
Mielőtt apám megvett téged.
– Jól emlékszel, uram.
– Mondd csak, nem bántad meg, hogy oszmánná lettél?
– Életem legjobb döntése volt, efendi.
– Ma egész nap az engürúszok ellen harcoltam. Nem különös érzés
számodra, hogy a tieid itt vannak karnyújtásnyi közelségben? Nem
érzel késztetést, hogy visszakeveredj közéjük?
Aldair lesütötte a szemét.
– Már nem vagyok közéjük való. Meg aztán... Jól tudod, uram,
hogy asszonyom és gyermekeim odahaza várnak rám, Edirnében.
Jobban szeretem őket a saját életemnél. Ha megszöknék tőled, s
atyádtól, ami igen nagy hálátlanság lenne a részemről, örökre
elveszíteném őket. Atyád másik szolgájához kényszerítené
asszonyomat, a gyermekeimet pedig néhány akcséért eladná



rabszolgának.
Eliez színtelen arccal bólogatott; a szíve mélyén másfajta válaszra
számított. Mondjuk arra, hogy a Baresat-ház szeretete köti hozzá ezt
az embert, s nem szeretteinek féltése...
Aldair mintha megérezte volna ura hirtelen hangulatváltását,
mélyen meghajolt, és sietve hozzáfűzte mondandójához:
– Atyád és te megbecsültök engem, uram. Régi hazámban is
megbecsültek, de a ti szeretetetek semmivel nem ér fel. Mindemellett
megismerhettem a próféta becses hitét, és jóvoltatokból magamra
vehettem az egyetlen igaz vallást. Ezért örök életemre hálás leszek
néktek, uram.
Eliez elmosolyodott.
Jól van... Így mindjárt más... Aldair a ház legmegbízhatóbb
szolgája volt, tolmács, tanácsadó, háremőr egy személyben.
– Megnézem magamnak az engürúsz leányt. Vezesd elém!
2.
A csausz néhány perccel később visszatért egy lehajtott fejű, vézna
teremtés kíséretében.
– Háremed jövendő rózsaszála, Irem!
A bég csalódottan vizslatta a lányt; jobbra számított. Mellei ugyan
ígéretesen feszültek a gyolcsing alatt, görnyedt tartása inkább
emlékeztette egy fejletlen parasztlányra, mintsem igéző szépségre. Az
arca azonban...
Eliez előrébb hajolt a kereveten, hogy jobban lássa. Irem lesütött
szemmel állt előtte, hosszú, szépen befont haja a háta közepét
verdeste. Ívelt, gyönyörű szemöldöke alatt olyan hosszú szempillák
takarták tekintetét, amilyet a török még sohasem látott. Igen, az arca
vonzó és kimondottan izgató. Kiszolgáltatottság és dac sugárzott
belőle, s az ifjú harcos maga is meglepődött, milyen erővel tört rá a
vágy, ahogy a védtelen, mégis szilaj teremtést figyelte.



Feltápászkodott a kerevetről, és csípőre tett kézzel körbejárta a
lányt.
– Ki gondolná, hogy már nem szűz? Hisz olyan kis ártatlanka még
– vetette oda Aldairnak mosolyogva. – Kérdezd meg tőle, ki volt a
szeretője!
A csausz fegyelmezetten fordította magyarra a kérdést.
Irem makacsul lesütötte a szemét, és nem felelt.
– Mondd meg neki, hogy immár én vagyok az ura – nevetett Eliez.
– Élete az én kezemben van. Ha úgy akarom, hátralevő életének
minden egyes napja kínkeserves lesz... De ha engedelmesnek és
odaadónak mutatkozik, jó életet biztosítok számára. Mondd meg neki!
Aldair szinte suttogva fordított, és a béget ezúttal is lenyűgözte az
engürúszok nyelve. Néhány szót érteni vélt, akár ha anyanyelvén
szóltak volna hozzá, de különös hanglejtése és ritmusa mégis olyan
távoli és idegen volt számára.
A lány lassan felemelte tekintetét.
Elieznek pedig elállt tőle a lélegzete.
Irem igéző pillantása a lelkébe mart. Sértett, büszke és fájdalmas
tekintet, legmélyebb belsőjébe hatoló, perzselő, mindent lángba
borító. Nem ártatlan leány tekintete, hanem egy vad és szenvedélyes
nő pillantása.
Irem megszólalt. Néhány szót mondott csupán lágy, selymes
hangon.
– Azt mondja, a szeretője igazi harcos, aki eljön érte és megmenti
őt! – fordította sápadtan Aldair. – Ne törődj vele, uram. Hisz még
gyermek, nem tudja, mit beszél!
Eliez elbűvölve mérte végig jövendő ágyasát, aztán hirtelen
magához húzta és átkapta derekát. Irem megrándult, s keserves
erőfeszítéssel megpróbálta ellökni magától a férfit.
– Nyugalom, kismacskám! Nem lesz semmi baj!
A lány hajából és bőréből balzsamos illat áradt, s mivel Eliez még
sohasem érezte ezt az illatot, bizonyos lehetett benne, hogy nem
Charuba varázslatáról lehet szó.



– Jól van, jól van! – Elengedte vékony derekát, és néhány lépés
távolságból elégedetten pillantott végig rajta. Csípeje szép, de kissé
fiús. Testének bimbózó szépsége már most lenyűgöző, és nincs messze
az idő, amikor nőiessége kivirul, s kigömbölyödik rajta minden,
aminek ki kell gömbölyödnie.
– Őt akarom! A fürdő és a vacsora után vezesd ágyamba!
Aldair illedelmesen meghajolt.
– Úgy lesz, efendi!
A távolban ezalatt szakadatlanul dörögtek az engürúsz ágyúk az
éjszakában.
3.
Eliez bég már az illatosított dézsafürdőjét élvezte a sátorpalota
középső traktusában, amikor Aldair félrevonta a lányt saját kis
fülkéjébe, leültette egy szőnyegre, és maga is leült vele szemben.
Irem már nem sírt. Fegyelmezetten bámult maga elé, kezét ölébe
ejtve.
– Ne félj tőlem! – mondta a férfi magyarul.
– Nem félek.
– Tudom, mire készülsz. És azt ajánlom, tégy le róla! Ezt a tábort
jobban őrzik, mint sejtenéd!
Irem szemében gúnyos fény csillant.
– Úgyis megszököm! Még ma éjjel!
– Igen, tudom, hogy ezt tervezed. – A csausz fáradtan
megdörzsölte az állát. – Legszívesebben én is ezt tenném, hidd el.
A lány hátrahőkölt.
– Egy szavadat sem hiszem. Csak el akarod nyerni a bizalmamat.
– Eszem ágában sincs. Nem kell a bizalmad, a sorsod már eldőlt,
és ha akarod, ha nem, még ma éjjel Eliez bég ágyasa leszel. Amíg a
hadjárat tart, én felügyelem a háremet. Hidd el, jó dolgod lesz itt.
Ezek jó emberek. A többi háremhölgy ugyan veszedelmes vadmacska,



de én majd vigyázok rád.
– Miért tennéd?
– Magyar vagy, és segítségre van szükséged – felelte Aldair
fájdalmas mosollyal arcán. – Én meg tudlak védeni sok mindentől.
Csak azt kérem, ne kövess el őrültséget! Nem szökhetsz meg, mert
bármilyen közel is van hozzánk a magyar tábor, oda nem juthatsz át
élve. Ha ezt megérted, és túléled ezt az éjszakát, az életed hamar
jobbra fordul, meglásd.
Irem elgondolkodva figyelte a csausz arcát. Hirtelen megremegett.
– Ismerlek téged!
Aldair magában fohászt rebegett.
– Hála a magasságos teremtőnek!
A lány most már a bizonyosság tudatában bólogatott.
– Ismerős voltál az első pillanattól fogva... De olyan
valószínűtlennek tűnt...
– Tudom, kincsem... és most figyelj jól! Hunyadi urunk serege
közel van, de lehetetlen élve átjutni oda!
– László itt van?
A csausz meghökkent.
– Sejtelmem sincs... Három esztendeje, hogy török földön élek
megint. Megkerestem a feleségem, a kisfiamat... Azóta még két
gyermekünk született. Számomra ők jelentenek mindent! Immár ez az
otthonom... Immár ez a sorsom...
Irem elérzékenyülve megragadta a férfi kezét.
– Én soha nem lennék itt boldog! Meg kell szöknöm! Ugye segítesz
nekem?
– Értsd meg végre, bolond lány! Innen lehetetlen megszökni! Még
neked sem sikerülhet. Ha itt maradsz és jól viseled magad, Eliez bég
kedvelni fog. Gyermekeket szülsz majd neki, és jó sorod lesz. Ám ha
menni akarsz...
Irem szemében hirtelenjében hatalmas könnycseppek gyűltek.
– Ej, no... Mi lelt, szentem?
– A kisfiam...



Aldair döbbenten szorította a lány kezét.
– Neked gyereked van?
– A török azt kérdezte, ki volt a szeretőm... Nem mondtam meg
neki, és nem is mondom soha! Nem szabad tudniuk, mert akkor a
kisfiam... Az én drága gyermekem...
A csausz értetlenül bámult a lány arcába.
– Beszélj már, te lány! Ki a fiad apja?
Irem ünnepélyesen hátradőlt a vánkoson és büszkeségtől feszülő
hangon kijelentette:
– Több mint két esztendeje, hogy megszöktem Hunyadról... Lackó
után szöktem Budára... Az országgyűlésbe... De Déva mellett
cigányok támadtak rám... Szekérkaravánnal járták az utakat...
Elraboltak, s vittek magukkal Havasalföldre, aztán ide, a Török
Birodalomba...
– Értem... – Aldair döbbenten szorongatta a kezét. – Erőszakot
tettek rajtad...
– Akkor én már áldott állapotban voltam – felelte a lány büszkén.
– Az én szerelmem, az én igaz szerelmem magzatját hordtam a
méhemben...
– De kiét? – türelmetlenkedett a csausz. – Az ég szerelmére, kiét?
– Az én kisfiam atyja Hunyadi László! – felelte angyali mosollyal
Irem. – Ő tett asszonnyá, és már az első éjszakánkon megfogantam
Hunyadon. Sajnos nem lehettünk együtt sokáig, mert Lackónak
mennie kellett Hunyadi urunk után Budára... S én szöktem volna véle
rögvest...
– Gyermeket szültél? Istenem... Hunyadi János unokáját? Lackó
úrfi kisfiát? Hol van most az a szerencsétlen gyermek?
Irem elsápadt.
– Nem tudom, uram! Tavaly tavasszal szültem Drinápolyban. A
cigányok eladtak rabszolgának. Több gazdám is volt... Törökök. Az én
ártatlan kis szemem fénye ott él most is...
– Edirnében?
– Ott.



– Kinél? Tudsz róla valamit?
– Tudom, melyik házban lakik, aki megvette.
Aldair úgy ült ott, mint akit leforráztak.
– Szegény, ártatlan gyermekem! Poklok poklát jártad meg!
A lány vonásai egy csapásra megkeményedtek.
– Én Hunyadi János urunk házában nevelkedtem, uram! Nem
kímélt a sors, az igaz! De megszököm innét! Még az éjjel megszököm!
Átlopakodok a magyar táborba, és megkeresem Hunyadi urunkat!
Édes Istenem! Itt van az én jó atyám! Itt van, szinte karnyújtásnyira!
Hazamegyek véle, s megkeresem Lackó úrfit! És aztán együtt
kiszabadítjuk a kisfiunkat!
Aldair szánakozva mérte végig a szerencsétlen teremtést.
– Álmodozz csak! Hisz gyermek vagy magad is! Ó, Isten, hogy
tehetsz ilyent! Miért sújtasz ily kegyetlenül... Irem, kedvesem...
– A nevem Viola! – villant haragosan a lány szeme. – Kamonczi
Viola! Hunyadi János urunk nevelt leánya vagyok!
– Ejh, halkabban, te lány! Halkabban! – csitította Aldair. – A
végén még meghallja valaki! Kettőnkön kívül vannak más magyarok
is ebben a sátorpalotában!
– Segíts megszöknöm innét!
A férfi kétségbeesetten pillantott körbe a fülkében.
– Hogyan segíthetnék? Ha megpróbálsz átlopakodni a vonalakon,
az őrök bizonyosan végeznek veled!
– Nem lesz több ilyen alkalom!
– Maradj veszteg! Könyörgöm!
– Inkább a halál!
– Eliez bég meg fog kedvelni téged. A legkedvesebb háremhölgye
lehetsz! Segítek mindenben, amiben csak tudok! Ismerem az ízlését, a
rigolyáit... Csak viseld jól magad! Aztán majd Edirnében
megkerestetem a kisfiadat! Később... Hallod, te lány? Később talán
megszervezhetem a szökésedet is... De nem most... Nem itt...
– Nem lesz több ilyen alkalom...
– Violám... Angyalom... Az ég szerelmére! Könyörgöm, mindenre,



ami néked szent... Ne tégy könnyelműséget! Bármilyen közel is van
Hunyadi urunk serege... ezt a nevet pedig többet ki se ejtsük a
szánkon, ha élni akarunk, angyalom... Megértetted?
Kamonczi Viola dacosan elfordította a fejét.
– Ha nem segítesz, én akkor is megszököm!
– Gondolkozz, te lány! Ki menti meg a kisfiadat, ha reggelre halott
leszel?
Odakintről mintha egyszeriben haragosabban dübörögtek volna az
ágyúk. A csausz fülelni kezdett; a következő pillanatban a török
tüzérek is bőszen munkához láttak, s immár két irányból bömböltek a
vas és réz tűzköpők.
– Készülj, Violám! Urunk nemsokára nyugodni tér... véled! Voltál
már férfival, tudod, mit kell tenned!
A lány dacosan ingatta a fejét.
– Nem leszek az övé! Megszököm!
Aldair belátta, hogy itt már nincs mit tenni; feltápászkodott,
búcsúzóul megsimította Viola fejét.
– Bárcsak többet tehetnék érted, angyalom... De a teremtő
behatárolja lehetőségeinket. Sodródunk az árral, s a legtöbb, amit
tehetünk, hogy próbálunk a felszínen maradni...
Kamonczi Viola dühödten megrázta a fejét.
– Engem nem sodorhat bármiféle ár...
– És amikor elraboltak a cigányok, és úgy adták-vették a tested,
mint valami olcsó árut? A sors jóakarata nyilvánul meg abban, hogy
most itt vagy, ebben a fényes sátorpalotában, és olyan jövő vár rád,
amilyet a legtöbb szerencsétlen sorsú leány nem is álmodhat!
Újabb ágyúk bömböltek fel a közelben.
– Remélem, nem akarják egész éjjel folytatni! – mormolta Aldair
bosszúsan. Aztán a lányra pillantott, s biztatón rámosolygott.
Próbáld meg urunkkal legalább néhány órára elfeledtetni a háború
borzalmait! Ez a legtöbb, amit most megtehetsz!
Kilépett a fülkéből, magára hagyta Violát.
Az élet sokszor igazságtalan – vele is az volt. Ha igazságos lett



volna, Filipesi Albert, Hunyadi János úr egykori deákja megtalálta
volna a boldogságot az övéi között is.
4.
Éjfélre járt, amikor a török kémlelők arra lettek figyelmesek, hogy az
engürúszok a hadközép táján elkezdik összegyűjteni a halottakat.
Eleinte nem gyanakodtak. Úgy vélték, arrafelé estek el a
leggazdagabb urak a gyaurok közül, és szolgáik igyekeznek bizonnyal
megadni nékik a kötelező végtisztességet. Azt viszont sehogy sem
értették, hogy a hitetlenek miért nem gyújtanak fáklyákat. Miért
gyűjtik a halottakat kordékra vaksötétben? És miért csak a hadközép
érdekli őket? A szárnyakon hegyekben hevertek a tetemek. A
sebesültek nyöszörgése messzire hallatszott a kormos sötétségben.
Az aszabok nyilazni kezdték a magyarokat, de sok értelme nem
volt: a nyílvesszők többsége ártalmatlanul csapódott a földbe és a
szerteszét heverő hullákba. Abba is hagyták hamarosan.
Nem sokkal később az anatóliai akindzsik egyik lovas őrjárata
figyelt fel a mind élénkebb tevékenységre a hadközép táján.
Tanakodtak egy ideig, jelentsék-e tisztjeiknek, hogy az engürúszok
megtisztítják a véres mezőt az emberi testektől, aztán annyiban
hagyták az egészet. Az ellenség szakadatlanul ágyúzott, azonban
lövedékeik inkább csak a törökök távoltartását biztosították, a
táborban pihenő katonákban nem sok kárt tehettek.
Nem sokkal később a szultán parancsot adott topcsijainak, hogy
ők is kezdjék meg az ágyúzást. Ha már egyik sereg sem hagyta el a
csatatér környékét, aludni se tudjon egyik se! Bömböltek az ágyúk
mindkét oldalon, a golyóbisok süvítve, sziszegve szelték az éjszakai
égboltot, és csapódtak be a senki földjén, a holttestek, sebesültek
ezreivel teleszórt mezőn.
Hideg volt az éjszaka, a tábortüzek mellett gubbasztó katonák
dideregtek.



Amikor nem sokkal két óra előtt végül jelentették Halil
nagyvezírnek, hogy az ellenség keskeny sávban csaknem
megtisztította a mező közepét, már késő volt. Hunyadi János a
szultáni sírdomb magasában felsorakoztatta kijelölt egységeit, és a
harci szekerek parancsnokának jelt adott az indulásra.
A csákányos, ásóval, kőtörő pörölyökkel és földszerszámokkal
felszerelt útépítők sebesen hozzáláttak a védelmi akadályok
megbontásának.
5.
Eliez bég a mennyekben érezte magát. Szolgája, dajkája és egykori
első szeretője, Charuba a legfinomabb szulkadiri rózsaszirmokkal
hintette tele a dézsában kavargó forró vizet. Az illatos gőzben
mirhaolajban áztatott damaszttal dörzsölte be ura hátát, haját
márvány-tengeri sábraolajjal mosta át, szamarkandi liliomkenettel
kente be, sebeit enyhet adó kenőccsel enyhítette.
Miután az illatok és a bőrét élénkítő simogatás és dörzsölés új
életet leheltek belé, Vakuf, a szakácsa vette át a kényeztetés feladatát.
Gránátalma-gerezdekkel és szarvasgombarózsákkal tűzdelt őzgerincet
tálalt ura ezüstasztalára, hozzá thesszáliai veresszőlő-mártást,
makedóniai bort és hegyi patak vizét szolgálta fel.
Miután jóllakott, Sabu, az apródja gyakorlott mozdulatokkal adta
rá selyemköntösét és kényelmes saruját. Sátorpalotája hálórészében
mécsesek világlottak aranyosan derengő, buja fénnyel, az
illatosítókból mesés keleti éjszakák balzsamos leheletét árasztó füst
terjengett. Puha vánkosokkal és szőrmékkel megvetett ágyában már
ott várakozott az áttetsző selyembe öltöztetett Irem.
– A lány készen áll, hogy boldoggá tegyen téged, efendi! – hajolt
előtte földig Aldair. – De ne feledd, kérlek, hogy vadóc, és tanulatlan
még... Légy vele hát kíméletes, ha jónak látod, uram!
Eliez elégedetten legeltette szemét a lányon. Áttetsző selyemben



sokkal kívánatosabbnak tetszett, mint egy órával ezelőtt felöltözve;
idomai sokat ígérő feszességgel fehérlettek a fátyolháló alatt.
– Kíméletes leszek, ne aggódj! Távozhatsz!
Aldair krákogott még, mintha mondani akart volna valami
fontosat, de aztán meghajolt megint és kihátrált a hálótraktusból. A
selyemfüggönyök suhogásának neszét elnyelte az odakünn újra
felrobajló ágyúk bömbölése.
– Bort? – kínálta Eliez az asztalkán álló ezüstkancsóból
telelöttyintve egy gyönyörűen metszett kristálypoharat. – Ilyen
finomat még bizonyosan nem ittál!
Viola bosszúsan forgatta a szemét. Nem értette ugyan a török
szavak jelentését, de a bég gesztusa önmagáért beszélt. Még hogy
megkóstolja azt a lőrét! Akit Kamonczinak hívnak, nem iszik meg
akármit!
– Gyűlöllek! – suttogta, és elfordult a töröktől.
Eliez mosolygott. A próféta szakállára, hányszor, de hányszor látta
már vonakodó, makacskodó leányok szemében ezt az izzó, soha
kihunyni nem akaró tüzet!
– Hadjárat idején szultánom és imámjaink sokkal elnézőbbek a
muszlim tilalmakkal – magyarázta Eliez annak tudatában, hogy a lány
úgy sem ért egyetlen szót sem a mondandójából. – Különösen, ami a
borivást illeti...
– Ha tehetném, megölnélek!
– Ha tehetném, kíméletes lennék ma éjjel veled. De attól tartok,
erre most nem lesz idő...
Eliez még egy pohár bort töltött magának, és egyetlen kortyra
kiitta az egészet. Tekintete végigsiklott Irem testén.
A lány igyekezett összegömbölyödni, dacosan fenntartani büszke
elkülönülését, de már zsigereiben érezte, hogy esélye sincs ellenállni.
A török erős volt, és áradt belőle a vad, fékezhetetlen vágy.
Letette a poharat az ezüstasztalkára, aztán ledobta magáról
köntösét. Odalépett a lányhoz, és róla is egyetlen mozdulattal letépte
a selyemhálót.



– Bárcsak szűz lennél...
Belemarkolt Viola hajába és hátrarántotta a fejét, hogy mélyen a
szemébe nézhessen.
– Mostantól az urad vagyok és parancsolód! Amíg úgy akarom,
mindenben kiszolgálsz engem!
A lány vinnyogva próbált odébb húzódni, ám az izmos karok
szorításából nem menekülhetett.
Eliez bég gyakorlott mozdulattal húzta szét a lábait és térdepelt
közéjük. Néhány órával korábban gyengéd, szerelmes éjszakára
vágyott, viszont mostanra feléledtek ősi ösztönei, és igazán kedvét
lelte abban, amit csinál.
Viola felsikoltott.
A török ránevetett, kivillantva nagy, erős fogait.
– Tudom, hogy valójában tetszem neked!
– Gyűlöllek! – zihálta a lány. Ellenkezett még, rúgkapált, harapott,
de mindhiába.
Eliez férfiassága ott ágaskodott a lábai között. Egy pillanatra
felrémlett előtte a rettenetes jövő: lehet, hogy valóban ennek az
embernek a háremében éli le az életét? Lehet, hogy mostantól fogva
semmi más feladata nem lesz, mint ennek a férfinak a vágyait
kielégíteni? Lesni, várni, mikor választja őt ki a többi ölelésre,
szerelemre felkészített nő közül? Nem... Az nem lehet...
Utolsó erőfeszítéssel rúgott még egyet, de elvétette; a török
szemében vad láng lobogott.
– Engedelmeskedj!
Viola érezte, hogy fogvatartója hímvesszeje belényomakodik, ám
ebben a pillanatban a sátorpalota megremegett.
A török teste megfeszült.
Odakünn dühödt kiáltások harsantak, üvöltés, szitkozódás... Az
ágyúk néhány pillanatra elhallgattak, s mind erősebben hallatszott a
közelből sok száz ló patájának dübörgése. Üvöltések, kavargó zörejek:
fegyvervasak csilingelése, rohanó léptek dobogása.
A férfi bosszúsan kicsusszant testéből.



Nem messze a sátorpalotától kürtök rivalltak, dobok puffanása
visszhangzott.
– Dzsinnek szabadultak el talán?
Eliez bég magára kapta köntösét, és kettőt tapsolt.
Viola nem látta a csauszt, aki berohant, felkönyökölt a puha
vánkosokkal és szőrmékkel megvetett ágyban.
Mi ez?
Odakünn elszabadult a pokol.
Puskalövések, kéziágyúk tompa morajlása hallatszott. Lódobogás,
rikoltozás.
A következő pillanatban Viola mezítelen teste megremegett.
A török üvöltések között felismerhetően, szívdobogtató
bizonyossággal magyar kiáltásokat is hallani vélt.
– Rajta! Rajta!
– Öljétek őket!
Eliez bég szitkozódva tűrte, hogy Sabu, a kis szolga kapkodva
ráadja ruhái darabjait. Amikor láncingét is ráaggatta, a férfi az
ágyhoz lépett, és haragosan szemügyre vette Violát.
– Allah úgy akarta, hogy ezzel még várjunk... – Látva a lány
ijedelmét, s az ijedelemből hirtelenjében ébredező reménykedést,
egyszeriben megenyhült.
– Várj rám, bül-bül madaram! Vissszajövök hozzád!
Megsimogatta Viola kibomlott haját, s kisietett a hálótraktusból.
Odakünn pokoli morajlással felelgettek egymásnak az engürúsz és
török ágyúk.
6.
A huszita harci szekerek zörögve zúdultak le a szultáni sírdomb
oldalán, bele egyenest a dögbűzös éjszakába. Az elöl csörtető páncélos
lovasok fáklyákkal világították meg az utat, miképp az oldalt, a
szekereket fedező székely meg kun lovasok is fáklyákat lóbáltak



kezükben. Ebben a vibráló, pokolbéli rőt derengésben tört ki a
támadó ék a karóerdővel védett állások mögül.
A szekereket vontató paripákra nehéz bőrköntöst szíjaztak, hogy
védjék őket a jatagáncsapásoktól, dárdadöfésektől, kósza
nyílvesszőktől. A bakon talpig vasban szorongtak a hajtók,
embermagas pajzsok mögül nógatva gyorsabb ügetésre az állatokat. A
párás éjszakában cseh és magyar parancsszavak visszhangoztak, az
elöl nyargaló vértesek földrengető robaja azonban elnyelte ezt is.
– Tüzelésre felkészülni! – Jenik z Mečkova szaporán integetett az
élen haladó harci szekér magasából a máris lemaradó utóvédnek.
Igyekezzetek, pokolravalók! Igyekezzetek már!
Az első sorok elérték a mező peremét, a paták tompa puffanással
süppedtek a véráztatta földbe. A török állások felől eldördült néhány
ágyú, de nem láthatták még pontosan, mi történik középen, mi az a
sok imbolygó fáklyafény, ami valósággal leömlik a domboldalról. A
kőgolyóbisok sziszegve elzúgtak a közeledők feje felett és
belesüppedtek a felázott, vértől iszamós földbe.
– Zárkózzatok fel, fattyak! – üvöltötte Mečkova. – Aki lemarad,
annak vége!
A kétszáz harci szekér nyomában hatalmas ricsajt csapva vágtatott
a könnyűlovas bandériumokból válogatott támadócsapat.
– Tűz! Tűz! Tűz!
A houfnicék szinte egyszerre robajlottak fel. Az élesen előre
irányzott kéziágyúk haragos, vörös villanások és lángcsóvák
kíséretében köpték ágyúgolyóikat az ellenség tábora felé. Ebből a
távolságból sok értelme még nem volt az ágyúzásnak, de a robaj és a
dübörgés az ágyúdörgéssel együtt meg kellett, hogy tegyék a
hatásukat.
Mečkova kapitány megtörölte verejtékező homlokát. A törökök
már bizonyosan felriadtak, az őrség most üvölti talpra a tábort, s
néhány pillanaton belül elárasztják őket a nyílvesszőfelhők és a
puskagolyók. Bárcsak itt lehetne a Draconis... Bárcsak Matejčik vitéz
legényei itt harcolnának velük, az első sorokban. Bárcsak itt volnának



mind, akikkel Várnánál vagy kétezer kutya törököt átugrasztottak a
másvilágra.
– Tölts! Újra tölts!
A két oszlopban zörgő, iramló szekerek közt szász gyalogosok
csörtettek futólépésben, tüzelésre kész kézipuskáikat szorongatva.
Közibük keveredve számszeríjászok százai igyekeztek tartani a lépést,
védelmükre pedig könnyűfegyveres, pajzsos gyalogosok vonultak fel
kétoldalt. A menet sebesen, fegyelmezetten özönlött lefelé a holtaktól
megtisztított, széles mezsgyén az ellenséges tábor irányába.
Hunyadi feszülten figyelte, hogyan lódul meg az utolsó harci
szekér. Csataménje nyergében ült, közvetlenül a szultáni síremlék
mellett. Oldalán Szilágyi, Losonczi Benedek, Bánffy, Andrási, Székely
János, Daud Cselebi és Dan vajda lesték a parancsait. Nem kellett
sokáig várniuk: a kormányzó egyetlen, mindent elsöprő rohamra
készült. Egy lapra tett fel mindent.
– Rajnáld! Kétszáz könnyűlovas védelmezze a puskásokat és a
számszeríjászokat! Amint a tábor közelébe értek, az embereid
tizedeljék meg a janicsárokat! A szekerek áttörik a védelmi
vonalaikat, s a gyalogosok beözönlenek a résen!
Rozgonyi már iramodott is, hogy beérje a szekerek védelmében
loholó lövészeket.
– Andrási! A székelyek meg a kunok keresztbe-kasul száguldják be
a török tábort! Nyílvesszőt mindenkibe, aki csak a szemetek elé kerül!
A kenéz harsány rikoltással sarkantyúzta vágtára lovát.
– Frank! Mihály! Ti a vérteseket vezérlitek! Sebesen rájuk törtök,
keresztülvágtok a soraikon, és lángba borítjátok a sátraikat! A szultán
portájáig meg se álljatok, fiaim!
Thallóczi és Szilágyi engedelmesen fordították lovaikat a támadás
irányába.
Losonczi Benedek, Bánffy és Székely János feszülten lesték, nekik
mit parancsol a kormányzó úr.
– Ti velem jöttök! A szekéroszlop közepénél törünk át! Mindenki
száz lovast vezet!



Gyors egyeztetés, elharapott kiáltások, nyerítés, vascsörgés.
A lovak idegesen prüszköltek, odalenn már mindent betöltött a
török tábor felé száguldó páncélos ék robaja. A harci szekerek
egyelőre akadály nélkül zörögtek, csörömpöltek a sötétben. A
houfnicék szaporán ontották ágyúgolyóikat, s immár úgy tűnt, a
törökökben is tudatosult a támadás valódi mértéke.
Hunyadi néhány pillanatra egyedül maradt Székely Jánossal. Az
agg hadfi kókadozva ült nyergében. Deres szemöldökébe alvadt vér
tapadt, s szemlátomást alig bírta tartani magát a nyeregben.
– Búcsúzzunk el, sógor!
– Minek? Odaát úgyis találkozunk!
Hunyadi nevetett.
– Át kell törnünk! Mindenáron át kell törnünk! Ha most nem
sikerül, akkor mindennek vége...
– Harcolunk, amíg emelni bírjuk a karunkat! Isten veled, sógor!
Megölelték egymást; a vasbordák egymásnak csattantak.
– Ha mégis életben maradnánk – búcsúzott tőle Hunyadi –,
fogadjunk meg valamit...
– Fogadjunk! – vont vállat Székely.
– Úgy... Én nem iszom többet. Ha most Isten nékünk adja a
győzelmet, esküszöm, örökre vége minden bűnös kicsapongásnak!
Az öreg bán szája széles vigyorra húzódott ennek hallatán.
– Ez jó! Én meg fogadom, ha Isten nékünk adja a győzelmet,
onnantól belevetem magam minden bűnös kicsapongásba!
Hunyadi jóízűen nevetett.
– Te, sógor? Azt megnézném! No, Isten velünk!
S már vágtatott is a harci szekerek után.
Vojk a csatalobogó rúdjába kapaszkodva bámult utánuk némán,
elszorult torokkal: látja-e még valaha a nagy Hunyadit? És a többi
vitézt, akikre úgy tekintett, mint a mennyekből alászállt harcos
óriásokra, akiket a Jóisten azért küldött, hogy igazságot tegyenek a
földön. Vajon hányan térnek vissza közülük a csatából? Lesz
egyáltalán valaki, aki visszatér közülük...?



A magyar támadó ék ebben a pillanatban érte el a törökök
vonalait.
7.
A kétszáz harci szekér két oszlopa az ellenséges táborhoz közel érve
két irányba kanyarodott, és széles karéjban oldalba kapta a
megerősített állásokat. Dörögtek a houfnicék, a cseh és szász
kézipuskások a szekerek elé vágva vagy azokra felkapaszkodva
sütötték el fegyvereiket. Golyók süvítettek az éjszakában,
számszeríjvesszők suhogtak, ágyúgolyók csapkodtak dühödt recsegés
ropogással.
A kimerült janicsárok ordibáltak, ortáik szerint igyekeztek
felsorakozni és felfegyverkezni. A tábortüzek körül fejvesztve
rohangáló férfiak egymásba botlottak és szitkozódva próbáltak tovább
vergődni saját alakulataikhoz. Miközben az első harci szekerek alig
néhány öllel a karóerdőtől lőni kezdték a tábort, az élen vágtató
páncélos dandár lendületből nekiugratott az ároknak és az
akadályoknak. A mögöttük érkező székelyek és kunok sűrű
nyílvesszőfelhővel árasztották el az ellenséget; a sátrak közt
ménkűként csapkodtak a tüzes nyílvesszők, találomra tizedelve meg a
sűrű sorokban ide-oda rohangáló törököket.
Az első páncélos rohamot Szilágyi vezette, s különösebb ellenállás
nélkül be is tört az ellenséges táborba. Az útjába kerülő akadályokat
egyszerűen átugratta, a nyomukban özönlő gyalogosok és utászok
késedelem nélkül szétverték a karókat s a pajzsfal maradványait, hogy
a harci szekerek számára is utat nyissanak.
– Rajta! Öljétek őket! – harsogta Szilágyi, és eszeveszett
igyekezettel osztogatta csapásait a magasból. Mintha nem is talpig
vasban töltötte volna az egész napot, olyan eszelős erővel sújtott le
újra és újra, jobbra, s balra. A janicsárok fejvesztve menekültek az
útjából, meg sem kísérelték felvenni Kara Mikhállal a harcot.



Komolyabb ellenállás egyelőre másutt sem fogadta a rohamozó
magyarokat. Az éjszakában mind többen ugrattak át az akadályokon,
s vetették magukat a rémült törökök közé. A rőt fényben szablyák,
pallosok vasa villant, forró vér fröccsent sisteregve a tábortüzek
lángjaiba vagy a sátrak napszítta vászonlapjaira.
– Rajta! Üssétek a férgeket!
– Illeri! Illeri!
Acélpengék csókolóztak össze a pokolfényben, csilingeltek a
vasak, dübörögtek a paták, eszeveszett sikolyok harsantak
mindenfelől, ahogy a fejszék, szablyák miszlikbe aprították a
muszlimokat.
A karósoron túl a harci szekerek szakadatlanul lőtték ágyúikkal a
sátrakat és a sátrak közt összezsúfolódott tömeget. Aztán ahogy
Mečkova kapitány már elegendőnek találta a középen megbontott
nyílást, parancsot adott a szekerek újabb fordulójára.
– Rajta! Be a táborba! Irány a tábor!
A túlsó oldalon ekkor némi tumultus támadt; az élen dülöngélő
harci szekér kereke nagyot zökkent egy gödörben, s a tengely hangos
reccsenéssel kettétörött. A mögötte érkező szekerek megtorpantak; a
bejárható hely nem volt oly tágas, hogy egymás mellett könnyedén
elférhettek volna. Körös-körül hullák borították a csatateret, azok
közé hajtva könnyen elakadhatott volna a többi jármű is.
– Le a szekerekről! – kiáltotta egy cseh tiszt, de hangja beleveszett
a houfnicék robajába.
A domboldalról vagy kétszáz oláh lovas dübörgött le, hogy a
megbontott résen bevágtassanak a táborba. Közelből felbömböltek a
török ágyúk, véres rendet vágva a havasalföldiek soraiban – a
lendületet azonban ezzel sem tudták megtörni
A szultáni sírdomb magasából is robajlottak az ágyúk, az éjszaka
fekete kárpitját vörös és sárga fényvillanások hasították szét, szikraeső
hullott a földre mindenfelé.



8.
Eliez bég komoran tekintett körbe sátorpalotája előtt. Az előkelőségek
sátorhelye hátul helyezkedett el, jókora távolságra a senki földjétől, a
magyar és török üvöltések mégis oly közelinek tűntek, mintha alig
néhány öl választotta volna el őket.
– Mindenki fegyverbe! – hörögte a bég, s felkapott lovára,
melynek kantárját Malik tartotta. – Aki él és mozog, utánam!
Nehezen vergődött előre, mert a sátrak közt testőrök és janicsárok
sokasága tolongott. Rémült arcok kavarogtak előtte, de Eliezt az
döbbentette meg a legjobban, amikor meglátta a fejvesztve menekülő
tiszteket.
A sötétben puskagolyók sisteregtek, nyílvesszők sziszegtek. A
vászonlapokon meg-megcsúszott egy-egy számszeríjvessző, némelyik
fába csapódott, mások eleven emberi testekben, húsban, csontban
akadtak meg. Időnként houfnicelövedékek zúgtak el a sátrak között,
cafatokra szaggatva a vásznakat. Egy kőgolyó néhány öllel Eliez bég
mellett tépte le egy félmeztelen szpáhi fejét; a közvetlenül mögötte
loholó janicsár oldalába egyszerre két nyílvessző fúródott. A katona
furcsa, csukló hangot hallatott, nekizuhant egy sátor lapjának, s tágra
meredt szemét az égnek szegezve elterült.
– Nyugalom! – kiáltotta dühödten Eliez, de a következő
pillanatban egy nyolc-tíz fős lovas csapat rontott elő a sátrak közül.
Gondolkodás nélkül letiporták az elébük ténfergő két janicsárt, és
egyenest Eliez felé vágtattak.
A bég az oldalához kapott, de kezével a levegőt markolta. Baresat
aga fia elfelejtette felkötni szablyáját.
– Enyém! – rikoltotta magyarul a páncélosok élén robogó férfi;
hangja tompán visszhangzott a sisak alól.
Eliez lehajolt a nyeregben és felkapott egy földbe szúrt lándzsát.
Éppen csak annyi ideje volt, hogy előrelendítse a lándzsa hegyét,
az engürúsz harcos mellvértjén förtelmes sikollyal hasított végig a
fegyver vasa. Nem ütötte át a páncélt, de ellenfele megingott



nyergében, és dühödt szitkozódással próbált Eliez felé vágni
pallosával. A bég fürgén elhajolt, a pallos suhogva szelte a levegőt
feje felett.
Valahonnan nyílvesszők sziszegtek, egyik csaknem eltalálta a
törököt. A vad kavarodásban a többi engürúsz lovas ádáz tusakodásba
keveredett egy szpáhi csapattal. A sátrak között harci paripák
nyerítése visszhangzott – mindaddig, amíg fülsiketítő dördüléssel
puskagolyók sokasága árasztotta el őket. A puskagolyók nem
válogattak, egyformán kaszálták le a szpáhikat és a vasba öltözött
ellenséges lovasokat; a lövedékek éles csattanással ütötték át a vértek,
sisakok vasát.
– Ide! Ide mindenki! – zihálta Eliez bég a nyeregben szédelegve.
Vér patakzott a homlokából, és úgy érezte, valami eltalálta a derekát
is, de nem volt ideje sebével vesződni. A rőt derengésből újabb
ellenséges harcosok vágtattak elő, ám ezúttal két oldalról puskás
janicsárok emelték célzásra fegyvereiket. Dördülések sorozata tépte az
éjszakát, a janicsárok lőporfüstbe burkolóztak néhány pillanatra.
Amikor a füst eloszlott, csak lekaszált, vergődő lovakat és fájdalomtól
üvöltő férfiakat lehetett látni pokoli összevisszaságban. Néhány
akindzsi odaugrott és bősz fejszecsapásokkal aprítani kezdték a földön
heverő testeket, lovakat, embereket egyaránt.
– Szorítsátok ki őket! – kiáltotta egy díszes öltözetű janicsár aga
tántorogva. Fél karja hiányzott, a csonkból bő sugárban ömlött a vér a
földre. Néhány pillanat, és eszméletét veszítve terült el a földön. Hogy
mi lett vele, Eliez már nem láthatta, mert egy fáradtan pörgő
ágyúgolyó csapódott a sátor vásznának, és az összedőlő sátor mindent
eltakart a tiszt szeme elől. Amikor nagy nehezen kikecmergett a
szakadt sátorlap alól, teljes káosz tárult szeme elé. A sötétségből
havasalföldi lovasok vágtattak elő vad kurjongatással, szablyáikat
villogtatva.
– Mindenki vissza! – bömbölte Eliez. Tudta, hogy a fejvesztetten
menekülő alakulatokat össze kell rendezni és soraikat fegyelmezetten
szembe kell fordítani a betörő ellenséggel. Ahogy szédelegve



körbetekintett, látta, hogy az engürúsz sereg lovasainak zöme egészen
mélyen betört a táborba, de harci szekereik elakadtak a janicsár orták
sátrai között. Az ágyúk, houfnicék szakadatlanul dörögtek, s hátul, a
szultán díszes sátorpalotája és a kettős sánc felől vad dobszó válaszolt
a dübörgésre. Megfújták a harci kürtöket, a tábori zenészek
csimpolyái eszeveszett összevisszaságban sipítoztak.
– Vissza! Alakzatba! Vissza!
A pánikba esett törökök ekkor már sűrű tömegben hömpölyögtek
hátrafelé az engürúsz nyomásnak engedve.
Eliez tudta, hogy ha nem sikerül megállítani őket, Hunyadi kutyái
hamarosan a szultán sátráig jutnak.
És akkor mindennek vége...
9.
Hunyadi János, Magyarország kormányzója dübörögve tör át a
megrettent török sokaságon. Hatalmas paripája nyergében acélba
öntött harci istenség: haragvó csapásai elől nincsen menekvés. Pallosa
villog a tüzes éjszakában, ménje lángot okád orrlikain, patája
koponyákon tipor. Így látják őt a fejvesztve futó, eszeveszett
összevisszaságban menedéket kereső török katonák. Egymást tiporják
páni félelmükben, átgázolnak mindenen, omló sátrakon, garmadába
rakott fegyvereken, tűzön-parázson.
Hunyadi János, Magyarország kormányzója haragvó dühvel vág
utat magának a sokaságban. Suhog a pallosa, halált oszt jobbra is,
balra is. Vér fröccsen minden csapás nyomán: forró, lüktető vér ömlik
a puha rigómezei földbe. Dörögnek az ágyúk a harci szekereken, most
tör be az első négy szekér a török táborba. Nehezen haladnak a földön
heverő tetemeken keresztül, de annál fürgébben okádják az
ágyúgolyókat a muszlimok tömegébe. A rőt fátyolfényben tűzköpők
osztják a halált, lángvörös szikrákat hánynak a fegyvercsövek.
Számszeríjászok verejtékezve feszítik újra meg újra lövésre kész



állapotba fegyvereiket, s a halál-fullánkok máris suhognak bele a
kavargó húsmasszába. Székely, kun és havasalföldi könnyűlovasok
látszólag fejetlen összevisszaságban nyargalnak a török sátrak között.
Szurkos kalánok reppennek a vászonpaloták tetejére, alábucskáznak, s
máris felsziszeg a tűzlobbanás, elevenen égetve meg mindenkit, ki
benn rekedt. Harapóznak a lángok, boszorkányos gyorsasággal, itt egy
lőporos hordó robban fel földrengető robajjal, amott egy
szekérderéknyi szalmát zabál a vörös kakas.
Hunyadi János, Magyarország kormányzója irtóztató dühvel tör
előre, utat vág magának az eleven rengetegben. Mögötte hű páncélos
lovagjai csörtetnek, szétterülve, gyilkos karéjban hasítva tovább és
tovább a hengerkező falat. Élen robog maga a vezér, megállíthatatlan
őserőként. Hatalmas paripája nyergében acélba öntött harci istenség:
haragvó csapásai elől nincsen menekvés. Pallosa villog a tüzes
éjszakában, ménje lángot okád orrlikain, patája koponyákon tipor.
Aki látja harcolni, soha többé nem felejti el.
10.
A harci szekerek legyezőszerűen szétnyílnak az ellenséges sorok közt,
ám csakhamar elakadnak. Immár mind a kétszáz ott rostokol a török
tábor szájában – néhány már benn, a sátrak között, de a legtöbb
odakinn, s mozgásképtelenségre kárhoztatva ontja ágyúgolyóit az
ellenségre. Szaporán munkálkodnak az íjászok, a kézipuskások is, a
szász meg cseh gyalogosok a szekerek fedezékéből irtják az ellenséget.
Tisztjeik parancsszavakat üvöltenek bele a hangzavarba, de ki
hallja már azt? Fülsiketítő robajjal, dübörgéssel, dördüléssel ugatnak
az ágyúk, a fegyvervasak csilingelve akaszkodnak össze, s mindent
eláraszt a kétségbeesett, fájdalmas emberi üvöltés.
Valahol elöl, a török tábor mélységében egyszerre
elviselhetetlenné erősödik a hangorkán. Ott valami történt, ott most
elszabadult a pokol. Mečkova kapitány egy kitört tengelyű harci



szekér bakján áll és toporzékolva osztogatja parancsait. Ha
betörhetnének a tábor belsejébe! Ha végigszáguldhatnának a sátrak
között! Innét, kintről semmire sem mennek...
Nyílvesszők suhognak feléjük oldalról; az anatóliai hadtest
irányából akindzsik és szpáhik vágtatnak elő az éjszakából.
– Allah u akbar! Allah u akbar!
Mečkova kapitány az ellenkező irányba pillant.
A ruméliai hadtest felől is ezrek vágtatnak elő, s száguldnak a
megtorpant harci szekereknek.
– Allah u akbar! Allah u akbar!
A sötét égbolt leszakadni készül.
11.
Akadályokon átugratva csörtetnek előre Szilágyi Mihály és Székely
János vértes lovasai. Egymástól alig húsz öllel vágják maguknak az
ösvényt az eleven hústengerben. Páncéljaik feketére festve, fejük
felett a Hunyadi-lobogókon a hollós címer fekete vásznakon csattog.
Kara Mikhal – Fekete Mikhál elől fejvesztve fut a pogány, amerre
lát. Úgy hiszik, ezek a fekete dzsinnek eltipornak mindent, ami csak
az útjukba kerül! Ezek a fekete dzsinnek meg sem állanak a világ
végéig, ha egyszer igazán nekiiramodnak...
Hanem elöl tömör janicsársorfal állja útjukat: puskáikat célzásra
emelik. A janicsárok meggyújtják a kanócok végét, a sistergő
lángocska sietve fut a puskapor felé.
Robaj, ropogás, dörrenések sorozata.
Orrfacsaró bűz, sűrű füstfelhő. A tüzes torkolatokból halált hozó
golyók röppennek a vágtató lovasok felé; csattognak a vasakon, tépik,
átütik, horpasztják, koponyát loccsantanak közvetlen közelről.
Szilágyi gyilkos dühvel veti magát a sorfalra. Paripája patái
embereken tipornak. Megnyílik a sorfal, széjjeltépi, szétzilálja,
széjjelszórja a sortűzön keresztülvágtató maradék magyar lovag.



Lendületük azonban most végleg megtörik: amott, alig húsz öllel
arrébb újabb janicsársorfal sorakozik fel a sebesen összeszedett
katonákból. Torokhangú török parancsszavak pattognak a sötétben,
tisztek üvöltenek, bátorítják a remegő térdű férfiakat.
– Hol vannak a harci szekerek? – süvölti Szilágyi tehetetlen
dühvel. A mellette vágtató lovasok zihálva, prüszkölve megtorpannak.
Oldalról acsarkodó szpáhik roppannak beléjük: vasbordáikon lándzsák
fémhegye karistol.
– Krisztusért! A hazáért!
– Allah u akbar! Allah u akbar!
12.
A szultán díszes sátorpalotája elől pompás látványt nyújt a magyarok
éjszakai rajtaütése. A sötétség falát széles karéjban lángnyelvek vörös
derengése töri meg, mintha hatalmas, tüzes száj harapott volna bele a
sátrak rengetegébe. A vörös métely terjed, egyre csak terjed befelé,
mind közelebb a szultáni állásokhoz.
Murád halovány mosollyal ajkán szertepillant. Az éjszaka hűvös, a
közeledő tél fagyos lehelete lengi be a fennsíkot. Amott, ahol égig
érnek a lángnyelvek, pokoli lehet a forróság, de idáig nem ér el. És
nem is fog.
Az engürúsz harcosok nem jutnak el idáig. Elakadnak valahol ott,
ahol most a legádázabb ütközet zajlik a sátrakon túl.
– Nincsenek sokan. – Fia, Mohamed álmosan húzza össze magán
selyemköpönyegét, és szemét erőltetve figyeli ő is a rajtaütés
alakulását. Az elébb ébresztették csauszai, sátrában épp Radu
herceggel enyelgett.
– Néhány ezer ember... S alig száz-kétszáz harci szekér.
– Immár kijelenthetjük: miénk a győzelem – biccent Murád
elégedetten, és beleszagol a vérbűzű, koromszagú levegőbe. – Nappal
felőröltük őket, most pedig elvéreznek a falainknak ütközve,



megperzselődnek a tüzünkben... Voltaképpen tisztelnünk kell a
bátorságukat... legalább megpróbálkoztak a lehetetlennel... Ez is
Hunyadira vall...
Mögöttük Halil pasa, Zaganos és Ibrahim vacognak.
– Mi a parancsod, fényes tekintetű szultán? – hajol földig
fájdalmas arccal az oszmán hadak vezírje. – Küldjem rájuk a tartalék
csapatokat?
– Nem szükséges, Halil. Janicsárjaim le fogják őket mészárolni. Az
ágyúkat azonban irányozd át rájuk! Azt akarom, hogy örök időkre
elvegyük a kedvüket az ilyesfajta éjszakai ribillióktól! Visszaverjük
őket, aztán várják csak békésen sorsuk beteljesedését!
Halil engedelmesen elsuhan, a díszes sátorpalota előtt ott
maradnak apa és fia, kissé hátrébb Zaganos és Ibrahim.
Murád kíváncsian oldalra pillant.
– Tanultál ma valamit, Mohamed?
A veliaht keserűen felnevet.
– Hogy tanultam-e? Megint leckéztetsz, apám?
– Csupán őszintén érdekel, miként éled meg azt, ami körülötted
zajlik. Ezt a csatát. Az erők, akaratok összecsapását. Azt, hogy itt és
most változik meg végleg az életünk, ezekben a pillanatokban
formálódik a jövőnk. Mi formáljuk, Mohamed.
– Te formálod – veti közbe keserűen a fiú.
– Ami engem illet, nem becsülném le a szerepedet. Várnánál
tanultam tőled. Abból, ahogy a világot látod, ahogy az akaratod
rákényszeríted a nálad gyengébbekre. Most itt az ideje, hogy te is
tanulj tőlem valamit.
– Küzdeni talán?
– Nem. Azt tudsz te magad is. Kormányozni. Embereket vezetni.
Mohamed nem felel, dacosan a sötétségbe fúrja tekintetét.
– S mi lenne a nagy titok, apám?
A szultán összefűzi háta megett a kezét, és elmélyülten bámulja a
tomboló harcot a messzeségben. Mohamed már-már azt hiszi, nem is
kap választ, de akkor Murád váratlanul feléje fordul.



– Mondtam már neked: ahhoz, hogy vezesd őket, előbb szeretned
kell őket.
A veliaht szája nyitva maradt a csodálkozástól.
– Szeretni?
– Szeretni. Azokat is, akiket éppen a halálba küldesz. Azokat is,
akik életük végéig megnyomorítva szenvedik végig a napjaikat
pusztán azért, mert mészárszékre hajtod őket. Azokat is, akik ma
hősökké válnak, és azokat is, akik elárulnak.
– Akik elárulnak, azokat nem kell szeretnem.
Murád mosolyogva visszafordul a tábor irányába. Az engürúsz
lovasok szemmel láthatóan elakadtak a forgatagban; mind több és
több janicsár állja immár fegyelmezetten útjukat.
– Még azokat is szeretned kell, fiam. Nélkülük nem lennél az,
akinek lenned kell.
Mohamed viszolyogva megfordul, és anélkül, hogy elköszönne
atyjától, öles léptekkel visszaindul a sátrába. Ha még egyszer
lehetőséget kap Allahtól, élni fog vele! Nagy szultán lesz belőle,
legyőzhetetlen uralkodó, a világnak ura... Addig is... Csak ezt ne!
Csak ne kelljen többé hallania Murád szánalmas igazságtételeit!
A sátorban Radu mezítelenül elnyúlva hever a selyemmel és
prémekkel bélelt tábori ágyon.
– Úgy vártalak vissza! – vinnyog vékony macskahangon. – Jöjj
karomba, álmok hercege!
De Mohamed csak int: takarodj a szemem elől! Az oláh fiú leányos
sértettséggel felpattan, s gyorsan meghunyászkodva kisomfordál a
szolgáknak fenntartott traktusba, mert tudja, hol a helye.
A trónörökös egyedül marad.
Úgy érzi, elege van mindenből. A hatalom, amelynek édességét
egykor megízlelhette, most úgy hiányzott neki, hogy szinte fájt. Azért
a mámorító érzésért, amit a hatalom jelentett számára, bármit
megtett volna...
Megrázza a sátoroszlopra függesztett csengettyűt; egy csausz
érkezik görnyedten.



– Mit parancsolsz, uram?
– A sárkányos urat kéretem! – feleli ridegen Mohamed. – Azonnal
látni akarom az én legkedvesebb Draculea barátomat.
13.
Zaganos és Ibrahim csaknem egy órája vacognak a szultán háta
mögött, és az éjszakai ütközet alakulását figyelik. Kellemetlen
helyzetben vannak, hiszen Mohamed rájuk sem hederített, amikor
sátrába sietett, s amíg Murád nem ad parancsot a távozásra, nem
mozdulhatnak.
A szultán szórakozottan nézi, ahogy a török haditábor kellős
közepén a janicsársorfalak és a szpáhik ismétlődő rohamai lassan, de
biztosan meghátrálásra kényszerítik az ellenséget. A közelben
csauszok lesik uruk minden rezdülését. Zaganos és Ibrahim – mint
mindenki a birodalomban – a szultán alattvalói ugyan, de valójában a
veliaht segítői, s ezt mindenki jól tudja. Mit tegyenek? Várjanak
türelemmel, amíg az ifjú Mohamed visszatér sátrából? S mi lesz, ha
nem tér vissza reggelig? Murád sem kérte fiától, hogy így tegyen...
Odalenn dühödt morgással felrobajlanak megint a török ágyúk,
süvítő lövedékeiket a harci szekerekre köpik, melyek közül egyre több
borul lángba.
Zaganos feszülten Ibrahimra pillant, de az csak vállat von.
Pillantásával jelzi, aligha tehetnek mást, minthogy maradnak.
Nem telik bele néhány perc, amikor a sötétségből egy vértet viselő
férfi csörtet elő. Egyenesen feléjük tart. Zaganos és Ibrahim szablyája
markolatához kap. A szultán kissé görnyedten fordul a hang irányába,
és nyomban leinti csauszait, akik lándzsáikat előreszegezve vetnék
magukat az érkezőre.
– Nyugalom!
A rőt félhomály ködéből fiatal férfi lép elő. Mellvértjén vörös,
tekergő sárkány festett képe. Magas, izmos ember, a szél belekap



hosszú, hollófekete hajába. Arca keskeny, beesett, szeme rőten izzik,
ahogy a sátor előtt állókra pillant. Ajkán halvány mosollyal meghajtja
magát a szultán előtt.
Murád arcán kelletlen fintor suhan át; már régen végezni kellett
volna ezzel a veszedelmes fenevaddal...
– Szultánom... Fiad magához kéretett.
Zaganos idegesen Ibrahimra sandít; miért nem őket hívatta
magához a veliaht?
– Akkor miért nem őhozzá mész?
Az ifjú Vlad Draculea sokatmondó gesztussal széttárja karját – a
mozdulattól a vértlemezek egymáshoz zörrennek.
– Mert előtte tudni szeretném, engedélyezed-e, hogy fiadnak
engedelmeskedhessek?
Murád elfordítja tekintetét a havasalföldi szörnyszülöttől.
– Mióta érdekel téged az én szándékom, Dracul-oglu?
Vlad figyelmesen szemléli az uralkodó hátát, mintha köntösének
rezdüléséből kellene kiolvasnia, mi jár a szultán fejében.
– Azóta, mióta ráébredtem, hogy akaratod nélkül semmi sem
történhet ebben a birodalomban, fényes tekintetű szultán.
Murád jelentőségteljesen a háttérben várakozó két pasára pillant.
Szeme sarkában gúnyos mosoly csillan.
– A fiam magához kéretett, Drakul-oglu. Menj! Engedelmeskedj
neki!
Ám Vlad nem elégszik meg ennyivel.
– Fiad mindig akkor kéret magához, uram, amikor
elbizonytalanodik. Úgy hiszem, nem mindegy, milyen tanácsokkal
látom el őt, uram...
– A fiamnak meg kell tanulnia bízni saját értékítéletében.
– Segíteni szeretném fiadat, uram.
Murád türelmetlenül az ifjú Vlad felé kapja fejét, tekintetében
bosszús fény villan.
– A fiamnak saját emberekre, saját hívekre van szüksége. Zaganos
és Ibrahim megfontolt tanácsadók. Én ugyan nem őket választottam



volna, de elfogadtam jelenlétüket a dívánban. Benned nem bízom,
Dracul-oglu. Ugyanakkor nem tudhatom, Allah mit tartogat Mohamed
számára. Lehet, hogy másfajta tanácsadókra van szüksége, hisz ha
egyszer követ a trónon, új korszak veszi kezdetét dicső birodalmunk
életében. Tudnia kell, s tudni is fogja, kiben bízhat, kiben nem. Ha
most megöletlek, vajon mire megyek vele? A fiamnak kell meghoznia
a saját döntéseit, és ehhez bölcsességre és tapasztalatokra van
szüksége.
Vlad Draculea szemében baljós fény vibrál.
Másfajta válaszra várt bizonyosan, de arcán egyetlen izom
rándulása sem jelzi, mennyire csalódott ebben a pillanatban. Lassan,
mélyen meghajol a szultán előtt, aztán a két tanácsadó előtt is. Ajkán
kiismerhetetlen mosoly.
– Értem, fényes tekintetű szultán. Nagyon is értem!
De Murád már ügyet sem vet rá; hessent egyet kezével, jelezve,
hogy nem óhajtja többet látni az oláh herceget. Zaganos és Ibrahim
észrevehetően megkönnyebbülnek – amikor Vlad Draculea
visszahátrál a sötétségbe, a szultán szánakozó pillantást vet a két
tanácsadóra.
– Ti mindig azt hittétek, hogy Halil az ellenségetek – sóhajtja
fásultan. – De a valódi ellenségetek a fiatalok közt találjátok. Mindig a
feltörekvő ifjak hozzák ránk a pusztulást!
Zaganos, ki magát most is ifjúnak gondolja, zavartan köhint, de
ösztönösen bólogat, mint mindig, ha a szultán kinyilatkoztat valamit
a jelenlétükben.
Odalenn, a táborban a lángoló fénykaréj láthatóan megtorpan, az
üvöltésből arra lehet következtetni, hogy az engürúsz támadókat
lassan nyomni kezdik vissza a tábor széle felé.
A szultán háta megett összekulcsolt kézzel áll a magaslaton, nézi a
sötétben tomboló ütközetet, hallgatja az ágyúk folyamatos
bömbölését, és ajkán szomorú mosoly bujkál.



14.
Vlad Draculea belép a veliaht sátrába, s a földre veti magát. Fel sem
pillant, úgy kúszik egészen Mohamed sarujáig. Megcsókolja,
homlokával érinti az ifjú herceg lábát, s csak akkor pillant fel
alázatosan.
– Hívattál, uram! Itt vagyok!
Mohamed arcán feszült kifejezés, testtartása is belső feszültségről
tanúskodik.
– Mindenki figyel engem, Dracul-oglu. Mindenki azt lesi, mit
mondok, mit cselekszem. Segíts jó döntéseket hoznom...
– De hiszen vannak bölcs tanácsadóid, uram!
– Nem mindig bölcs tanácsra van szükségem.
A havasalföldi herceg néhány pillanatig a válasz súlyát mérlegeli,
elgondolkodva bámul maga elé. Sejti, mit akar tőle valójában a
veliaht, sejti, miért éppen őt hívatta éjnek évadján.
– Ismersz, uram... Én a félelemben hiszek és az erős kéz
politikájában. A gyűlöletben... A sötétség erejében...
Mohamed végigméri.
– Vissza kell nyernem a tekintélyemet, Dracul-oglu. Rosszul láttam
az uralkodás mesterségéhez.
– Nem tudok újat mondani neked, uram. Már Sofia városában is
azt tanácsoltam, hogy erős kézzel teremts rendet! Emlékszel?
Csakhogy te megelégelted a tanácsaimat... Pedig...
– Atyám, a szultán azt mondja, tanuljam meg szeretni azokat,
akiket éppen a halálba küldök. Azokat is, akik életük végéig
megnyomorítva szenvedik végig a napjaikat pusztán azért, mert
mészárszékre hajtom őket. És hogy tanuljam meg szeretni azokat is,
akik ma hősökké válnak, és azokat is, akik elárulnak.
Vlad Draculea arcán gúnyos mosoly terül szét; nem kér engedélyt
rá, egyszerűen talpra vergődik és megáll a veliaht előtt. Immár majd
fél fejjel magasabb a töröknél, dús, fekete szemöldöke alól
rosszindulatú fénnyel parázslik két fekete szeme. A nem is oly rég



még gyönyörű fiúarcból ragadozószerű, gonosz maszk formálódott.
– Atyád öregszik. S ahogy telnek vele az évek, úgy válik mind
lágyabb szívűvé és lágyabb agyúvá. Neked erőteljes lépéseket kell
tenned, uram. Akkor számíts a tanácsaimra, ha készen állasz kemény
kézzel munkához látni. Csupán akkor segíthetek neked... minden
máshoz ott van Zaganos és Ibrahim.
Mohamed gúnyosan elmosolyodik.
– Hű leszel hozzám, Dracul-oglu?
– A sírig, uram!
– Jól van. Azt akarom, hogy holnap, amikor végleg felszámoljuk
az engürúszok ellenállását, mindvégig mellettem légy!
– És az atyád, felséges uram?
– Éppen azt akarom, hogy ő lássa! És Halil is lássa! Mindenki
lássa, hogy számítok rád.
Vlad Draculea mélyen meghajol a veliaht előtt.
– Úgy sejtem, szeretnéd határozottan éreztetni a jelenlétedet,
uram.
– Azt akarom, igen. Hogy soha többé ne felejtsék el, mi vár rájuk.
Hogy soha többé ne kérdőjelezzék meg rátermettségemet.
– Mi a parancsod, uram?
15.
Viola már-már azt hiszi, hogy sikerülhet. A nagy felfordulásban egy
gyümölcsöstálról leesett késsel átvágja Eliez bég sátrának falát, és
észrevétlenül kioson az éjszakába.
Odakünn pokoli csata dúl. Hunyadi lovasai vad kavarodással
üldözik a sátrak közt fejvesztve menekülő janicsárokat, csakhogy a
sötétben kéziágyúk durrognak, és kissé távolabb a szultán ágyúi
ontják kőgolyóbisaikat a halálmegvető bátorsággal közeledő
magyarok sorai közé.
A lány zihálva körbepillant.



Merre?
Merre fusson tovább?
Sok sátor lángol a közelben, s a rőt derengésben jól látszik, hogy
kissé hátrébb megszilárdult janicsársorfalak készülnek szembeszállni a
veszetten kurjongató és vagdalkozó támadókkal.
Merre?
Merre tovább?
Viola zihálva oson arrébb, próbál árnyékok közt maradni. Talán
ha kirontana innét a sátrak útvesztőjéből, s szaladna, ahogy a lába
bírja... Egyenest a magyarok felé...
Szíve csaknem kiugrik a helyéből; hisz eltipornák a páncélos
férfiak, az egymást gyilkoló vad harcosok, ha közébük keveredne.
Pedig nincs más esély...
Kiles búvóhelye árnyékából, és látja, hogy a küszködve előretörő
magyarokra épp sortüzet lőnek a felsorakozott janicsárok. A golyók
süvítve csapódnak a vasba bújt emberek testébe, vértlemezeibe
néhányan jajgatva, üvöltve fordulnak le a lóról.
Futás...
Viola rohanni kezd a lángoló sátrak között, de alig tesz néhány
lépést, amikor valaki oldalról elkapja a karját és földre rántja. Eszelős
fájdalom hasít a vállába, s ahogy elvágódik, egy sátorkaró felsebezi
bokáját.
– Meg ne moccanj! – Filipesi Albert térdepel a kezére, s izzadt
tenyerét a szájára szorítja. – Meg akarsz halni, te lány?
Viola vonaglik, megpróbálja kiszabadítani magát, de a renegát
olyan erővel szorítja, hogy esélye sincsen. Filipesi arca nyugodt, noha
homlokáról verejtékcseppek hullnak a lány arcába.
– Idekinn végeznek veled egy pillanat alatt! Jobb lesz neked, ha
visszaviszlek, galambom!
– Nem megyek vissza! – sziszegi a lány, újra megpróbálja
kiszabadítani magát, vergődik, ide-oda rángatja őrzőjét. Ám Filipesi
nem tűr ellentmondást, egyszeriben képen teremti, s két karját
széjjelfeszítve arcába üvölt:



– Elég legyen ebből! Itt most egymást kaszabolja a török és a
magyar, hát nem látod? Mit képzelsz? Bárki törődik itt veled, ha csak
úgy a karjaiba futsz? Segíteni akarok, te eszelős némber!
Viola arca lángol a pofontól, de képtelen bármit is válaszolni.
Inkább szemközt köpi Filipesit, csak erre telik a benne fortyogó
gyűlöletből, elkeseredésből.
– Egyszer még hálás leszel nekem ezért! – morogja a férfi, felkapja
Violát, a vállára veti, és hétrét görnyedve visszafelé oson Eliez bég
díszes sátorpalotája felé a lángtenger közti sötét ösvényen.
Néhány pillanattal később ott, ahol utolérte a lányt, összecsapnak
a hátulról előrevágtató szpáhik a közelebb nyomakodó páncélos
magyarokkal. Veszett fegyvercsörgés, horkanások, sebesültek hörgése
visszhangzik ott, s forró vér lövell a fehér sátorvásznakra.
16.
Egyszer részegen belezuhant a Zalasd habjaiba. Az eséstől eszméletét
veszíthette, mert mire magához tért, lent volt egészen a folyó fenekén.
Ösztönösen elrúgta magát a medertől, s úszni kezdett a felszín felé,
ám alig tett néhány karcsapást, amikor úgy érezte, minden ereje
elhagyja. Furcsamód nem érzett félelmet. Kitárta karjait, és hagyta,
hogy a víz körbefolyja lágy karjaival, akár egy szép szerető, ki minden
porcikáját magának akarja. A zölden derengő félhomályban
varázslatos világ bontakozott ki szemei előtt. A meder szürke, iszapos
előterében halak moccantak lomhán, s valami nagyobb, kígyózva úszó
állat is elsuhant mellette. Csönd vette körül: megnyugtató, üres,
nyomasztó csönd. Szíve a torkában dobogott, s ahogy bódultan
felpillantott, meglátta a felszínről beszűrődő fénypászmákat, melyek
immár elérhetetlennek tűnő messzeségből nyújtóztak felé. Egy
pillanatig eljátszott a gondolattal, hogy kiereszti a tüdejébe
préselődött maradék levegőt, és hagyja, hogy magával ragadja a
hűvös mélység vonzása. Egy szívdobbanásnyi ideig még várt, majd



hirtelen erőteljes mozdulattal a felszín felé rúgta magát. A parton
cimborái fogadták röhögve. Nem mondott nekik egy szót sem a
csendről, a mélység vonzásáról, de amikor szédelegve visszapillantott
a Zalasd sötét habjaira, újra érezte az örök nyugalmat, mely a folyó
mélyén megérintette lelkét, s mely ebben a pillanatban
valóságosabbnak tűnt, mint az a világ, mely idefönt várta.
Ugyanezt érzi most is. Nem részeg, mégis kába; elméje zsibbadt,
gondolatai ólmos lassúsággal forognak, tagjai, miként a víz alatt, alig
engedelmeskednek akaratának. Talpig vasban, kezében hatalmas
pallossal tör előre az ellenséges sorok között. Mintha úszna: körülötte
fortyogva örvénylik, kavarog a víz... Körbeveszi mindenét, beáramlik
hajlataiba, ráncoktól barázdált kezének apró repedéseibe. Csak ahogy
kezére pillant, akkor látja, hogy nem víz az, hanem forró, lüktető
embervér. Vörös folyón úsztat át, ám a következő pillanatban
elmosódik a kép, melyet sisakja résén át lát: lángoló sátrak,
szerterebbenő szpáhik és janicsárok rémült arca, fújtató paripák,
villanó fegyvervasak, messze fellobbanó torkolattüzek. Füle lüktet,
sajog a sisaktól, azt sem tudja eldönteni, hogy valóban hallja-e a
tompa morajt, vagy csupán képzelete játszik vele. Úszik előre a vörös
masszában, úgy emeli karját, hogy semmit sem érez közben: újra és
újra lesújt kardjával, de sejtelme sincs róla, mit üt, mit vág, mit
szabdal miszlikbe. Lova kitartóan üget tovább a vörös
embermasszában, s amikor Teodor kenéz körbepillant, észreveszi,
hogy ő jutott a legmesszebbre, s immár egyetlen társa sem
vagdalkozik mellette.
Hörögve megfordul a nyeregben. Az erdélyi bandérium lovasai
vagy harminc öllel lemaradva vívják harcukat az oldalról beléjük
vágtató szpáhik nyomasztó túlerejével szemben. A magasból, a
szultáni állások felől ágyúk ontják rájuk golyóbisaikat, s a sistergő
golyók ösvényeket vágnak maguknak a magyarok, törökök
összekeveredett tömbjeiben.
Teodor kenéz fújtatva szentségel.
Ha lemaradtak, az ő bajuk! Tovább! Előre! Üsd a pogányt!



Megsarkantyúzza lova véknyát, s szegény pára nyihogva, habzó
pofával tör előre. Csilingel a pallos vasa, de Teodor kenéz nem hallja:
csak csontjaiban, izmai remegésében érzi a fegyver akaszkodását
másik vasban, sisakban, húsban, csontban. Találomra előredöf,
miközben lova megvonaglik a lábai közt; a kenéz tapasztalt harcos,
tudja, ebben a pillanatban döftek lándzsát az állat szügyébe. A paripa
fájdalmas, panaszos nyerítéssel megrázkódik, felágaskodik egy
pillanatra, aztán oldalára dől.
Teodor kenéz úgy érzi magát, mint a partra vetett hal; úszása a
vörös vérmasszában egyszeriben véget ér. Nehéz vasban, csörömpölve
hemperedik a földre, összezúzva magát, de arra sincs idő, hogy
idegszálain végigfusson a fájdalom, amikor záporozni kezdenek rá az
ütések: fejszék, szablyák éle, buzogányok göbje csapódik páncéljához,
összevissza horpadt sisakjához.
– Szentséges Szűz! – kiáltja, s próbál talpra vergődni, ám
nincsenek közelében társai, akik fedezhetnék néhány minutumra.
Törökök veszik körül acsarkodó, dühödt kiáltásokkal, szitkokkal
árasztva el: janicsárok, s néhány szpáhi.
– Az anyátok kurva hétszentségit!
Nyílvesszők csapkodnak körülöttük, de Teodor nem látja, merről
sziszegnek elő. Csak azt veszi észre, hogy körülötte megritkul kissé a
tér; a janicsárok, szpáhik holtan esnek össze a sátrak között. A kenéz
zihálva talpra vergődik, s most, hogy a veres folyamból partra vetette
a lovával végző döfés, százszoros nehézkedéssel próbál néhány lépést
tenni visszafelé, az övéi irányába. Hanem arra nehéz lesz átvergődni:
oldalt mindkét irányból janicsárok hömpölyögnek elő, kezükben
íjakkal, puskákkal, és veszettül lődözni kezdenek a hátrébb forgolódó
magyarokra.
Teodor kenéz egyedül marad, néhány szempillantásra úgy tűnik,
rárontanak megint a közelben elnyargaló szpáhik, de aztán kiáltozás
támad, és valahonnan oldalról négy-öt páncélos harcos dübörög elő.
Páncélvasuk merő vér, paripáik tajtékot hányva horkannak hátra.
A kenéz szemébe sűrű patakokban csorog saját vére, s hiába



ingatja már üstökét, nem tudja kirázni szeméből a torzító
vérfolyamot; csak annyit lát homályosan, hogy az érkezők vezetője
vasba bugyolált karját nyújtja felé; Teodor megragadja, s az gigászi
erővel máris maga mögé rántja a nyeregbe.
– Kapaszkodj fiam, mert ez most rögös út lesz hazáig!
Rögös is lett: úgy csörtetnek keresztül a felsorakozó janicsárok
sorain, mintha sövényen gázolnának át: a paták koponyákon
csattognak, a pallosok, fejszék szapora suhogással szelik a karokat,
recsegtetik a csontokat a török gúnyák alatt.
Sziszegnek a nyílvesszők körülöttük, egyik-másik fáradtan
nekidöng a vértek vasának, de hiába, már át is törtek az előttük
szédelgők, szerencsétlenkedők sorain. Vágtatnak az éjszakában, a
lángoló török sátrak között. Perzselő hőhullám csap rájuk minden
oldalról. A lovak panaszosan nyerítenek, amikor megperzselődik a
szőrük, s néhány pillanatig a vasba öltözött férfiak is küszködnek a
fojtogató füsttel. Mielőbb át kell törni! Vissza a harci szekerekhez!
Egy-egy kéziágyú lövedéke zúg el a fejük mellett. Az egyik golyó
nekicsapódik a hátul nyargaló vitéz hátvértjének, és alaposan
behorpasztja; a lovag megszédül, de sikerül megkapaszkodnia és
nyeregben tartani magát.
Eleven lángfalon vágtatnak keresztül – amikor végre feltűnnek az
övéik. Vajon vissza tudnak jutni ebben az átkozott kavarodásban a
sírdomb menedékébe, vissza, a kihalt csatamezőn keresztül...
Dörögnek a török ágyúk, valahol a messzeségben bizonnyal
dörögnek a magyar ágyúk is, de az most nem visszhangzik ide. Vasak,
acélok csilingelnek, s ők mind fáradtabban vonszolják magukat vissza
a kavargó emberfolyamban. Eminnen a magukra találó janicsárok
egyre erősebben lökik, nyomják őket kifelé a táborból. Mire elérik az
első lángba borult szekereket, már tudják jól, a támadás végleg
összeomlott.
Teodor kenéz szorosan kapaszkodik megmentője derekába, hanem
mikor elérik a török tábor szélét, az zihálva veti neki hátra:
– Innét már saját lábadon kell jönnöd, fiam! Nem bír kettőnket



szegény pára!
A kenézt nem kell biztatni, így is hálás jótevőjének, aki nélkül
most bizonnyal halott lenne; lecsusszan a földre, megveregeti a
remegő farú paripát, s találomra felkap a földről egy elhajított
lándzsát.
– A táborban találkozunk, barátom! Mi a neved?
A ziháló lovas kurtán felnevet, felcsapja sisakrostélyát, úgy
vigyorog rá. Nem mintha ez sokat segítene, a résen át csak egy vérben
forgó szem, vérben úszó arc része látható, és egy vértől lucskos, dús
szemöldök. De Teodor kenéz így is megismeri:
– Hunyadi uram! Az áldóját!
– Lássad, nem maradok én senki adósa! Hanem Teodor fiam,
kapaszkodj fel az egyik szekérre, különben kutyagolhatsz a holtak
földjén reggelig!
A kenéz körbepillant.
A sötétben mindenhonnét kimerült, csupa vér, csupa mocsok
páncélzatú magyar lovasok csörtetnek elő a lángoló sátrak közül;
vértjeik vasa kormos, horpadozott, lovaik csapzottak, véres, gőzölgő
sebektől vöröslenek mindenhol. Sok katona gyalogosan vergődött el
idáig bicegve, sántítva, sebesülteket támogatva. Úgy tűnt, a törökök
nem sok kedvet éreznek az üldözésükhöz. Inkább hozzálátnak a sátrak
oltásához, hogy megakadályozzák a tűz tovaharapózását.
Hunyadi zord tekintettel szemügyre veszi kudarcot vallott fiait.
– Vissza! Mindenki vissza a táborba! – kiáltja fáradtan.
Amott jól lehet látni, hogy néhány oláh lovas a csodamódra fel
nem gyújtott török sátrakat fosztogatja, de hamarosan azok is jobbnak
látják visszaiszkolni a hátráló magyarok oltalmába, mielőtt a
janicsárok ellátnák a bajukat. A harci szekerek egy része
mozgásképtelen; jónéhányat felgyújtottak a törökök, mások tengelye,
kereke törött. A visszavonulók sorai összekeverednek, a vértesek közt
egy-egy székely, kun lovas baktat kimerülten a szekerek nélkül
maradt cseh pattantyúsok, szász kézipuskások közt.
A lövöldözés nem ér véget, sőt mintha újult erőre kapna; a topcsik



szakadatlan lövik a visszavonulókat. Azok ennek ellenére nem futnak.
Ahhoz túlzottan kimerültek, a megtépázott, még mozgásképes
szekerek közt dagasztják a véráztatta, vörös sártengert. Magyar, cseh
káromkodások kísérik a visszavonulást – időről időre belecsapódik a
véres sárba egy-egy török ágyúgolyóbis, máskor elcsap egy-egy
kimerült gyalogost.
Teodor kenéz úgy látja, a támadók jóval több mint fele odaveszett
a sikertelen rajtaütésben, de egyelőre túl nagy a kavarodás ahhoz,
hogy pontos képet alkothasson a valós helyzetről.
Hunyadin kívül nem lát egy vezért sem, s amikor végre-valahára
felküzdik magukat a domb magasába, az elébük siető
sebesültszállítóktól kapott kulacsokat, csöbröket, tömlőket egymás
kezéből kapkodják ki.
A kenéz visszanéz a török táborra.
A lángok még haragosan nyaldossák a fekete égboltot, a török
ágyúk még haragosan morajlanak, ám valahol messze, keleten, az ég
alján fénycsík villan át a derengésen, s beköszönt a pirkadat.
17.
Hunyadi a tábor peremén lecsúszott nyergéből, és elterült a fűben. Az
ónos őszi fellegek között csillagok szikráztak elérhetetlen
messzeségben.
Az eget nézte. A csillagokat. Vörösek voltak a vértől, s ahogy
fájdalmasan pislogott, még vörösebbek lettek: elmosódtak, vibráltak,
összeolvadtak. Jankó azt sem tudta, hol van. Hallotta maga körül a
kiáltásokat, a dübörgő lépteket, s szeme sarkából látta támolygó
embereit, amint sorra lerogynak saját táboruk külső vonalát elérve.
Mégsem értette az egészet. Miféle hely ez? Mit keres itt ez a sok jó
katona?
Szomjas volt, és ahhoz sem érzett elég erőt, hogy felüljön. Egy
idegen apród fölébe hajolt. Kérdezett valamit, de Hunyadi egy szavát



sem értette. A fiú megint kérdezett, majd óvatosan levette fejéről a
sisakját, aztán borostömlőt tartott kicserepesedett ajkához. Jó ötlet,
gondolta Hunyadi, és kortyolt egyet a borból. Véríze volt, akár a
nyálnak a szájában. Elfordította fejét és lehunyta szemét.
Hideg szél fújt Rigómező felett.
Valaki azt kiáltotta, hogy legalább száz szekér nem tért vissza, de
Jankó ebben a pillanatban fel sem fogta, mit jelent ez. Ágyúdörgés
hallatszott, majd valahol fájdalmasan felüvöltött egy férfi.
A következő pillanatban valaki lerogyott mellé a fűbe. Hunyadi
felé fordította az arcát: Teodor kenéz volt az.
– Most mi lesz? – kérdezte a kenéz.
Válaszolni akart, de torkából csak egy vérrög gurgulázott fel.
Kiköpte, aztán nyögve feltornázta magát ülő helyzetbe.
– Pirkad – hörögte alig hallhatóan. – Nemsokára folytatódik az
ütközet.
Teodor megtörölte homlokát. Sisakját maga mellé ejtette a fűbe.
– Az embereknek pihenniük kell, uram!
– Ezt mondd a törököknek!
Teodor beleborzongott a hajnali hideg szellőbe, ami behatolt
páncélja vasa alá, s a rászáradt vértől lucskos ing alá. Néhány perc
múlva Szilágyi nyargalt oda hozzájuk.
– Jankó, az ég szerelmére, mit heverészel itt? Már mindenütt
kerestelek! Murád újra csatarendbe állítja a seregét!
– No, mit mondtam?
Hunyadi János szédelegve talpra állt.
– Fegyverbe! Fegyverbe mindenki!
18.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 19. NAPJA, REGGEL
Nem maradt idő enni, inni, a teljes sereg azonnal fel kellett



sorakozzon a tegnapi állásokba, nehogy egy erőteljes török roham
váratlanul áttörje a védelem vonalát. Fáradtabb, meggyötörtebb hadat
tán még az Öregisten sem látott, mint ami ezen a hajnalon a
rigómezei síkon felsorakozott. Különösen azok a szerencsétlen
ördögök festettek szánalmasan, akik egész éjjel harcoltak az ellenség
táboránál. Sorakozás közben összekuszálódtak a sorok, nehezen
találták helyüket az emberek, a csapattestek. A kavarodásban szolgák
hordtak a vitézeknek némi harapni- és innivalót. Úgy faltak állva,
fegyverben néhány falatot az éjszakai rajtaütésben részt vettek, s már
támolyogtak is tovább az első vonalba.
Hunyadi ott állt a szultáni sírdomb mellett, és a kelő nap fényébe
hunyorgott. Nem volt még ereje a napfénynek. A vezér megtört, csupa
seb, csupa zúzódás teste reszketett a hidegtől a vasak alatt. A többiek,
Szilágyi Mihály, Székely János, Losonczi Dezső, Bánffy István,
Thallóczi Frank, Dan vajda és Kórógyi János kissé hátrébb várták a
vezér parancsait.
És a vezér, bármilyen kimerült volt is, igyekezett minden fontos
tényezőre rákérdezni, mielőtt meghozta volna döntését a hadrendet
illetően.
– Az albánoknak semmi nyoma?
– Végleg elvágtak tőlük, Jankó! – sóhajtotta Kórógyi. – Brankovics
szerb lovasai és egy erős török sereg állja az utunkat feléjük. Egynapi
vágtára vannak innen egyébiránt, de attól tartok...
– Tehát rájuk nem számíthatunk ezután sem...
– Csak magunkra!
– Akkor majd mi... – Hunyadi a ködben mozgó török seregtesteket
figyelte. – Csakhogy nem bírunk velük frontális támadással. Túl sokan
vannak, nem tudjuk megtörni őket a ruméliai hadtestnél, sem a
hadközepet... Mihály! Át kell szerveznünk a csatarendet!
Szilágyi krákogott, aztán köpött egy hegyeset a fűbe.
– Hogyan?
– A ruméliaik derekasan állták tegnap a sarat a jobbszárnyunk
csapásai alatt. Lefogadom, hogy Murád ma a balszárnyunkra



összpontosítja majd a figyelmét. A kémlelők nem jelentettek valami
feltűnőt?
– Hajnal óta nagy a mozgás a soraik mögött – vont vállat Szilágyi.
– Kendeffy szerint a thesszáliai lovasságukat irányítják át a
jobbszárnyukra, azt az oldalt erősítik nagyon.
– Tehát az anatóliai hadtestet maga a szultán is gyengébbnek
tartja.
– Persze hogy annak tartja: az is. De Jankó, a mi balszárnyunk is
gyengébb! Ott vannak az oláhok... – jegyezte meg Székely János,
mire Dan vajda elvörösödött felháborodásában. Ám mielőtt szóra
nyithatta volna száját, Hunyadi leintette.
– Márpedig akkor átcsoportosítjuk a zászlóaljakat. Dan! Az
oláhjaidat ezennel a hadközép alá rendelem, Thallóczi és az én
dandárom közé! Helyet cserélsz Székellyel!
Az öreg bán felvonta a szemöldökét ennek hallatán.
– Így aztán János, te fogod fel a várható támadás zömét – ölelte át
páncélos vállát Jankó. – Aztán ellentámadást indítsz, mégpedig olyan
erővel, hogy az anatóliaiakat megszalaszd! Érted-e, bátyám?
Székely János fásultan bólintott; e pillanatban a karját sem bírta
volna felemelni, s vele szemben ezúttal a teljesen pihent ázsiai
lovasság sorakozik majd fel a legjobb ruméliai ezredekkel
megerősítve.
– Losonczi! A dandárod egy részét átengeded Székelynek a
balszárnyra! Az ágyúkat mindet középre vontassátok! Ne törődjetek
azzal, hogy beleragadnak a sárba, innét csak akkor visszük el őket, ha
győzedelmeskedünk... Bizonyos vagyok benne, barátaim, hogy ott, a
balszárnyunkon dől el az ütközet máma...
– Harmadik napja csatázunk – morogta Bánffy István. – Nem
fogjuk bírni délig sem, Jankó!
Hunyadi lehorgasztotta fejét, hosszú, őszülő haja arcába hullott.
– Csak ma még... Csak ma szedjétek össze minden erőtöket,
barátaim! A seregünk nagy része még megvan... Erővel bírunk...
Fáradtak vagyunk, az szentigaz, de...



Szilágyi lopva sógorára pillantott, várva, miképp fejezi be Jankó a
mondatot, de az elhallgatott. Nem jutottak már eszébe a szavak.
A többiek nézték, szédelegve a kimerültségtől, s egyiküknek sem
nagyon akaródzott indulni az embereihez.
– Én magam a hadközép dandárjait vezetem! – nyögte ki aztán
rekedten Hunyadi, s végigpillantott emberein. Olyanok voltak, mint
akik a halálukon vannak; sápadtak, gyűröttek és büdösek. – Onnét
hamar át tudok nyargalni a jobbszárnyra, akár a balszárnyra is.
Fiaim! Rajta! Eleget beszéltünk! Nincs más hátra: harcoljunk!
Azzal botladozva elindult a lova felé. Szilágyi habozás nélkül
követte, aztán a többiek is szállingózni kezdtek kijelölt helyükre. A
közelben kialvatlan szemű kölykök verni kezdték a harci dobokat;
érces hangú kürtök harsantak, s a hirtelen feltámadó szélben
egyszerre kibomlottak a szakadozott, megtépett magyar csatalobogók.
19.
A kirurgus úgy tántorog a felsorakozott had első vonala előtt, mintha
végigvedelte volna az egész éjszakát. Szeme karikás, gyéres haja
égnek áll, göncei véresen, szakadtan lógnak aszott testén.
– Megálljatok! Be kell hozni még a sebesülteket! Hát nem látjátok?
Mutatja a felsorakozott vitézeknek, s azok bizony látják is, hisz
nem vakok. Az éjszakai rajtaütés után odakünn, a mező középső
sávjában, egész a török sorokig sebesültek hevernek saját vérükben,
mocskukban, reménytelenül dagasztva a vörös sártengert.
– Édesanyám! Édesanyám!
– Segítsetek testvérek!
– Vizet! Vizet adjon valaki!
– Nem látok! Istenem, nem látok!
Kiáltások visszhangzanak innen is, onnan is. A felsorakozott vértes
lovasok, Székely János bán dandárjának vitézei komoran bámulnak
maguk elé; sokan a társaik közül szólongatják őket odaküntről.



Mégsem tehetnek semmit: úgy szól a parancs, hogy támadáshoz
készülj, lándzsát szegezz!
Egyszerre moccannak, felemelik lándzsáikat, komor, elszánt
tekintettel. Tudják jól, menten keresztülgázolnak ezen az átkozott
mezőn, a véres dagonyán, keresztül a holtakon, sebesülteken, s akkor
biz áttipornak már mindenen, kíméletlenül.
– Be kell hozni a sebesülteket! Várjatok! Még sokan vannak
odakünn! – ágál a kirurgus, széttárja karjait, s jobbja, mivel annyi
kezet, lábat, kart metszett le az éjjel, remeg a kimerültségtől.
Szédeleg, taknya, nyála egybefolyik, a meghűléstől alig lát, de tudja,
nem engedheti azt, amire itt készülnek ezek ezren és ezren.
Segítsetek behozni őket elébb! Könyörgöm! Segítsetek!
Az első sorban megjelenik Székely János bán, s zord tekintettel int
apródjának. Az nyargal, s néhány vitéz kíséretében kiugrat a
kirurgusig. Ott megragadják, felemelik a hónaljánál fogva
szerencsétlent, s már ügetnek is vissza a megnyíló sorok közt. Az élen
várakozó vitézek hosszan hallják rekedt kiabálását:
– Még sokan vannak odakünn! Ne hagyjátok! Ne hagyjátok őket
eltaposni!
Székely János felemeli a karját.
– Lándzsát szegezz!
Ezer és ezer lándzsa lendül előre és szegeződik egyenest az
anatóliai hadtest tarka soraira. Köd ül még a mezőn, ritkás, tejfehér
köd, át lehet rajta látni, éppen csak nyirkos fátylat bocsájt mindenre.
– Támadás! – kiáltja János bán.
A magyar balszárny dandárjai üvöltve lendülnek rohamra.
20.
RIGÓMEZŐ, TÖRÖK HADITÁBOR, TÖRÖK BIRODALOM,
A. D. 1448. MINDSZENT HAVÁNAK 19. NAPJA, REGGEL
Murád szultán úgy rendelkezett, hogy az engürúsz támadást követően



a sereg ne térjen nyugovóra, hanem azonnal kezdje meg a
felsorakozást. A díván tagjait maga elé rendelte, és tűnődve közölte
velük parancsait.
– Turakhan beglerbég thesszáliai lovassága a hadsorok mögött
azonnal vágtasson a jobbszárnyra! Ott várakozzon, amíg jelt nem
adok a támadásra!
A vén Halil nagyvezír idegesen törölgette máris verejtékező
homlokát.
– No de ezzel meggyengítjük a ruméliai hadtestünket, fényes
tekintetű szultán!
– A ruméliai hadtest még meggyengítve is jóval erősebb az
anatóliainál, Halil! Attól tartok, hogy utóbbiak nem lesznek képesek
megállítani az ellenséges rohamokat. Nem kívánom kockáztatni a
véres verejtékkel kicsikart fölényünket! Az engürúszok is gyengébbek
azon az oldalon, és a vlachok is ott harcolnak. Itt fogunk áttörni;
Turakhan feladata az lesz, hogy lovasságával próbálja átkarolni az
engürúszokat, és oldalról, hátulról támadja a soraikat. Vigye a tegnap
legderekasabban harcoló ruméliai egységeket is.
A szultán megvárta, míg Halil intézkedik, aztán a közelben
veszteglő Mohamed veliahtra pillantott. Fia mellett most Vlad
Draculea állt a legközelebb, Zaganos és Ibrahim kissé messzebb,
sértetten szemlélték a kibontakozó eseményeket.
– Állj készen, fiam! – mondta Murád. – Ha szükségesnek látom,
ma harcba küldelek téged is.
Mohamed mosolygott.
– Bármikor kész vagyok bebizonyítani rátermettségemet, apám!
A szultán kitartóan figyelte a reggeli ködben lassan mozgó
alakulatokat, a hadrend átrendeződését. Csapatai javarészt
felsorakoztak, az ágyúkat megtöltötték, s hatalmas ármádiája ugrásra
készen várta, hogy ma megtörjék az ellenség makacs ellenállását.
21.



Turakhan beglerbég lovasai még el sem foglalhatták kijelölt helyüket
a török jobbszárny oldalán, amikor váratlan dolog történt: a kimerült,
tegnap óta erősen megfogyatkozott magyarok balszárnyán
Szentgyörgyi Székely János bán páncélos dandárjai minden
különösebb teketória nélkül rohamra indultak az anatóliai hadtest
ellen.
A törökök meg voltak róla győződve, hogy ellenségeik örülnek, ha
piheghetnek még egy fertályórácskát, s a támadást ezúttal ők
indíthatják meg. De hogy az éjszakai rajtaütésből véres fejjel
visszavert keresztény sereg kezdeményezze ezt a kora reggeli
rohamot...
– Annyi év után még mindig meg tudsz lepni, Hadak Villáma!
Murád a vezéri sátra előtt állt, és mosolyogva figyelte az engürúszok
robajló kibontakozását. – Nem adod fel egykönnyen...
Mohamed inkább bosszúsnak tűnt.
– Azt hittem, nem képesek néhány óránál tovább talpig vasban
maradni. Ezek itt harmadik napja éjt nappallá téve harcolnak
páncélban, teljes fegyverzetben!
– Magyarok! – köpött egyet Vlad Draculea. – Megvan az a
kellemetlen tulajdonságuk, hogy képtelenek felfogni, hogy nincs
értelme többé harcolni. De úgy látom, az én szeretve tisztelt vajda
rokonom ezúttal középre került...
Mohamed és Murád a herceg által mutatott irányba fordultak.
– Csakugyan... Felettébb szokatlan... – Dan vajda seregteste ekkor
vergődött Hunyadi és Thallóczi dandárja közé.
– A magyarok nem bíznak bennük – jegyezte meg Draculea. – És
igazuk is van. Az a szakasz a gyenge pontjuk... Ott kell támadnunk!
Murád gúnyosan felnevetett.
– Támadni? Minek?
– Mert vlach testvéreim hamar megfutnak majd, fényes tekintetű
szultán! A magyarok ügye nem az ő ügyük...
Murád a fejét ingatta, s közben feldübörögtek a török harci dobok
is. Alant az anatóliai hadtest lovas csapatai lassan megindultak a



gomolygó ködben közeledő magyarok ellen.
– Semmi szükség sem lesz megtámadni őket. Annál sokkal
könnyebben elérhetjük a célunkat...
Vlad Draculea arcán kelletlen kifejezés suhant át, de gyorsan
eltüntette képéről, és udvariasan meghajolt az uralkodó felé.
– Néha nem a legkönnyebb megoldás a legcélravezetőbb – jegyezte
meg halkan, szinte csak magának, azonban a szultán meghallotta, s
noha nem reagált rá, még akkor is ez a gondolat visszhangzott a
fejében, amikor a messzeségben az engürúsz páncélos ék rettenetes
hangzavar közepette belecsapódott a megszeppenten előrenyomuló
anatóliai sorokba.
22.
Eliez bég magáról megfeledkezve száguld el az anatóliai hadtest
mellett, s nyomában süvítenek harcosai. Mert immár az ő harcosai,
néki engedelmeskednek, őt követik vakon a reggeli ködben, a
borzongató őszi nyirkosságban. Paripáik megnyúlva, prüszkölve
iramlanak, patáik alól hatalmas földrögök záporoznak minden
irányba.
Kitüntetve érzik magukat, amiért a szultán a thesszáliai lovasság
mellett az ő csapatukat is érdemesnek találta a kényes feladat
végrehajtására. Nagyot kerülnek, eltávolodnak az ázsiai lovasság
tarka tömbjeitől, egy kies ligetet és keskeny erdősávot is
megkerülnek, úgy vágtatnak tovább, szinte már egy vonalban az
ellenséges hadtömbökkel. Még némák, lovaik nyakára kushadnak,
kezükben szablyák markolata, fejszéik, lándzsáik nyele. Úsznak a
ködös levegőben, kegyetlen iramot diktálnak, hogy mihamarabb
elérjék a szultán által kijelölt helyüket, ahonnét hátba támadhatják az
engürúsz harcosokat.
Eliez bég mámoros örömmel gondol arra, hogy Allah akaratából
ma újabb dicsőséget szerezhet családjának. Eltökélte, hogy ma újból



kitünteti magát, ez lesz szerencsenapja egész további életében.
Miközben csapatát vezeti, s vágtat a reggeli ködben, önkéntelenül az
engürúsz lány ötlik eszébe. Különös, vad teremtés... Nem tudná
megmondani, mi oly vonzó benne; könnyedén találna szebbet,
igézőbbet, nem is egyet... Találna kezesebbet, engedelmesebbet is, az
bizonyos... Mégis... Ahogy vágtat a reggeli ködben, s az őszi szél
süvít füle mellett, annak a kis vadócnak a hangját hallja a szélzúgáson
túlról, szeme villanását látja lelki szemei előtt.
Ma újabb dicsőséget szerez az oszmán fegyvereknek, hírnevet
magának, s este a győzteseknek kijáró jutalomként leszakítja ezt a
gyönyörű virágszálat... Nem szűz... Kár, hogy nem az... Mégis...
Eliez bég elhessegeti magától az ingerlő, izgató gondolatot...
Vágyik erre a lányra, s talán megéri a vesződséget, hogy
megszelídítse, megtörje akaratát.
Ez gyönyörű nap lesz, véres, diadalmas nap...
Valahol, balra tőlük, a messzeségben az engürúsz dandárok
belerobbannak az anatóliai hadtest tömött soraiba; vad üvöltés,
fegyvercsörgés visszhangzik abból az irányból.
Nemsokára!
Nemsokára eljő a mi időnk!
Eliez bég magáról megfeledkezve száguld el az engürúsz
páncélosok sorai mellett a köd foszladozó felhőjébe rejtőzve, s
nyomában süvítenek harcosai.
23.
A köd gyorsan oszlik, reggel nyolc óra tájban az első kósza napsugár
áttűz a fák ágai közt. Hunyadi János, a magyar sereg vezére idegesen
tekintget körbe. A hadközép csoportjai fáradtan, meggyötörve
figyelik, ahogy tőlük balra Székely János megerősített dandárjai
eszelős dühvel rohamozzák meg az anatóliai hadtestet. Ott már dúl a
vérengzés: vasak ontanak beleket, fiatal férfiak gyilkolják egymást, és



istenük nevével ajkukon halnak százával, ezrével.
– Készüljetek ti is, fiaim! – mondja Hunyadi, de csak néhányan
hallják körülötte. Arra sincsen már ereje, hogy kiáltson; Szilágyi
Mihály ránéz, s ebben a pillanatban érti meg, hogy ezt a csatát
elvesztették. Mert hiába a szív, a lélek, a tűz, hiába az eszelős
igyekezet... Kevesen vannak.
Hűvös szél nyargal a mező felett, vérszagot sodor mindenfelé.
Aztán felmorajlanak a magyar ágyúk, és dühödt elszántsággal kezdik
öklendezni ágyúgolyóikat az ellenség soraiba. Bömbölő robbanások,
süvítés és a becsapódások tompa puffanásai... Aztán újra: morajló
bömbölés, süvítés, puffanás.
– Thallóczi dandárja velünk jön! Támadás! – adja ki a parancsot a
vezér, és int, hogy emeljék magasba a magyar hadilobogókat és a
Hunyadi-ház csatazászlait. – Losonczi és Bánffy is támadjanak! Az
egész arcvonalnak: előre!
Felharsannak a kürtök, dübörögnek a harci dobok, és a paripák
ideges prüszkölése egyszeriben gyomorrengető morajban oldódik fel;
a jobbszárny és a hadközép sorai megindulnak előre, a török állások
felé. Előttük a véráztatta csatamező, amely holtak és sebesültek
százaitól feketéllik.
Megindul a csatasor, a páncélos lovasok mind gyorsabb vágtára
eresztik paripáikat; a paták vörös sarat dagasztanak, holtak és
sebesültek csontjait tiporják. Dübörög a föld, reszket az ég.
24.
Pontosan középen, a hideg sárban százával hevernek még sebesültek,
jórészt magyarok, kisebb számban törökök. Amelyik bírja emelni a
fejét, rémülten látja, hogy megindulnak feléjük a páncélos sorok.
Beleremeg a föld, ahogy a csatamének vágtázni kezdenek. Nincs
menekvés. Hevernek bágyadtan, nyújtogatják karjukat, sírnak és
káromkodnak kétségbeesésükben.



Körülöttük holtak, üveges tekintetű fiatal fiúk a messzeségbe
meredő szemmel, széttárt karokkal, kiontott belekkel, széjjelszabdalt
hússal.
Őket már nem érdekli semmi...
Nem úgy az élőket...
– Itt vagyunk! El ne tapossatok!
– Vigyázzatok, testvérek!
– Segítség! Vigyázzatok!
Hullámzanak a csatamének lábai, csapódnak a sárba, kemény
acélpatkók fröccsentenek hatalmas, vörös sárrögöket a levegőbe.
Aztán a hatalmas acélpatkók embereket taposnak. Húsba, csontba
mélyednek, serceg a hús, recseg a csont alattuk. Hullámzanak a
csatamének lábai, áttipornak holtak és élők testén.
A kopjákat, lándzsákat előreszegező lovagok nem akarják hallani
a sikoltásokat és a csontok förtelmes recsegését.
Felüvöltenek inkább, utolsó erejükkel, teli torokból:
– Előre! Előre! Előre!
– Hajrá, magyar!



Ötödik fejezet
ISTENÍTÉLET
1.
A cseh pattantyúsok remek munkát végeznek: ágyúgolyóik
kíméletlenül szétzilálják az ellenséges hadközép előtt nyargalászó
aszabok sorait. Amúgy sem túl fegyelmezett népség az, a sortüzek
hallatán és a dübörögve feléjük vágtató magyar páncélos tömbök
látványára rémülten inalnak, amerre látnak. Egyenest bele saját
tüzérségük ágyúgolyóiba; Murád annyira se tartja őket, hogy
megkímélje a futásnak eredőket a sortüzektől.
Hunyadi János rohama az utolsó, kétségbeesett erőfeszítés, hogy a
keresztény sereg megfordítsa a csata kimenetelét. Miközben a
jobbszárnyon lomhán támadásba lendülnek Bánffy és Losonczi
csapatai, a balszárnyon pedig Székely János vitézei mélyen
benyomultak már az anatóliaiak soraiba, Hunyadi arra készül, hogy
áttörje a hadközép tömbjeit. Jól tudja, hogy ez a legnehezebb feladat.
Ahogy korábban oly sokszor, most is játszi könnyedséggel fogja
megfutamítani az aszabokat, és az iderendelt szpáhi ezredek sem
tudják megtörni lendületüket, ám a mögöttük komor elszántsággal
felsorakozó janicsár ezredeket kivetni helyükből – szinte
lehetetlenség.
Magyarország kormányzója tudja, hogy ha mégis sikerül, csodát
visznek végbe hamarosan. Mert akkor szélvészgyorsasággal
eljuthatnak a szultán sátráig, s ha a vezért megfutamítják, estig
mindkét szárnyon be tudják végezni a véres munkát. De amíg a
janicsárok a helyükön vannak...
Addig semmi esélyük a győzelemre.



Ezért aztán összeszedi maradék erejét, elszántságát, hitét, és Jézus
Krisztushoz fohászkodva végső rohamra vezeti harc tépázta, kimerült
embereit. Csakhogy kétségbeejtően kevés ember az; alig két-három
sornyi páncélos lovag, igaz ugyan, hogy csupa kipróbált harcos, a
legderekabb fajtából. Néhány ezer kemény magyar, akik mindhalálig
küzdeni fognak ezen a hideg őszi napon.
Ahogy előrerobog Hunyadi dandárja, egy hatalmas seregtest
marad tartalékban a hadközép tájékán: Dan vajda nyolcezer
havasalföldi lovasa. Nem bánják cseppet sem, hogy nem kell a halálba
nyargalniuk, amúgy sem fűlik a foguk a harchoz. Vigyorogva
bámulják, hogy szinte maguk maradnak a keresztény sereg eredeti
hadállásaiban. Nincsenek soraik: a havasalföldiek csapata inkább
tűnik fegyelmezetlen balkáni söpredéknek, mint jól szervezett
seregnek. Most, hogy nincsenek már körülöttük magyarok,
egyszeriben kinyílik a csipájuk: széjjelterülnek a síkon, és egyből
borostömlőik után nyúlnak.
Időközben Hunyadi csapatai nekirontanak a török hadközépnek,
és mint kés a vajon verekszik keresztül magukat a szpáhik és
akindzsik megmaradt szövetén.
Ott aztán nekiütköznek a pajzsok, karósövények és árkok mögé
húzódó janicsárok tömbjeinek. Sortüzek dörrennek, dübörögnek a
török ágyúk, és a gyilkos golyózápor egyszeriben megtizedeli a
magyarok legyezőszerűen szétterülő rendjét.
A kihegyezett, előremeredő karóknál megtorpan a lendület:
szívszaggatóan nyihogó, halálra sebzett paripák rúgkapálnak
felnyársalva, lassú kínhalálra ítélve. Lovasaik szitkozódva zuhannak a
földre, ahonnét feltápászkodni segítség nélkül szinte lehetetlen, mert
azonmód ott terem tucatnyi janicsár, és szablyáikkal bedöfködnek a
vértlemezek réseibe, a feltépett sisakrostélyon át a rémülten
megüvegesedő szemekbe. Tőrök kutatják az utat kíméletlenül
szerencsétlenek ágyéka felé, lándzsák reccsennek a lábikrákba,
combokba, koponyákba: a némán verekedő, fanatikus hitharcosok
mint a falusiak valami iszonytató disznóvágáson, húst trancsíroznak,



vért eresztenek a már amúgy is lucskos, veres sárba.
Pedig a karóerdő csak az első akadály. Felöklel, átdöf soktucatnyi
hátast, sikoltó lovagokat vetve a mélyített árokba. A hullaszőnyeg
egyre vastagabb, a sebesültekkel vegyes temetőárok egyre gyorsabban
telik. A hátul nyomakodó lovasok már könnyebben veszik ezt az
akadályt, mert a hulla- és sebesültszőnyegen egyszerűbben törtetnek
át. Csontropogás vegyül a puskák ropogásába; a fegyelmezetten
felsorakozó janicsár orták gyakorlottan s meglepően hatékonyan
tüzelnek a közeledő páncélosokra. A lendület megtörik ugyan, de a
magyarok eszelős dühe és felfoghatatlan akarata ezúttal leküzdi a
megállításukra létesített gátakat. Ám újabb árok következik, aztán
újabb karóerdő. Ennél a vonalnál már szinte teljesen elakad a
vértesek irama.
Hunyadi átugrat a második karósoron, s még mindig az élen
osztogatja csapásait – önkívületben, messze túl az emberi
teljesítőképesség határán. Sisakja félrecsúszott, alig lát valamit, mégis
előreront, s a szürke köd gomolygó felhőit vörös vércseppek
pettyezik.
Rázkódik, vonaglik alatta a paripa, rúgkapál, patája koponyákon
csattan. Hunyadi próbálja vaskesztyűs kezével megfékezni szegény
párát, de egyre kevesebb sikerrel. Megmakacsolja magát és
előrenyargal, mélyen be a janicsárok összezáró sorai közé. Hogyan
ugratott át a pajzsfalon, a karóerdőn, maga sem tudná már
megmondani; combvértje vasára, lova oldalára záporoznak a
szablyacsapások, lándzsaszúrások.
Furcsa szagot érez. Először nem tudja mi az, aztán hirtelen
rádöbben: újszülött édes, meleg illata. Megzavarodik; szédül, erőst
meg kell kapaszkodnia a nyeregkápában, le ne zuhanjék a törökök
közé.
Megint érzi a tejédes csecsemőillatot, s hirtelenjében
páncélkesztyűs kezében érzi a csöppség fejét. Szeme káprázik, a sisak
szűk rostélyán át vér fröccsen az orrnyergére, lassan csorog le arca két
oldalán.



A gyermek...
Az újszülött...
Édes magzatom...
Valami a szívébe mar... belső fájdalom... majd váratlanul Mátyás
fia képe dereng fel lelki szemei előtt.
Mátyás...
Rég láttalak...
Alig ismerlek még...
Alig voltam atyád ebben a kurta életben...
Vasak csattognak vasbordáján, egy lándzsa keményen a lábába
döf, de megcsúszik a vért lemezein.
Megint csecsemőfejet érez lüktető, vériszamós tenyerében, aztán
ráébred, hogy csak kardja markolata duzzadt az ujjai közé. Szédül,
émelyeg... Attól tart, hányni fog, igyekszik nehezet lélegezni a
vérszagú, vasízű levegőből.
Egész teste merő fájdalom, tudata alattomosan húzza a látomások
kocsonyás mélyébe. Szemhéja le-lecsukódik, s azon kapja magát, hogy
karja lehanyatlik... Balján nincsen már pajzs, kicsúszott ujjai közül a
markolószíj.
Lándzsák döfködnek feléje szemből, acsarkodó képű janicsárok
tekintete villog. Lova újabb vonaglással hátrálni kezd, már nem is
nyihog, csak hörög panaszosan, a végét járva. Egy puskagolyó csattan
Hunyadi sisakja oldalának, s odabenn, a sisak sötét vermében
irtózatos zúgással visszhangzik, cseng-bong a csattanás.
És ekkor hangot hall ki a visszhangból, egy édes női hangot. Azt
mondja a hang: „Rád bíztam az életemet, uram, és te vigaszt és
szeretetet adtál cserébe.” Tudja, hogy nem lehet, tudja, hogy ez csak
képzelődés. Veronika régen meghalt, ha élt egyáltalán valaha, nem
beszélhet hozzá ily közel, nem érezheti forró leheletét a nyakán, az
arcán. Nem érezheti az illatát. Nem emlékszik már a lány arcára, de
az érintésére igen.
Miért jutott eszébe egyáltalán? Hogyan lehetséges ez? Körülötte
tomboló pokol, őrjöngő, veszett tömeg, gyilkos áradat hömpölyög.



Szagokat érez, hangokat hall. Szédül, ki-kihuny benne a fény. Teste
összezuhant porhüvely, fájó, sajgó izom és hús, lángoló idegek, izzó
vér.
Rángatják a janicsárok, cibálják, tépik és szaggatják köpenyét.
Döfködik a lábát, az oldalát. Ütik, ahol érik, csépelik fejszékkel,
szablyákkal, döfködik dárdákkal, alabárdok hegyével. Mély sebek
hasadnak húsába a vértlemezek találkozásánál.
Suhognak a számszeríjvesszők, egyszeriben megtizedelik a török
sorokat. A vértes lovasok mögött fáradhatatlan lelkesedéssel
közelednek a holtakon keresztülbukdácsoló gyalogosok, a jó zsoldos
vitézek; fejük felett vihartépte zászlókat csattogtat a szél, a köd utolsó
párafoszlányait lebbentik széjjel a szakadozott vásznak.
Hunyadi János felemeli pallosát és lesújt vele. Kettéhasít egy
turbános koponyát, akár egy érett dinnyét. Látja a lüktető
vérömlésben, rángó vonaglásban a fehér agyvelőt, és látja a török
csodálkozó, kettéváló arcát, aztán a janicsárok maguk alá gyűrik és
nyomakodnak feléje tovább.
Egy pillanatra kitisztul elméje. Tudja, hol van, és azt is tudja, hogy
ezek valószínűleg utolsó percei a földi árnyékvilágban. A janicsárok
ezrei körbehömpölygik őt, és a megmaradt néhány tucat páncélos
lovagot, akik magatehetetlenül forgolódnak a karósorok mögött.
Zuhognak a pörölycsapások a lovak koponyájára, sziszegve vágják át
szegény párák inait az éles metszőkések. Térdre hullnak, oldalra
dőlnek, panaszos nyerítéssel, levetik nyergükből lovasukat, s
rúgkapálnak a véres sárban, kifordult szemmel, habzó pofával.
A számszeríjász zsoldosok üvöltve törnek előre, s valahonnét
oldalról fekete páncélos vitézek csapódnak elébük. Szilágyi Mihály és
néhány eszeveszett erdélyi démon csapkod a fejszékkel,
buzogányokkal. A fekete vértek vértől lucskosak, ahogy Szilágyi képe
is egészen az. Valahol elhajította a sisakját, s most vicsorogva,
diadalmas üvöltéssel tör előre az áthatolhatatlannak tetsző
embertömegen keresztül. Fekete szakálla, gubancos, hollófekete haja
merő vérmocsok, képe is, mint az ördögé, csak szeme fehérje villog



vészjós eszeveszettséggel a fekete-vörös masszából.
Hunyadi döbbenten látja, hogy vagy húszan keresztülverekedték
magukat a janicsárok tömör tömbjein, s eljutottak a szultáni
sátortábor megerősített széléig. Itt már a poggyászt védelmező, friss,
harcba még nem vetett janicsár ezredek várnak rájuk, felfoghatatlan
túlerőben.
S mégis...
Ahogy tekintete összevillan Szilágyi tekintetével, Hunyadi János
elvigyorodik. Pokolba a látomásokkal! Pokolba a fáradtsággal!
Pokolba mindennel!
Bőszen felüvölt, nem törődik vele, hogy tüdejében vér hörög,
felemelkedik a nyeregben.
– Üssed őket, magyar! Harcolj! Harcolj!
Szilágyi Mihály, vagy ahogy a törökök rettegik nevét: Kara Mikhál
diadalmas üvöltéssel válaszol, mintha ezer oroszlán bömbölne, és
fékezhetetlen fenevadként veti magát az előtte tömörülő janicsár
sorfalra. Azok épp hátrálnak, nincsen már idejük újratölteni
kézipuskáikat, de arra sincsen idejük, hogy szablyájukat elővonják
hüvelyükből. A karóerdőkön átvergődött magyar páncélosok most
újult erőre kapnak és veszettül rázúdulnak a sokszoros túlerőben lévő
ellenségre.
– Üssed őket, magyar! Harcolj! Harcolj!
Hunyadi ebben a pillanatban megint nem érez fájdalmat: tudata
kitisztul, meggyötört teste új életre kel. S mikor sisakrostélya
sarkában megpillantja a magasban csattogó hollós csatalobogót, szíve
repesve szárnyalni kezd. Nem nyomja már vállát éveinek súlya, nem
érzi a kínt, a szenvedést. Szilaj ifjú megint, legyőzhetetlen harcos.
Gyilkol. Minden mozdulata halál. Minden rezdülése erő. Tömény
akarat. Nincsen most az a janicsársorfal a világon, ami útját állhatná.
2.



– Nézzétek! – mutatja Mohamed veliaht a sátor előtti tisztáson. – Az
ott Hunyadi! Közeledik felénk!
Murád izgatottan előrehajol, szemét erőlteti, ráncai
meggyűrődnek szeme sarkában.
– Ő az. Csakugyan!
– Ilyen közel? – szörnyülködik Zaganos pasa. – Miért nem állítják
már meg őket? Mire várnak ezek az ostobák?
Murád kedvtelve, kissé irigykedve bámulja a harci istenségként
közeledő páncélos démont. Micsoda erő... Micsoda gyönyörű erő...
Ibrahim pasa intésére a szultáni testőrség íjászai ugranak eléjük,
és megfeszítik íjaikat. Murád csaknem leinti őket, hisz oly káprázatos
a látvány. Látni akarja még, gyönyörködni benne, betelni vele, de
aztán meggondolja magát; micsoda bolondság, hiszen az ellenséges
vezért halva látni ennek a hadjáratnak tán a legfőbb célja.
– Végezzetek vele! – sóhajtja lemondóan. Nyílvesszők sziszegnek,
szárnyas végzetként röppenve a közelben viaskodók Laokoón
csoportjába.
– Eltalálták? Nem látom...
Néhány kézipuska dörren amott, a füstben nehéz kivenni, mi
történik. Aztán...
A lőporfüstből veres páncélos démon robban ki üvöltve, pallosát
magasba emelve.
– Kárhozat!
Murád lenyűgözve nézi közeledő ellenfelét. Soha életében nem
látott még ily magasztos, férfias szépséget. Szívében nyoma sincs
rettegésnek, mint Várna mezején, amikor Hunyadi ugyanilyen
ellenállhatatlan lendülettel törtetett felé. Belefeledkezik a látványba,
hisz tudja, ha a Hadak Villámát utoléri végzete – márpedig
hamarosan utoléri, efelől kétsége sem volt –, soha többé nem lesz
hozzá fogható ellenfele, akit oly mélységesen tisztelhetne, s kit oly
nagy dicsőség lenne legyőzni a csatatéren, mint az engürúszok
hadvezérét, Hunyadi Jánost.
Ibrahim és Zaganos rémülten kapnak szablyáik után. Halil hátrébb



húzódik, egyedül Mohamed nem mozdul, mintha megdermedt volna a
látványtól.
Pedig csakugyan nincs miért aggódni: a szultáni tábort védelmező
janicsár ezredek példás gyorsasággal tömörülnek a támadók útjába. A
forgatagban egy pillanatra Szinán bég sárga turbánja bukkan fel,
szablyája megvillan a porban, füstben, vérgőzös derengésben.
Nem ér közel Hunyadihoz, aki vagy harminc páncélossal a
nyomában keresztültör még néhány sor janicsáron. Idehallatszik
üvöltése.
– Állítsátok meg! – kiáltja vérszomjas hangon Vlad Draculea a
hátuk mögött. – Az Isten szerelmére, ez csak egy ember!
Murád azonban tudja, hogy a havasalföldi még soha nem tévedett
ennél nagyobbat.
3.
Hunyadi valami furcsa bűzt érez: mintha mécsesolaj terjengene a
nehéz levegőben. Kiáltoznak körülötte, rémülten, iszonyodva, s
valahol tudata mélyén derengeni kezd egy rettenetes kép, emlék
foszlánya.
Olajbűz...
Kénes kipárolgás...
Előtte janicsárok tömkelege szédeleg, próbálják megcélozni a
köztük átvágtatókat kézipuskáikkal. Dörögnek a fegyverek az
eszeveszett üvöltésben, kénes füstfelhők pamacsai pöffednek itt is, ott
is, dühödt dongókként zizegnek a golyók, csattognak bele a vasba,
puffannak a húsba, loccsantanak koponyákat.
– Előre! Tovább, fiaim! Tovább!
Jankó megsarkantyúzza kimerült, sok sebből vérző, hörgő,
prüszkölő hátasát. Tovább! Tovább! Üsd! Vágd! Harcolj!
– Előre!
Hátrasandít, nem messze tőlük újabb százak ugratnak át a



karóerdőkön, pajzsfalakon, hullákkal betemetett árkokon. Már csak a
janicsárok maradékát kaszabolják, úgy tűnik e pillanatban, sikerült az
áttörés. Nem láthatják, hogy a janicsár ezredek nincsenek szétverve
teljesen. Sőt egészen tudatosan, széles karéjban nyíltak meg az imént
a támadó ék előtt, s most, hogy az beözönlött közibük, lassan, gyilkos
precizitással elkezdenek visszahömpölyögni a hátuk mögött.
Kész már a csapda, s ebbe a halálos, eleven hús, csont és acél
harapófogóba csaknem négyszáz magyar páncélos vitéz robog
hirtelen. De nem látják még a vészt, csak törnek előre, eszelős
elszántsággal. Aztán tűz lobban valahol elöl, haragos, sárga-rőt
lángnyelvek ébredeznek embermagasságban. A két öl széles árokban
fekete olaj úszik, abba vetettek Szinán bég katonái az imént fáklyát.
Sisteregve, haragos recsegés-ropogással lobban mind magasabbra a
tűz, lángfalat emelve a magyarok előtt. A kimerült páncélosok
hátrahőkölnek.
S aztán...
Mintha valami delejes rémálomból kelnének életre, rettenetes,
lángoló szörnyetegek vágtatnak át a tűzfalon. Földöntúli sikoly szakad
ki torkukból, s karmol bele mindazok dobhártyájába, akik a
hadközépen hadakoznak; a levegőt megtölti a megperzselt szőr és hús
émelyítő bűze. Izzó testek iramlanak, parazsat, lángot vet minden
robajló léptük; a parazsakat a vércseppek nem oltják ki, hanem még
haragosabb sistergésre késztetik.
Szilágyi Mihály hátrarántja lovát és dermedten keresztet vet.
Jézus! Miféle szörnyetegek száguldanak feléjük?
A lángoló állatok a sebzett, ziháló csatalovak közé vágtatnak, s
azok eszüket vesztik félelmükben. A pokol már órákkal elébb
elszabadult – ami most következik, az rosszabb a pokolnál. Sokkal
rosszabb.
Az olajjal leöntött, s meggyújtott tevék, mielőtt összerogynának az
elviselhetetlen fájdalomtól, végleg megakasztják a keresztény ék
előretörését. Az eszüket vesztett csatalovak máris visszafelé
vágtatnak, azaz csak vágtatnának szerencsétlenek.



Mert mögöttük tízezer janicsár várja őket előremeredő
lándzsákkal, sűrű tömbökbe rendeződve. Ebbe a lándzsaerdőbe ront
bele a megmaradt néhány száz magyar harci paripája.
4.
A balszárnyon Székely János bán élete legnagyszerűbb rohamát vezeti
Skuras pasa anatóliai hadteste ellen. Elenyészően kevés támadó zilál
széjjel iszonytatóan sok török lovast. Dübörög előre Székely János
bán, a dandárja eszelős elszántsággal, halálmegvető bátorsággal
követi: özönlenek egyre, eleven ércfolyamként a mindent beborító
köntös- és turbántengerbe ömölve, s villogó pallosokkal tisztítnak
maguknak véres ösvényeket.
Skuras pasa kétségbeesve igyekszik megfelelni a szultán
parancsának: tartani az állásokat, mindenáron... Ez élete legnehezebb
feladata: az anatóliai hadtest nem szívesen állja a sarat a keresztény
ördögökkel szemben, kisebb nyomásra is széjjeltöredezik hadrendje, s
előbb-utóbb a futást választja a hiábavaló viaskodás helyett. Most
azonban helyt kell állni, ha törik, ha szakad – különösképp addig,
amíg a szultán parancsára Turakhan bég thesszáliai lovassága, a
legjobb ruméliai szpáhi ezredekkel kiegészítve – meg nem kerüli az
engürúsz hadoszlopot, és hátba nem támadja őket.
Csak addig kell kibírni valahogy...
Maga Skuras pasa is ott vitézkedik emberei élén; azon kevesek
közé tartozik a török hadseregben, akik hitharcosaikkal vállalják a
kézitusát: albán vére most is forrón lobog, ahogy összeméri szablyája
vasát az előrenyomuló engürúszok legjobbjaival.
Csak addig kell bírni, míg...
De nem lehet... Székely János bán páncélos éke ellenállhatatlanul
tör előre, széjjelzúzza az útjába kerülőket, és mélyen behatol az
anatóliai hadtest tömbjébe; annak két oldala kisodródik, az
elkergetett szpáhik máris futásnak erednek, a legszigorúbb tiltás



ellenére is.
Skuras tudja, hogy ha nem lesz képes tartani a jobbszárnyat, s
megroppannak az ellenséges nyomás alatt, neki vége van. Hiába Halil
pasa atyai támogatása, hiába a szultán személyes jóindulata, itt csak
egyszer lehet hibázni. És az a hiba most nagyon közel van...
A vágtató, dübörgő vértes had élén ugyanis megpillantja az
engürúsz egység vezérét. Egy pillanatra hevesen felzubog a vére, mert
azt hiszi, maga az átkozott Jankó az, a rettegett Hunjadi, a Hadak
Villáma, a Muszlimok veszedelme. De aztán látja, ez a harcos idősebb
annál. Sisakját elhajította már, mint azok, akik tisztában vannak vele,
fölösleges testüket védeni, hisz innét élve nem kerülnek ki. Ősz
bajusza merő vér, táskás szeméből haragos villámokat lövell,
miközben súlyos pallosával ösvényt kaszabol magának a szpáhi
sorokban.
Skuras egy pillanatra elálmélkodik magában: milyen öreg ember...
Aztán felkurjant, és hátasát sarkantyúzva megpróbál az engürúsz
csapatvezér felé vágtatni. Páncélos forgatag állja útját, és Skuras pasa
eszeveszett küzdelembe veti magát. Titkon reméli, hogy szultánja
látja, milyen derekasan igyekszik teljesíteni kötelességét.
5.
Eliez bég szpáhijai a megmaradt thesszáliai lovasság élén vágtatnak.
Jókora kerülővel kanyarodnak az időközben előrerobogó engürúsz
hadtest mellett; Eliez maga is meglepődik azon, milyen szánalmasan
kevesen maradtak ellenfeleik az ütközet harmadik napjára. Turakhan
bég tisztjei, akik legelöl vágtatnak, hirtelen megtorpannak, és lovuk
nyakára hajolva kémlelik az ellenséget a fák, bokrok szövevénye
mögül az ellenséget.
Eliez odaugrat közéjük; amint megpillantják, tisztelettel
meghajtják fejüket – tekintélye immár megkérdőjelezhetetlen.
– Már meg is kerültük őket! – mutatja az egyik thesszáliai tiszt.



Ezer lovas visszavágtat, hogy oldalba is kaphassuk őket. A többivel
hátulról törünk rájuk.
A tisztek kérdőn Eliez bégre pillantanak, aki egyetértőn bólint.
Nincs sok választásuk: gyors és gyilkos csapást kell mérniük az
anatóliai hadtestet szorongató ellenséges szárnyra. Csak a bekerítő
erő csaknem kétszer akkora, mint az engürúsz seregtest, Skuras pasa
szpáhijaival együtt ötszörös a túlerő: nem lehet kétséges a küzdelem
kimenetele.
– Ne késlekedjünk! Támadás! – kiáltja Eliez, és a többi tisztre
vigyorog. – Allah ma fényes győzelmet ad a kezünkbe, barátaim!
Életünk végéig erre a napra fogunk emlékezni!
– Insallah!
– Insallah!
– Allah u akbar!
– Támadás!
A thesszáliai lovasság a mellé zárkózó ruméliai elit egységekkel
felsorakozik, egy csapatuk visszafelé vágtat, hogy valóban
harapófogóba szoríthassák az engürúszokat – a többi pedig kivont
szablyákkal iramlani kezd az ellenséges tömb hátának.
– Allah u akbar!
– Allah u akbar!
Diadalmas üvöltésük megremegteti a hideg, őszi levegőt, a vágtató
lovak robaja a hideg, őszi földet. A próféta zöld hadizászlai büszkén
feszülnek a szélnek, és Turakhan fiai néhány pillanattal később
beleroppannak a mit sem sejtő magyar sorok hátába.
6.
Székely bán dandárja oly mélyen behatolt már az anatóliai hadtestbe,
hogy lassan eléri a hadtömbök utolsó sorait. Kétoldalt mintha a Mózes
által kettéválasztott Vörös-tenger habjai készülnének reájuk
visszaomlani; kavarog, forgolódik a sok tízezer szpáhi, de a féktelen



acélék csak robog előre, kíméletlen elszántsággal osztogatva
csapásait.
Valahol hátul azonban zavar támad. Sikolyok, üvöltések
harsannak onnét, ahonnét nem szabadna. Székely János zihálva
megtorpan, és megfordul nyergében. Mellette hű lovasai követik
példáját; vér fröccsen fegyvereik vasáról minden mozdulatra.
– Mi történt?
– Mi van hátul?
Hatalmas porfelhő kél arrafelé, ott még nem dagasztotta veres
sárrá a rigómezői rögöt az ádáz harc. Székely rosszat sejtve követi a
porfelhő útját; két irányból vezet az a fehér-szürke ködgomoly saját
acéléke testébe.
– Megkerültek minket! – nyögi, inkább csak magának. – A
hátunkba csaptak az átkozottak!
Csakhogy nem tanácsos sokáig ácsorogni egyhelyben; amint
megállapodtak, máris nyílvesszők tucatjai csapódnak vértjeiknek,
pajzsaiknak. Egyik ifjú udvarhelyi legény sisaknyílásán egyenest bal
szemébe reccsen a török vessző, hörögve fordul le lova oldalán.
– Visszaforduljunk, bán uram? – kérdi egyik embere Székelyt, de
az csak bágyadtan int.
– Vissza? Soha! Tovább! Előre! Az utolsó leheletig, előre!
Támadjatok, fiaim!
Azzal megindulnak megint, de fáradtabban, csüggedtebben, mint
eddig. Jól tudják, hogy a magyar balszárnyat immár oldalról, hátulról
pusztítja, emészti az ellenség, és csak idő kérdése, hogy felaprítsa
mindőjüket.
Támadni...
Csak azért is előre!
Székely János bán vad vágtára sarkallja hátasát. Pallosát
előreszegezi, duhaj üvöltése messze visszhangzik az ellenséges sorok
felett. Két mozdulat, két szpáhi feje pörög a sárban körülötte.
Az ellenség azonban oldalról minden eddiginél erősebb nyomással
tülekedik a mindjobban vékonyodó páncélos ék felé; Székely János



bán körül csaknem négyszáz szpáhi vagdalkozik vad üvöltéssel, vérre
szomjazva. Lépésről lépésre közelebb...
7.
Halil pasához futár közeledik hajlongva, s füléhez hajolva hadarni
kezd valamit. A nagyvezír fontolgatja néhány pillanatig a hallottakat,
aztán kezét tördelve Murád mögé lép.
– Fényes tekintetű szultán...
Az uralkodó a csatában gyönyörködik. Úgy látni, hamarosan vége
lesz: a török jobbszárnyon Skuras derekasan állta a sarat, s noha
egészen hadteste közepébe mélyedt az engürúsz támadó ék, a jó
thesszáliai szpáhik immár hátba támadták őket, így csak idő kérdése,
hogy teljesen felemésszék a keresztény balszárnyat.
Középütt? Az átkozott Janko lovasai csapdába estek.
Áthatolhatatlan janicsár tömb szorongatja őket; kis szerencsével az
engürúsz vezér feje hamarosan lándzsahegyen táncol majd.
A balszárnyon a ruméliai hadtest meggyengítve is kiváló
teljesítményt nyújt: iszonytató erőfeszítések árán megállították az
ellenség előrenyomulását, s immár ők nyernek teret; küszöbön áll az
igazhitűek teljes győzelme tehát!
– Mit akarsz? – veti oda foghegyről.
Halil földig hajol.
– Uram... A veszteségeink...
– Tessék?
A nagyvezír térdre veti magát és megcsókolja a szultán poros
saruját.
– Uram, a jelentések szerint eddig csaknem negyvenezer embert
veszítettünk... Ha így megy tovább...
– Elment az eszed? – fordul felé döbbenten Murád. – Nem látod,
mi történik odalent? Győzelmünk küszöbön áll!
Halil egy futó pillantást vet az öldöklő küzdelemre.



– Igen uram, tudom. Látom. Ez lesz talán legfényesebb győzelmed,
nagyuram, amelyet arany betűkkel írnak a krónikák lapjaira az idők
végezetéig. Azonban veszteségeink felfoghatatlanul súlyosak. És még
koránt sincs vége...
– De hát... Kezünkben a győzelem... Mit jössz most a
veszteségekkel?
– Csak azt javasolnám, uram... Vonuljunk vissza ideiglenesen...
Rendezzük újra sorainkat. Az ellenség kimerült, elvesztette ereje
javát. Ha most várunk... Harc nélkül megadhatják magukat...
Murád elképedve tesz egy lépést nagyvezírje felé, s úgy bámul rá,
mintha soha nem látta volna.
– Halil... Halil... Mi ütött beléd? Most álljunk meg? Éppen most?
A pasa aggodalmas pillantást vet a csatamezőre.
– Az engürúszok kiszámíthatatlanok a harcmezőn, felséges
szultánom. Emlékezz Várnára! Már kezünkben volt a győzelem,
amikor dühödt tombolásukban több tízezer hitharcosunkkal végeztek.
Felesleges véráldozat lenne talán...
– Elég! – emeli fel kezét Murád. – Látni akarom, hogy szétzúzzuk
őket! Most! Itt! Ebben az órában... S ha ez újabb tízezrek életébe
kerül, egyet sem fogok sajnálni a próféta mártírjai közül... Ez a
sorsuk, Halil... Különben is, amennyiben jól végezted a dolgod az
oláhokkal... a hadrendjük hamarosan végleg összeomlik. Vagy talán
tévedek?
A nagyvezír hétrét görnyedve távolodik egy lépést az uralkodótól.
– Nem tévedsz, fényes tekintetű szultán! Minden úgy lesz, ahogy
kívántad... Én csak...
Murád nem törődik vele. A fiára pillant, aki hátrébb, a szultáni
sátor előtt áll egykedvűen. Talán most kellene harcba küldeni. Most,
hogy a győzelem immár nem lehet kétséges. Most, amikor személyes
bátorságával bizonyíthat az egész sereg színe előtt...
– Mohamed! – mondja halkan.
– Igen, atyám?
– Készülj!



8.
Az előrenyomuló magyar balszárny harcosai a lelkük mélyén tudják,
hogy minden veszve van. Előttük irdatlan erővel tömörül újra eggyé
az anatóliai hadtest, mint valami áthatolhatatlan, fekete fal, mögöttük
pedig a válogatott thesszáliai lovascsapatok tülekednek a ruméliai elit
ezredekkel kiegészítve: vagdalják, gyilkolják, űzik őket egyre.
Hová futhatnának? Se előre, se hátra... Marad a kilátástalan harc,
bele a biztos halálba.
Az élen Székely János bán vágtat, dühödt istenségként, mélyen
előretörve Skuras pasa válogatott testőrségének soraiba. Vénember
létére emberfeletti erővel osztogatja csapásait. Észre sem veszi, hogy
katonái elszakadtak tőle, s ő egyedül nyomakszik még, a biztos
halálba. De ha tudná, sem érdekelné különösebben.
Lelki szemei előtt régmúlt pillanatok foszlányai jelennek meg. Fia,
Tamás, amint magasba emeli a Hunyadiak harci lobogóját. Ragyog a
fiú arca, szakasztott édesanyja, szakasztott Hunyadi Erzsébet... Aztán
ama keresztelő, ott, a téli Kolozsvárott, a kis Mátyás keresztelője... Az
volt a szép... Együtt a család... Talpig páncélban... Szerettei között...
Ivászatok, viták, ebédek, vacsorák... Régmúlt csaták felidézése a
lobogó tűz mellett...
A családi otthon...
A remény...
Székely János bán mellkasából nagy, nehéz sóhaj szakad fel.
Ég veletek, barátaim...
Isten hozzád, szép feleségem!
Azzal diadalmasan felnevet.
– Gyertek! Kutyák! Nem adom olcsón az életem!
És csapkod, döf, szúr, szabdal pallosával; nem érzi már izmait,
sebei nem fájnak többé: mámoros, győzedelmes öröm szállja meg,
hisz harcosként halhat, a harcmezőn. Mi lehet ennél szebb? Mi lehet
ennél magasztosabb? Irdatlan erővel sújt le újra meg újra. Nekiroppan
néhány megtermett szpáhi tisztnek, akik elállják az útját. Lándzsák



roppannak vasbordáinak, csikorogva, karistolva csusszannak le róla;
fejsze csapkod vállvértjén, de nem törődik vele. Suhogtatja pallosát,
felágaskodik a kengyelben, tömény emberfalat vagdos miszlikbe.
Körülötte török szitkozódások visszhangzanak. Nincsen rajta sisak, s
mikor egy nyílvessző mélyen felsebzi nyakát, forró vér lövell
ellenségeire.
Székely János bán megtántorodik a nyeregben, karját előrenyújtja,
de már nincsen ereje újra lesújtani; forog vele a világ, egy pillanatra a
szürke fellegeket látja Rigómező felett, aztán a messzeségben néhány
fekete hollót.
Elmosolyodik, s ebben a pillanatban irdatlan csapást érez karján.
Odanéz: jobbját páncélvasakkal együtt vágta le vállból egy pokoli
bárdcsapás.
Homályosuló tekintettel a földre pillant a lovak tipródó,
toporzékoló patái közé, ahová pallost markoló jobb karja zuhant.
Nem látja, és már nem is láthat semmit soha többé.
Fejsze sújt koponyájára, aztán lándzsa döf arcába, s szinte
egyidőben ezzel újabb nyílvessző csapódik nyakába, ütőerét tépve fel.
A szpáhik dühödten rávetik magukat, lerántják nyergéből; a
kantárt még akkor is görcsösen markolja baljával, egészen addig, míg
egy hatalmas pöröllyel azt is le nem csapják tőből. Beletaposnak
arcába, csizmák tipornak rá, de Székely János ezt már nem érezi.
Amikor a szpáhik bevégzik rajta a hentesmunkát, Székely János
maradványai már nem is emlékeztetnek emberi testre. Csak vasba
szorult alaktalan húsmassza, végtagok, fej nélkül. A lovak idegesen
taposnak rá. A közelben harci kürt harsan: Skuras pasa kiadta a
parancsot az anatóliai hadtest általános ellentámadására.
A magasban panaszosan kárognak a hollók.
9.
A hadközép forgatagában, a janicsárok gyűrűjében vitézül vagdalkozó



páncélos seregtest ideiglenes állásokban sáncolja el magát. Valahol
ott, ahol a török pajzsfal és karóerdő húzódott, a holtaktól és döglődő
lovaktól betemetett árkok mentén körkörösen egymásnak vetik
hátukat, és igyekeznek tartani helyzetüket. A janicsárok ezrei
dühödten vonják szorosabbra a gyűrűt, puskagolyókkal,
nyílvesszőkkel árasztva el a csapdába esett magyar lovagokat.
Elkeseredett közelharc tombol, ide-oda hullámzik az arcvonal, s
tucatjával hullanak a harcosok. De amíg száz elesett janicsár helyébe
háromszáz nyomakodik, a magyar lovasokat nem pótolhatja senki.
Mire várnak? Csodára tán?
Hisz nem tudhatják, hogy a magyar balszárny rohama ezekben a
pillanatokban omlott össze végleg, s hogy immár a jobbszárnyon is
megkezdte Losonczi dandárjainak visszaszorítását a ruméliai hadtest
tengernyi serege.
De ismer-e veszett csatát Hunyadi János?
Hű fiaival körömszakadtáig tartja állásait, és minden idegszálával
azt figyeli, hogyan fordíthatná meg az ütközet sorsát. Onnét, ahol
most viaskodik, nem látni a balszárny forgatagát, de az annak háta
mögül kelő roppant porfelhőből nem sok jót olvas ki. Talán épp most
fogják harapófogóba Székely János dandárjait. Ha pedig így van...
Dörögnek az ágyúk a szultáni állások felől, és szakadatlan
dörögnek a sírdomb magasából; Murád topcsijai és a huszita tüzérek
is derekasan végzik a dolgukat. Hanem itt az ágyúzás már mit sem
segít: lendületes roham lenne képes csak kiszabadítani szorongatott
helyzetéből a Thallóczi és Hunyadi vezette derékhadat. Mert ha ez
nem sikerül, ha a seregvezér, Magyarország kormányzója fogságba
esik, vagy mi rosszabb: holtan marad a csatamezőn, a Jóisten se menti
meg a had maradékát a felkoncolástól.
Hunyadi hátrébb húzódik, hogy legyen néhány pillanata
végiggondolni a tennivalókat. Szilágyi Mihály csapódik melléje
tajtékos paripán, zihálva, hörögve a kimerültségtől.
– Nincs más, Jankó! Be kell vetni az oláhokat!
Hunyadi éppen erre gondolt maga is; Daneşti Dan seregteste,



nyolcezer könnyűlovas jószerivel alig harcolt eddig, s most pihenten
parancsra vár a seregközép tartalékaként.
– Jelezzetek hát nekik! – bólint komoran Hunyadi. – Azonnal
támadjanak! Törjék át a janicsárok gyűrűjét, és velünk egyesülve
rohamozzák meg a szultán állásait! Kis szerencsével fertályórán belül
kezünkben lehet Murád!
Szilágyi kurjant egyet, s magához inti a kürtöst.
Annak bal karja csüng, csaknem lemetszették egy szablyával,
ennek ellenére tisztán fújja a rohamra hívó parancsot.
Hunyadi nagyot lélegzik a vérbűzű levegőből.
Nyolcezer lovas viharos rohamával egycsapásra megfordíthatják a
csata menetét. Ez az utolsó alkalom! Dan vajda most bizonyíthatja
rátermettségét és hűségét...
Harsog a kürt, viszi a szél a kürtszót a magyar állások felé.
10.
Diadalmas ordítás hullámzik végig a thesszáliai lovasok sorain;
önfeledten vágtatnak előre, élvezve a harc ízét, jobbra, balra
kaszabolva a megzavarodott engürúsz lovasokat. Azok immár elölről
és hátulról is gyilkos tömbökkel találkoznak, s nincs hová bújniuk a
tűzhenger útjából. A megfogyatkozott balszárny szétszakadozik és
darabokra vágva menekül, amerre lát. Szpáhik és akindzsik üldözik
őket: olyan elképesztő túlerővel taposva le a túlélőket, amivel ember
szembe nem szállhat.
Eliez bég csillapítani igyekszik a diadal mámorát lelkében. A csata
még teljes dühével tombol, most nem szabad hibát elkövetni, most
nem szabad könnyelműségre ragadtatni magát. Az általa vezetett zöld
köpenyes ruméliai szpáhik jószerivel túltesznek lelkesedésben,
ügyességben Turakhan bég thesszáliai lovasain; ez bizonyosan nem
fogja elkerülni a szultán figyelmét...
Murád haditerve tökéletesen bevált, legalábbis a harcmezőnek



ezen a felén; miközben Eliez bég bőszen vagdalja a menekülő
engürúszokat, magában azért fohászkodik, hogy a harctér többi
részén is az igazhitűek fegyvereinek adja ma a győzelmet Allah...
11.
Tompán visszhangoznak a kürtök a forgatag mélyéről. A nyolcezer
havasalföldi lovas feszülten figyel: ezt a kürtszót várták – ha nem is
szívvel-lélekkel. Néhány százan részt vettek az éjszakai rajtaütésben,
azok most hátrébb somfordálnak, de a többiek tettre készen
sorakoznak fel uralkodójuk mögött.
Daneşti Dan vajda arcáról szakad a hideg veríték. A magyarok
mindkét szárnyon vesztésre állnak, s maga Hunyadi is csapdába esett
középen. A török tüzérség gyilkos golyóáradatot zúdít a
megmaradtakra; mindent egybevéve úgy tűnik, a csata sorsa
beteljesedett.
A havasalföldi vajda azonban tudja, hogy ez akár látszat is lehet.
Hunyadi megmaradt páncélosaihoz játszi könnyedséggel
keresztülverekedhetik magukat, széjjelzilálva a janicsárok gyűrűjét.
Akkor pedig egyesült erővel rohamozhatnák meg a szultán állásait.
Daneşti Dan ugyan nem sokat tapasztalt hadvezér, de azt mégis látja,
hogy ebben a pillanatban az ő kezében van a győzelem vagy vereség
sorsa.
Hadnagyai feszülten figyelik az arcát.
– A kürtszó támadásba hív, vajda úr!
Dan nem válaszol, a csata forgatagát figyeli.
– Nagyuram, a kürtszó támadásra hív!
A havasalföldi vajda hátrafordul: mögötte idegesen toporog a
tartomány teljes kontingense, nyolcezer könnyűlovas: íjászok,
lándzsások szablyával, fejszékkel felfegyverezve.
– Ce ordine ai, maria ta?14



12.
Murád szultán ebben a pillanatban érti meg, hogy egy csapásra
mindent elveszíthet. Középütt ádáz viadal folyik, s úgy tűnik,
Hunyadi megmaradt páncélos lovasai egyáltalán nem adták még fel a
küzdelmet. Mi több, lassan, de biztosan szorítani kezdik vissza a
janicsárok nyomakodó hullámait.
Honnan van még ennyi erejük? Allah szakállára, hogyan képesek
egyáltalán nyeregben maradni?
A szultán a porfelhőn túl is jól látja az engürúsz hadállásokban
tétovázó, egyelőre mozdulatlan, hatalmas sereget – a havasalföldi
lovasság önmagában kiteszi a keresztény erők harmadát. Most először
ötlik fel benne a rettenetes gondolat, hogy valamit kihagyott a
számításból. Valamit, ami ezúttal végzetessé is válhat...
– Halil... – suttogja elhaló hangon.
A nagyvezír sápadtan melléje hajlong.
– Fényes tekintetű szultán? Hallgatom parancsodat!
– Ugye megoldottad a feladatot, amit a vlachokkal kapcsolatban
kaptál tőlem?
Halil tanácstalanul bámulja a harcmezőt.
– Megoldottam, uram... Illetve... Megtettem mindent, ami tőlem
tellett!
– Csakugyan?
Murád baljós tekintettel végigméri a kocsonyaként reszkető
öregembert.
– Ha nem... Akkor Hunyadi perceken belül áttöri védelmünk
utolsó vonalát!
A nagyvezír halálra váltan a földre veti magát, aztán hirtelen
felpillant, s ajkán bágyadt mosollyal rebegi:
– De hiszen ezek vlachok, nagyuram...
Murád nem érti.
Aztán néhány perccel később már érti ő is.
Vlachok...



Oláhok...
13.
Daneşti Dan felemeli a karját és megfúvatja a havasalföldi sereg
kürtjeit.
– Urmați-mă!15 – bömböli teli tüdőből. A nyolcezer lovas lomhán
ügetni kezd, aztán vágtára gyorsul az egyenetlen, hullákkal borított
harcmezőn. Kibomlanak csapatának zászlai: a csőrében keresztet tartó
fekete sas ott csapkod a vágtatók sokaságának kucsmái felett.
Dübörög a föld a nyolcezer harci mén patája alatt. Remeg
körülöttük minden. Ebben a pillanatban mintha alábbhagyna az
öldöklés a csatatér többi részén: aki teheti, a vlach seregtest felé
fordul. A balszárnyon szorongatott magyar páncélos bandériumok
maradványai reménykedve nézik, merre veszik az irányt az oláhok. A
túloldalon Losonczi hős fiai is azt hiszik néhány pillanatig, hogy az ő
megsegítésükre indul a népes csapat. Csakhogy Daneşti Dan hada
kissé balra kanyarodva azt a rést célozza meg, amely az anatóliai
hadtest és a janicsár tömbök között nyílik.
Ott nincs kit támadni.
S ahelyett, hogy a szpáhik összezárnának a hirtelen felharsanó
ázsiai sípok és kürtök óbégatására, még tágabbra bővítik a rést.
Szemvillanás alatt aláereszkednek a havasalföldi hadilobogók, s
helyükbe fehér vásznak feszülnek: azok alatt vágtat a nyolcezer lovas
szélsebesen, elrobogva a harcba bonyolódott janicsár tömbök mellett,
el a csapdába esett magyar páncélosok maradéka mellett, s végül
anélkül, hogy akár csak lassítanának, eltűnnek a törökök által
megnyitott folyosón.
A szpáhik és a janicsárok a következő pillanatban már zárják a
rést; a havasalföldi nyolcezernek se híre, se hamva többé.
14.



Hunyadi karja aláhanyatlik. Harag és düh kellene, hogy elöntse
szívét, de Daneşti Dan hitvány árulása láttán nem érez mást, mint
keserű fájdalmat.
Megmaradt serege egyetlen perc alatt feleződött meg.
És most?
Mit tehetne még ezen a gyászos, vérbűzű, mocskos napon?
Lassan körbepillant; páncélos vitézei emberfeletti erőfeszítéssel
igyekeznek tágítani a kört a szorongató janicsár gyűrűben, de a török
ágyúk újra és újra véres ösvényeket vágnak lövedékeikkel sűrű
vastömbjeikben.
– Ki innen! – hörgi Hunyadi, és a lelkében hirtelen feltámadó
bosszúvágy új erőt ad neki. Megigazítja sisakját, megszorítja pallosa
markolatát, és fogát csikorgatva előreszegezi a fegyver hegyét.
– Kitörünk, fiaim! Vissza! Mindenki vissza a táborba! Vissza!
Vissza!
Szilágyi lerázza szablyájáról a vért, s megtörli homlokát. Szédeleg
a kimerültségtől. Egyéb vágya nincs, mint hogy elterülhessen a földön
– ha lehet, élve.
Hunyadi sebtiben összeszedi tisztjeit. Kettőre, a
legrátermettebbekre rábízza a kitörésre felkészített lovas ékek
parancsnokságát. Kórógyi János és Szakadáthy Tamás átveszik új
tisztüket, és aggodalmasan tekintgetnek körbe, vajh honnét
számíthatnának némi segítségre. A segítség azonban már úton van: a
magyar balszárny szétveréséből kifelé faroló, oldalra menekülő
vértesek jobbra kanyarodnak, és szpáhi üldözőikkel a nyomukban
egyenest belevágtatnak a Hunyadiékat szorongató janicsár sokaságba.
S mintha isteni rendelésre történne, Losonczi hátranyomott
jobbszárnya is befelé csap visszavonultában, másik oldalról zúzva szét
a török gyalogosok szorongató gyűrűjét.
Ezzel szinte egy időben a szultáni sírdomb magasából panaszosan
felbömbölnek a magyar ágyúk, hogy elrettentsék a thesszáliai lovasok
egy kisebb csapatát, akik merészen ráütnének a magaslatra, hogy
behatoljanak a keresztény tábor belsejébe. Nehéz percek ezek,



hajszálon múlik minden. Egyetlen rossz döntés, egyetlen hiba, és nem
csak a csata veszett el, de a teljes sereg is.
Most azonban...
Itt a pillanat!
Hunyadi középre állítja megmaradt, utolsó leheletig hű
páncélosait, aztán int Szilágyinak, Kórógyinak és Szakadáthy
Tamásnak:
– Rajta, fiaim!
S mintegy varázsütésre, a magyar hadközép irtóztató erővel zúdul
visszafelé, s a két szárny támogatásával egyetlen lökéssel széjjelzúzza
a janicsárok erősen zilált gyűrűjét.
Előttük már csak pár száz akindzsi, és egységeitől elszakadt aszab
lovas nyargalászik. Amint meglátják a dübörögve visszafelé
hömpölygő engürúsz vasáradatot, jobbnak látják eltakarodni az
útjukból.
A megerősített szultáni állások felől azonban egy ötezer fős,
pihent szpáhi alakulat tör elő, hogy utolérje az erőre kapott hadat. A
cseh pattantyúsok érzik: most rajtuk a világ szeme. Csak ők
rettenthetik el a fanatikus hitharcosokat a végzetes rohamtól.
Pusztító sortüzük olyan rendet vág köztük, hogy az alakulat java
része azonmód megtorpan. Dermedten bámulják a tovanyargaló
néhányakat, akiknek élén egy tizenhét esztendős ifjú lovas vágtat
eltorzult arccal, lova nyakára hajolva, nem törődve azzal, hogy
egyenest a halálba rohan.
Mohamed veliaht az.
15.
Szilágyi rángatja Jankó köpenyét, s mikor végre hátrapillant, a feléjük
dübörgő pár száz szpáhiból álló csapatra mutat. Mohamed eszeveszett
iramot diktál, hátasa pofájából szertefröccsen a hab. Hunyadi azonnal
megismeri; néhány esztendő telt csak el Várna óta, s nem sok a



Zlatica-hágó óta, Nándorfehérvár ostroma óta... Szinte a szeme
láttára érik férfivé ez a kölyök...
– Verjétek vissza! – int embereinek a vezér. – De ne essen
bántódása!
Szilágyi köp egy különöst hegyeset, csak úgy sistereg a véres köpet
a hideg őszi levegőben.
– Hadd öljem meg, Jankó! Holtan biztos nem lesz belőle szultán!
Azzal már vágtat is vissza, véresre sarkantyúzva anélkül is
agyonsebzett hátasát.
Hanem ekkor nyílvessző csapódik az oldalába, s rezegve áll meg
két vértlemez között. Szilágyi ordít, mint a fába szorult féreg,
leszédülne rögvest a lova hátáról, de Teodor s más hátszegi kenézek
sietnek rögvest a segítségére. Egy Csolnokosi-legény átöleli, úgy tartja
nyeregben, míg visszafordulnak a menekülési út irányába.
A vitézek egy csoportja marad hátra Teodor kenézzel, hogy
feltartóztassa Mohamed veliaht néhány tucatnyira apadt szpáhi
egységét.
A kitörő csapat eleje ekkor már közel vágtat a magyar tábor szélső
sáncaihoz.
16.
Nem mindenki találta azonban meg a visszautat a táborig. Néhány
százan jobbnak látták átverekedni magukat Skuras pasa anatóliai
hadtestének sorain, és délnek menekültek, a Kačaniki-szoros irányába,
ahol reményeik szerint már Szkander bég albán fegyveresei őrizték a
hágó átjáróit.
Mások, különösképp a Csákyak és Nádasdiak bandériumának
jobbszárnyon harcoló csapatai oldalt vágtattak, kifelé a harcmezőről,
és a közeli albán és rác falvak romházaiban sáncolták el magukat – ki
tudja, miben reménykedve. Délutánra valamennyi kunyhó lángolt, a
tűzből kitörni próbáló, a fáradtságtól járni is alig tudó magyarokat



Karadzsa pasa szpáhijai és a harcteret lassan egészében birtokba vevő
janicsárok gyilkolták halomra.
Kora estére elhallgattak az ágyúk.
Hunyadi visszavezérelte páncélosai zömét a szekérvár
menedékébe, s ide özönlött be a két szárny túlélőinek valamennyi
lovasa és gyalogosa is. A katonák ott rogytak le, ahol átvergődtek a
sáncokon, azzal sem törődtek, biztonságban vannak-e már, vagy sem.
A tábor őrei idegesen lesték a törököket. Tudták, hogy ha a törökök
most megrohamozzák a sírdombot, aligha tudják tartani az állásokat;
az ágyúk áthevültek, a tüzérek támolyogtak a kimerültségtől.
Szerencsére egyelőre semmi sem utalt arra, hogy a törökök támadásra
készülnének. A fennsíkon heverő holtak ezreit látva az is
kétségtelennek tűnt, hogy veszteségeik jóval súlyosabbak annál, mint
amit a magyarok elszenvedtek.
Hunyadi nem ereszkedett le lováról. Magába roskadva ügetett
végig a táboron. A látvány vigasztalan volt és végtelenül szívszorító:
sebesültek, holtak hevertek mindenütt. Üveges tekintettel maguk elé
meredő katonák mellett léptetett el; néhányan bágyadtan ránéztek, de
senki sem szólította meg.
A vezér tisztában volt vele, hogy ezt a csatát nem lehet
megnyerni. Tisztában volt vele, de nem fogadta el.
Egy újabb vereség – Várna után egy annál is súlyosabb... A török
erők ezúttal is felülkerekedtek, s noha ismét óriási túlerőben voltak
velük szemben, a kormányzó szinte az utolsó pillanatig hitt a
győzelemben.
A sebesülteket és a kormos képű, szótlan harcosokat nézte, akik a
gyorsan alkonyodó őszi égboltot fürkészve gubbasztottak, mintha
onnan várnának választ reménytelenre forduló sorsuk alakulása felől.
Jankó képtelen volt leszállni a nyeregből. Most, hogy az indulat
elillant belőle, vére heves lüktetése is alábbhagyott, egyszeriben olyan
megsemmisítő fáradtság és kín telepedett meggyötört testére, ami
minden korábbi fáradtságot és kínt meghaladott. Szeme önkéntelenül
is könnybe lábadt. Nehezen kapott levegőt, vértje egyre nyomasztóbb



súllyal préselte mellkasát. Leginkább alteste sajgott, mintha izzó
tűkkel döfködték volna belülről.
Néhány apród rohant oda hozzá, és megragadták lova kantárját.
Próbálták leemelni a nyeregből, de nem ment; Hunyadi
megszólalni sem tudott már, csak magában motyogott valamit.
Hátul, a tábor távolabbi fertályában, a Lab-patakhoz százak
botorkáltak le, hogy szomjukat oltsák, ügyet sem vetve arra, hogy a
patak vize vörös volt a vértől.
Különös, rég nem tapasztalt csend ereszkedett a táborra.
A cseh tüzérek, szekerészek, a szász kézipuskások,
számszeríjászok, a bandériumok gyalogos, pajzsos harcosai, akik
eddig alig avatkoztak harcba, most idegesen szemlélték a visszatért
lovasokat, s azt számlálták, mennyien élhették túl a csata harmadik
napját.
Tudták, hogy minden attól függ: maradt-e elegendő páncélos
erejük, könnyűlovasuk ahhoz, hogy megvédelmezhessék a szekérvárat
vagy sem. Ha nem maradt, mindennek vége.
Senki nem szólt semmit; nem átkozódtak az oláhok árulása miatt,
nem szitkozódtak a veszteségek végett, s még csak amiatt sem, mert a
török ma végképp fölibük kerekedett. Azt fürkészték, hol bukkan fel
egy-egy ismerős a túlélők kusza sorai közt.
– Mit kívánsz, uram? Vizet? Bort? – Vojk, a kormányzó úr kis
apródja fékezett mellette, s aggodalmasan fürkészte a nagyúr arcát.
Hunyadi nagy nehezen lecsúszott a nyeregből, s remegő térddel állt
lova kantárját markolva. Nem tudta, talpon tud-e maradni, nem akart
összeesni, de lépni sem bírt.
– Bort hozzak inkább, uram?
– Hozz! – nyögte nagy nehezen, inkább csak azért, hogy a kölyök
lóduljon innét.
Meggyötörten körbenézett. Sorra meggyúltak a fáklyák, s az
alkony rőt fényében legalább a vér vöröse nem rikított oly elevenen a
szemébe. Merthogy minden véres volt: a föld, az emberek arca, teste,
ruhája, páncélja, a fű, a fegyverek, az ágyúcsövek, a sátorlapok,



minden.
– Thallóczi nincs sehol – morogta Szilágyi, ki a lovát vezetve
baktatott elő a félhomályból. Mellette Kórógyi János bicegett; lábából
két nyílvessző állt ki. Azt a vesszőt, amely Szilágyi oldalába
csapódott, éppen csak kettétörték, hogy ne akadjon bele mindenbe.
Losonczi halott, Bánffyt bekerítették és lekaszabolták. Bebek Imrét is
látták lefordulni a lováról. Marczali Imrét lefejezték. Korotnait és
Benedek püspököt látták elfogni. Székely sógor halott. Frangepán és
Csáky Gergely halott. Andrási Bertalan halott. A Szécsiek közül mind
halottak: Tamás, Imre, László. Nádasdi Istvánt a földbe taposták a
janicsárok.
Hunyadi fásultan felemelte páncélkesztyűs kezét: Elég!
Pedig Szilágyi még folytatta volna; de inkább elhallgatott,
lehorgasztotta a fejét és az orrát törölgetve bámult maga elé.
– Most mi lesz?
– Pihennünk kell.
– És a török?
Hunyadi az ellenséges tábor kigyúló tüzei felé intett.
– Nékik is pihenniük kell. Soha nem öltünk meg annyi pogányt,
mint ma...
– Hiába... Az is kevés! – sóhajtotta Kórógyi. – Hogy a ménkű
csapjon beléjük!
Erre talán némi esély is mutatkozott, mert ebben a pillanatban
megdördült az égbolt, a sötét fellegek mögött fénylő, ezüst villámok
cikáztak. A levegő megtelt furcsa feszültséggel, s ahogy az októberi
szél megborzongatta áthevült testüket, nehéz, rothadó bűzt sodort a
messzeségből közibük.
Az ágyúsorok felől Jenik z Mečkova közeledett borús tekintettel.
– Elfogyott a lőporunk, kormányzó úr... Ágyúgolyóból alig néhány
tucat maradt...
Hunyadi felemelte tekintetét, és hosszan a huszita arcát fürkészte.
– Akkor a szekereknek se sok hasznát vesszük, igaz-e, Jenik?
A cseh széttárta karját.



– Egész nap ágyúztunk uram...
– Jól tettétek!
– Mi a parancsod?
Hunyadi igyekezett úrrá lenni keze remegésén.
– Még nem tudom, fiam... Egyelőre még nem tudom...
Futva érkezett Vojk, és már tartotta is a bort Jankó
kicserepesedett ajkaihoz. Savanyú volt továbbra is, felfordult tőle a
vezér gyomra. A véres fűbe köpött, s hirtelen újra altestébe döfött az
ezernyi tű belülről.
– Vedd le előlem ezt a pár vasat, Vojk fiam! Hugyoznom kell...
Feltápászkodott, s mikor Vojk piszmogva leszedte a férfiasságát
védő vértlemezt, s nagy nehezen, ott, ahol volt, vizelni szeretett
volna, még pokolibb fájdalom mart altestébe. Hétrét görnyedt, mintha
tőrt döftek volna veséjébe.
– Már csak ez hiányzott, a hétszentségit neki!
Szilágyi hátba veregette.
– Igyál... Attól könnyebb lesz. Könnyebb lesz, viszont jobban is fáj
majd, ha hugyozol...
– Honnan tudod? – kérdezte Hunyadi.
– Két éve így vagyok én is! – Szilágyi előhalászta sodronyos
nadrágja vágásából szerszámát, és nyögve, eltorzult arccal nekilátott
vékony, akadozó sugárban vizelni.
Hunyadi nem kísérletezett tovább, lerogyott a földbe. Belei
morogtak, úgy érezte, kiszakadnak hasfalából: azon sem csodálkozott
volna, ha kiderül, lándzsa döfte keresztül a vért dacára.
– Hideg van... Hozzatok tüzet...
– A sátradba kísérlek, uram! – ajánlkozott Vojk, de Jankónak nem
volt annyi ereje, hogy talpra vergődjön. Szédült, tudata ismét el
elhalványult, süllyedni kezdett az ájult álom felé.
Szilágyi melléje rogyott, kisvártatva Kórógyi is.
Hallgattak, ziháltak, a foguk vacogott a hűvös szélben.
Mire Vojk és Jenik z Mečkova futva visszaértek a fáklyákkal és a
tűzifával, mindhárman ébreszthetetlen mélyen aludtak, ahol voltak.



17.
A török táborban nyoma sem volt olyasfajta győzelmi mámornak,
mint ami az előző estén lázban tartotta a százezres sereget. Az
éjszakai rajtaütés és az egész napos vérontás olyan dermesztő
veszteségeket okozott Murád erőinek, hogy a szultán először hinni is
alig tudta a listákon szereplő számokat.
– Ha valóban ennyi emberünk hullott el az engürúszok csapásai
alatt, sürgősen erősítésre van szükségünk... Az albánokat feltartóztató
egységek azonnal induljanak vissza a hágóktól... Hajnalra ide tudnak
érni?
– Lehetetlen, uram! – hajtott fejet Halil pasa. – De talán nem is
lesz rá szükség. Az engürúszok nem veszítettek annyi embert, mint
mi, de számukra a saját veszteségeik jóval súlyosabbak. Reggel egy
harcképtelen seregmaradvánnyal nézünk majd szemközt!
Murád a tenyerébe temette arcát: a szultáni sátorpalota
teknőspáncél berakású trónusán ült, előtte a csatamező térképe,
berajzolva a csapatok pillanatnyi állása. A rajz alapján az ütközet
bizonyosan eldőlt már, ő valahogy mégsem érezte kezében a
győzelmet.
– De hisz ismeritek Hunyadit, nem? Bármire képes... Lehet még
hét-nyolcezer lovasa, és legalább három-négyezer gyalogosa. Talán
több. Az túlságosan sok.
– Sok? – nevetett szárazon Mohamed. Hátrébb állt meg, az egyik
sátortartó oszlop mellett, az árnyékban. – Hogy mondhatsz ilyet,
apám? Ha veszítettünk is eddig negyvenezer hitharcost, ahogy
mondják, akkor is négy-ötszörös túlerőben vagyunk a hitetlenekkel
szemben. Semmi más dolgunk nincs, mint reggel bevenni a
szekérvárukat és kardélre hányni, aki még él és mozog. A kérdés csak
az, sikerül-e élve elfogni Hunyadit. Mert ez a cél kell, hogy lebegjen a
szemünk előtt. Elfogni Hunyadit, és Edirne főterén nyilvánosan
lefejezni. Rögtön azután, hogy végigvonszoltuk a birodalom összes
tartományán, mezítelenre vetkőztetve, megalázva, hogy valamennyi



asszonytermészetű hitharcos meghághassa, ha akarja, s hogy
mindenki lássa: így jár, aki fegyverrel tör az Oszmán Birodalom
ellen...
Murád csöndesen simogatta szakállát.
– Figyelmeztetlek, fiam: még nem nyertük meg a csatát.
– Győztünk! Csak be kell végezni, amit elkezdtünk.
– Tegnap ilyenkor is ezt hittük...
– Való igaz – vetette közbe Halil pasa, hogy elvonja a figyelmet
apa és fia mind élesebb szóváltásáról. – Az ütközet sorsát az
engürúszok most már nehezen fordíthatják meg. Ám atyádnak igaza
van, nemes veliaht. Hunyadi a túlvilági dzsinnek erejével bír, és
módfelett fortélyos harcos. Amíg kiterítve vagy rabláncon nem látjuk,
ezt a csatát nem tekinthetjük befejezettnek.
Mohamed hátrasandított. Hárman ültek mögötte, a bejárat
közelében: Ibrahim pasa, Zaganos pasa és Vlad Draculea.
– Miért nem törünk most mi rájuk éjszaka? Lefogadom, hogy
moccanni sem tudnak a fáradtságtól.
Murád mintha veszített volna angyali türelméből.
– Talán észrevetted, fiam, hogy csapataink... veled ellentétben...
egész nap fegyverben voltak és harcoltak. Te az ütközet utolsó néhány
mozzanatában vettél részt, és javíts ki, ha tévednék, akkor sem
szerepeltél fényesen. Néhány tucat engürúsz lovas, akik
végigharcolták az elmúlt három napot, könnyedén visszaverték a
csapatodat.
– A tüzérségük... – kezdte volna lángoló orcával a veliaht, de
Murád leintette.
– Holnap újra bizonyíthatsz. Halil! Parancsolom, hogy a
táborunkat vaskarókkal kerítsd el az engürúszoktól.
– Micsoda? – kerekedett el Mohamed szeme. – Azt feltételezed,
hogy támadni tudnak ilyen állapotban?
– Hunyadi él. És amíg él, bármire képes. Nem akarok több
meglepetést! Érted, fiam?
A trónörökös ajkai gúnyosan lebiggyedtek.



– Hogyne, atyám. Tökéletesen értelek.
– Az őrséget megkettőzni, ágyúkat az ellenséges táborra irányítani
és fáklyákkal minden talpalatnyi helyet megvilágítani a holtak
földjén!
Halil egyetértőn bólogatott.
– Úgy lesz, fényes tekintetű szultán!
– És most hívatom Iflak tartomány vlach vajdáját!
A csauszok elinaltak, és kisvártatva a megkötözött Daneşti Dannal
tértek vissza. Az oláh, amint belökték a sátorba, a földre vetette
magát és hason csúszva törleszkedett Murád sarujához, hogy
csókjaival halmozhassa el azt.
A szultán arca megvetően megrándult.
– Miben egyeztél meg ezzel a kutyával, Halil?
– Dan vajda megtarthatja az életét, szabadon elvonulhat. Országa
mostantól kizárólag a szultán vazallusa, évente tízezer aranyat és
háromszáz fiúgyermeket adózik a fényes portának, ezenfelül négyszáz
kiválóan felszerelt lovast küld haladéktalanul a ruméliai hadtest
megerősítésére.
Murád unottan bólintott.
– Nem kértél sokat, Halil. Te is úgy gondolod, hogy olcsón
megúsztad, Dan vajda?
Az oláh alázatosan felemelte tekintetét, de közben egy pillanatra
sem engedte el a szultán saruját.
– Köszönöm, köszönöm, nagyuram! Életem végéig hálás leszek
azért, mert megbocsájtottad botlásomat... Esküszöm, hogy soha
többé... Soha többé... Amíg élek...
– Ebben bizonyos vagyok – Murád gyomra émelygett a vajdából
áradó félelem bűzétől. – És most takarodj a szemem elől!
Daneşti Dan hason csúszva hátrált ki a sátorpalotából; odakintről
mámoros kiáltása visszhangzott.
– Dracul-oglu! – intette magához a szultán ekkor Vladot.
Az ifjú oláh harcos meglepetten emelte fel a fejét, de rég elmúlt
már az idő, amikor gyomra bármitől görcsbe rándult volna.



– Igen, szultánom?
– Akarod azt a tartományt? Iflak földjét? Hiszen atyádé volt,
mielőtt Hunyadi végzett vele és a testvéreddel!
Vlad nem hitt a fülének.
– Hogy akarom-e?
– Azt kérdeztem, akarod-e.
– Boldog lennék, ha engedelmes hívedként és alattvalódként
visszatérhetnék oda, fényes tekintetű szultán!
– És azon kívül, hogy boldog lennél, ami őszintén szólva hidegen
hagy, mit tennél vele?
Vlad sötét tekintetében örvénylő tűz parázslott.
– Rendet teremtenék, uram. Kemény kézzel. Kegyetlenül. Csak a
félelem tartja őket kordában.
– Kegyetlenül, azt mondod...
– Sejtelmed sincs, mire vagyok képes, szultánom...
Murád hosszan méregette Dracul-oglut, aztán a fiára siklott
homályló tekintete.
– Mi a véleményed, Mohamed?
– Bízzuk rá! – vont vállat a veliaht, noha tudta, hogy ez a két szó
milyen következményekkel jár majd. – Való igaz, hogy az oláh kutyák
csak a kemény kézből tanulnak, atyám...
– És a következmények?
– Győzedelmeskedtünk. Nem nekünk kell a következményektől
tartanunk, hanem a legyőzötteknek, és az... árulóknak.
– Híre megy, ha most szabadjára engedjük ezt a fenevadat.
– Tudja mindenki, mire számíthat. Nekem szükségem van erre a
fenevadra, és azt hiszem, a birodalomnak is szüksége lesz rá.
Murád komoran bólintott. Soha többé nem akart ilyen csatát
vívni, és tisztában volt vele, hogy ez komoly véráldozat és kemény
kéz nélkül nem elérhető cél.
– Dracul-oglu!
– Szultánom?
– Dan vajda életét és személyes szabadságát szavatoltuk árulásáért



cserébe. Ez a biztosíték a közvetlen kíséretére is kiterjed, legfeljebb tíz
emberre. A vlach sereg viszont csaknem nyolcezer lovasból áll. Te
milyen büntetést tartanál elrettentőnek mindazok számára, akik
elárulják a fényes portát?
Vlad elvigyorodott.
– Egyetlen büntetést tudok elképzelni, uram.
Murád előrehajolt a trónuson, és hosszan, jelentőségteljesen
Draculea szemébe mélyesztette tekintetét.
– Akkor menj, és tedd, amit tenned kell!
Vlad még mindig nem hitt a fülének. Igaz lehet ez? Lehetséges,
hogy imái végre meghallgatásra találtak?
– Mit szeretnél, uram? Hallják? Hallják a magyarok a haldoklók
sikolyait?
Murád fagyosan elmosolyodott.
– Úgy látom, értjük egymást. Menj! Reggelre egy se maradjon
életben... De mindent a fiam nevében teszel mostantól. Ha gyilkolsz,
a fiam nevében gyilkolsz. Ha bárkit életben hagysz, a fiam nevében
hagyod életben. Megértetted?
Vlad Draculea boldogan a veliahtra pillantott, aki csak biccentett
mintegy beleegyezésül: menj csak...
Az oláh herceg kiviharzott a sátorból. Csend támadt, csak a tűz
ropogását lehetett hallani odabent. Halil lopva a többiekre pillantott.
Majd összeszedte minden bátorságát, és tett egy utolsó kísérletet
annak megakadályozására, hogy eszelős gyilkolás szabaduljon el a
táborban.
– Nyolcezer harcos, uram... A jelenlegi helyzetben, ilyen súlyos
veszteségek után talán... Talán még hasznukat vehetnénk... Küldd
őket holnap az első sorban az engürúszok ellen, és haláluk nem lesz
hiábavaló.
– Hitvány férgek... – sóhajtotta Murád. – Meg kell mutatnunk a
hozzájuk hasonlóknak, hogy tettükért a leghitványabb halállal
lakolnak, Halil. Higgy nekem...
– Hiszek – nyögte a nagyvezír beletörődve.



– Mi mást tehetnél, igaz?
Zaganos és Ibrahim vigyorogva egymásra pillantottak.
18.
A havasalföldi foglyokat a tábor hátsó traktusában, a Ribarska lábánál
gyűjtötték össze. Egyik oldalról a szelíd domboldal, másik oldalról a
nyílt tábor határolta a karókkal elkerített részt; a nyolcezer oláh
harcos lovait jóval odébb, a dombokon túl legeltették egy réten.
Vlad Draculea csorbadzsi16 egyenruhájában, vörös
feredzsköpenyben, vörös csizmában egyenest a foglyokat vigyázó
harcosokhoz sietett. Vérszínű tiszti süvegjének nemezén szultáni
tuğrajelvény17 csillogott, hirdetve, hogy viselője immár Murád
személyes kíséretének tagja.
A vlachok karókkal elkerített területe mellett közvetlenül a török
kirurgosok sok ezer sebesültet láttak el a fáklyák fényénél. A
levegőben friss emberi vér szaga terjengett; Vlad orrcimpái izgatottan
megremegtek, ahogy az októberi szél feléje sodorta e sűrű, nehéz
illatot.
– Hol van a vlachok vezére? – kérdezte a megtermett szeldzsuk
szpáhit, aki a háromszáz fős őrség parancsnokaként szolgált.
– Ki kérdezi?
Vlad komoran végigmérte, közben megérintette a süveg nemezén
ragyogó szultáni tuğrát.
– A veliaht barátja vagyok, a nevem: Dracul-oglu.
A szeldzsuk elbizonytalanodott, de szerencséjére a tábor irányából
öles léptekkel felbukkant maga a trónörökös is, így nem kellett
találgatnia, igazat mond-e a janicsár tiszt.
– Teljesítsétek, amit a csorbadzsi parancsol – mondta Mohamed, és
megállt Dracul-oglu mellett. – Mondd, mégis, hogyan akarod
végrehajtani a parancsot? Nyolcezer embert... Végtére is nem olyan
könnyű...



Vlad felmutatott a dombok oldalára.
– Száz íjász kell oda. Kétszáz-kétszáz a két oldalra. Ide, előre,
felsorakozott janicsárok kellenek, legalább háromszáz. Egy vlach
kutya sem szökhet meg az ítélet elől...
A szeldzsuk elkerekedett szemmel hallgatta őket, aztán észbe
kapott, s már rohant; kisvártatva hozta Daneşti Dant. A vajda
sápadtan, sunyi képpel hápogott, amint megpillantotta őket;
Mohamed előtt a porba borult, és a saruját csókolgatta, mintha ezen
múlna az élete. Tisztában volt vele, hogy történt valami, ami
alapjaiban változtathatja meg a szultánnal kötött megállapodást.
– Megismersz engem? – kérdezte szórakozottan Vlad, előlépve a
veliaht árnyékából.
Dan reszketve felpillantott; tekintetében rémült fény villant, amint
a felismerés eljutott tudatáig.
– Megismerlek, drága rokonom... Hisz vér vagy a véremből...
– Drága... rokonod? – Draculea undorral pillantott végig a porban
csúszó-mászó vajdán. – Talán nem te foglaltad el atyám országát?
Nem te bitorlod a trónt, ami jog szerint engem illet? Nem te hívtad be
hazánkba Hunyadi kutyáit saját véreid ellen?
Daneşti Dan a veliahtra hunyorgott, mintha tőle várna védelmet.
– Minden úgy lesz, ahogy a fényes tekintetű szultán parancsolja!
Ha a szultán úgy óhajtja, hogy átadjam neked trónomat...
Vlad elkomorodott.
– Leginkább azt sajnálom, hogy nem taposhatlak el, mint egy
férget... kedves rokon.
– A szultán megígérte, hogy megkíméli nyomorult életemet...
Draculea közelebb lépett, s fenyegetően tornyosult a vajda fölé.
Szeme sarkából jól látta, hogy mind több és több török harcos
gyülekezik a karósor körül, s onnét figyelik az egyre idegesebbnek
tűnő oláhokat. Jól tudták, hogy a havasalföldiek az előző napon még
ellenük harcoltak, s hitvány árulásuk csak fokozta bosszúszomjukat.
– Mutasd a kardodat! – parancsolt a vajdára Draculea.
Dan értetlenül bámult fel rá, de nem mert ellenkezni: kivonta



hüvelyéből a pengét.
– Még foltos a rászáradt török vértől! – Vlad kitépte az oláh
kezéből a fegyvert, és felmutatta a magasba, hogy a közelben álló
oszmán katonák jól láthassák. – Még fekete a meggyilkolt hitharcosok
ezerszer áldott mártírvérétől! – kiáltotta, s hangja vészjós visszhangot
keltett a domb oldalán.
A közelben álló janicsárok, szpáhik villámló szemekkel méregették
a foglyokat. Legszívesebben puszta kézzel tépték volna darabokra
őket.
Mohamed óvatosan hátrébb lépett.
– És most, kedves rokon... – Vlad pengevékony szája gúnyos
mosolyra húzódott. – Addig itt térdepelsz, amíg vissza nem jövök. És
amikor visszajövök, azt fogod tenni, amit parancsolok neked!
– Azt fogom tenni, igen...
Dan ott maradt, a porban térdepelve. Nem nézett sem az
embereire, sem Mohamedre. Leszegett fejjel bámulta a földet, s nem is
próbált úrrá lenni a testét egyre jobban birtokba vevő reszketésen.
Dracul-oglu kisvártatva tíz szekérrel tért vissza, amelyeket ugyan
arabadzsik18 hajtottak, ám a paripák, amelyeket eléjük fogtak, egytől
egyig az oláhok válogatott lovai voltak. A szekereken hatalmas
agyagkorsók sorakoztak.
– Sajnos nem minden katonád térhet veled haza Havasalföldre!
közölte Vlad megjátszott sajnálkozással. – De azt akarom, hogy a
süvegjeiket hiánytalanul hazavidd!
Daneşti Dan értetlenül bámult fel rá.
– A süvegjeiket?
– Parancsold meg az embereidnek, hogy gyűjtsék össze a
süvegjeiket, és rakasd mindet ezekre a szekerekre! Mind a nyolcezret!
Az arabadzsik eközben sorban elhelyezték az agyagkorsókat a
karósor mellett, hogy helyet csináljanak a süvegeknek. Dracul-oglu
egy jól irányzott rúgással Daneşti Dan torkára forrasztotta a sírást.
– Eridj! – rivallt Dracul-oglu a még mindig földön fetrengő férfire.
Az lassan feltápászkodott hát, és visszabotorkált a karóerdőn



belülre, az övéihez. Kisvártatva az oláhok elkezdték összegyűjteni
jellegzetes birkagyapjú és medveszőrmés süvegjeiket; néhány
kiválasztott harcos pedig kihordta őket, hogy a szekerekre halmozzák
mindet.
Amíg ezzel foglalatoskodtak, Vlad intésére vagy kétszáz rác és
albán csausz jelent meg jókora öl szénával a kezükben, amelyet a
karóerdőn belül kezdtek szétszórni. A foglyok rosszat sejtve szorultak
középre, s némán figyelték, mi készül. A félelem megbénította őket, s
noha sejtették, hogy a törököktől semmi jóra nem számíthatnak,
Daneşti Dan igyekezett megnyugtatni őket.
– A szultán szabad elvonulást ígért! Ne aggódjatok!
Ám a katonák nagyon is aggódtak. A karóerdő belső körívén
vastag szalmaréteg halmozódott fel, s kisvártatva a csauszok és az
arabadzsik az agyagkorsókból bőségesen olajat locsoltak a szalmára.
Az oláhok zúgolódni kezdtek.
– Hát ezek meg mire készülnek?
– Szólj nekik, vajda, hogy fejezzék be!
– Azt ígérted, elmehetünk innen!
– Állítsd meg őket!
Daneşti Dan halálra váltan sietett a körön kívül hátratett kézzel
várakozó Dracul-ogluhoz, aki éppen az utolsó szekér megrakását
ellenőrizte.
– Mit akarsz tenni az embereimmel?
Vlad vállat vont.
– Csak azt, amit megérdemelnek. A gyehenna tüzén fognak égni
mind!
A vajdán egyszeriben úrrá lett a páni félelem. Rájött, hogy immár
régen nem az a kérdés, vajon megtarthatja-e Havasalföld fejedelmi
trónusát. Hanem hogy nyolcezer embere közül akár egyetlenegy is
megtarthatja-e életét.
– A szultán megígérte...
– A szultán szabad elvonulást ígért. De csak neked. Tíz emberedet
kiválaszthatod, Dan, ők hajtják haza a szekereket a nyolcezer



süveggel. Mutasd meg odahaza a mieinknek, milyen jó vezérük
voltál... A katonáidat a halálba vezetted, de a süvegjeiket
hazaviheted!
Daneşti Dan nyüszítve szorította Vlad izmos karját.
– Fivérem! Testvérem! Könyörgöm! Ne tedd ezt! Reggel küldj
minket az első vonalba a magyarok ellen! Vitézül fogunk verekedni,
meglásd! Úgy harcolunk majd, mint az oroszlánok! Ne is várj
reggelig! Akarod, hogy most megtámadjuk Hunyadit? Most azonnal!
Add vissza a fegyvereinket, és nekik rontunk! Csak egy szavadba
kerül!
Vlad undorodva a porba köpött.
– A szultán s a veliaht nem bízik a magadfajta koszos árulókban,
Dan! Honnét tudhatnák, hogy nem hagyod cserben őket is, ha
véletlenül megint fordulna a hadiszerencse... Az lesz az embereid
sorsa, amit valójában te, és egyedül te érdemelnél meg... Helyetted és
miattad kell meghalniuk!
A vajda magatehetetlenül a szekerekhez húzódott, néhány
emberét magához intette, és várta, hogy beteljesedjék a többiek sorsa.
És a sors nem késlekedett sokáig.
A csauszok és az arabadzsik sietősen elhagyták a karóerdővel
kerített hatalmas teret, s egyszeriben lándzsás török harcosok százai
nyomultak közelebb, hogy elejét vegyék a kitörési kísérleteknek. Ezzel
egy időben íjász janicsárok foglalták el helyeiket a kör körül, s
odafenn, a domb tetején.
Mohamed odalépett Dracul-ogluhoz; még mindig nem volt benne
bizonyos, hogy helyesen cselekszenek – ugyanakkor lenyűgözte a
félelem szinte tapintható, levegőben vibráló jelenléte.
– És most?
– Égjenek mind!
A veliaht idegesen felnevetett.
– Szép látványosság lesz!
– Az igaz hit harcosai megérdemlik, hogy saját szemükkel lássák,
mi az árulók sorsa! Higgy nekem, Mohamed! Aki ennek szemtanúja



lesz, ezerszer meggondolja, hogy a szultán ellen lázadjon...
– Bizonyos vagyok benne!
– Akarod kiadni a parancsot, uram?
– Add csak ki te... Végtére is ez a te ügyed... Ezek az emberek a te
honfitársaid.
Dracul-oglu vigyorogva fejet hajtott.
– Örömmel, uram!
A következő pillanatban felemelte kezét, s az íjász janicsárok
meggyújtották nyílvesszőik végén az olajjal átitatott gyolcsot.
Fénygöbök vöröslöttek fel a koraesti sötétségben, száz és száz rőt
tűzfészek ébredt.
Az oláhok most már üvöltöttek félelmükben, de még mindig nem
szánták el magukat arra, hogy fellázadjanak elkerülhetetlennek tűnő
sorsuk ellen. Vlad is, a veliaht is úgy sejtették, most még sokan
megmenekülhettek volna a nyolcezer közül, ha minden erejüket
beleadva kirontanak a karóerdő mögül, és a dombnak iramodva
megpróbálnak elfutni a törökök elől. De nem moccant egyikük sem,
rettegtek, és a rettegés az eszüket vette: összehúzódtak, mint a birkák,
és sikoltozva, egymásba kapaszkodva várták, hogy a tüzes nyílvesszők
becsapódjanak az olajjal átitatott szénába.
Amikor ez megtörtént, a lángnyelvek sisteregve, harapózó dühvel
csaptak a magasba. A tűz körbeszáguldott, forró hullámokat és
szikraesőt hányva a kör közepén egymást taposó tömegre. A fekete
égboltra bíbor derengés lövellt. A janicsárok nem hagyták abba a
lődözést; tüzes nyilaikat kitartóan szórták – immár az oláhok
tömegébe.
A tábor csöndjét iszonytató fájdalomüvöltések verték fel. A tűz
elől nem volt hová menekülni; a harcosok ruhája nyomban lobbot
vetett, és immár egyikről ragadt a másikra, sebesen, pusztító
haragvással.
Az oláhok a Ribarska köves, gazos oldalához szorultak, és
kétségbeesetten mászni kezdtek felfelé, hogy elkerüljék a tűzhalált,
ám a magasból a janicsárok nyílvesszői sziszegtek sűrű tömbjeikbe,



megakasztva igyekezetüket. A lángnyelvek nyomán burjánzó sűrű,
fekete füstfelhőben már nem lehetett látni semmit.
Vlad elégedetten szemlélte mindezt. A domb lábánál hatalmas
tűzoszlop harsogott, emelkedett sisteregve a hideg októberi
levegőben, mint valami pogány ünnepség örömtüze. S ebből a
rettenetes tűzoszlopból ezrek és ezrek halálüvöltése visszhangzott
messze, az engürúszok haditábora felé.
A veliaht megrázkódott az iszonyattól; a több napja tartó kegyetlen
vérontás után már nem volt gyomra ehhez a rettenethez. A
havasalföldi katonák ugyanis végső kétségbeesésükben
keresztültámolyogtak a füstfelhőn és vakon nekirohantak a
karóerdőnek; hús eleven sercegése és fejhangú üvöltések egész sora
jelezte, hányakat döfött, nyársalt fel az áthatolhatatlan kerítés.
– Vessünk ennek véget! – mondta fojtott hangon Mohamed. – Elég
volt a vásári látványosságból...
– Hadd szórakozzanak még! – intett Vlad a közelben bámészkodó
janicsárokra, szpáhikra, ám azok arcáról már leolvadt a bosszúálló,
dühödt fény, s átadta helyét a néma iszonyatnak.
– Nem! Azt mondtam, vessünk véget neki!
A veliaht maga mellé intette egyik csauszát, és megparancsolta,
hogy a topcsik késedelem nélkül szállítsanak oda két ágyút. Mire
azonban az ökör vontatta szekérre emelt ágyúk megérkeztek,
jószerivel nem volt mit tenni: a gomolygó, sűrű füstfelhőben alig
pislákolt már valami. A hirtelen feltámadt szél az imént még
sisteregve megerősítette a tüzet, s az habzsolt mindent, ami az útjába
került, ám mostanra az elviselhetetlen, égett emberhús bűze betöltött
mindent, s a domb lábához szorult nyolcezer oláhból csak egyetlen
megfeketedett hús- és korommasszát lehetett látni – igaz, ez a massza
vonaglott, vinnyogott a fájdalomtól, s vélhetőleg az emberkupac alján
még élők próbáltak kivergődni a fojtó, karmos levegőre.
– Lőjetek bele abba a kupacba! – fordította el undorodva a fejét
Mohamed. – Eleget szenvedtek már!
A topcsik sietősen céloztak és elsütötték ágyúikat. A két zarbuzán



bömbölve okádta kőgolyóbisait az égett húsmasszába, de a mocorgás,
vonaglás ezzel még nem szűnt meg. Megfeketedett, csontig égett
koponyák, szenes arcok emelkedtek ki belőle, vázig perzselődött
kezek, karok kalimpáltak, artikulálatlan gurgulázás, hörgés és jajgatás
kélt innen is, onnan is.
A veliaht megborzongott, de ahogy óvatosan körbepillantott, azt
látta, hogy a közelben bámészkodó janicsárok és szpáhik tiszteletteli
borzadállyal tekintgetnek feléjük.
Lehet, hogy valóban nincs más út? Csak az embertelen kegyetlenség?
Mohamed kihúzta magát, s borzongva összevonta teste előtt
köpenyét. A füstfelhőn át Zaganos és Ibrahim közeledtek feléje
fulladozva, szájuk elé szorított kendőt tartva. Az égett emberi hús
bűzétől öklendeztek; nyomukban néhány felháborodott perzsa és arab
kirurgus futott jajveszékelve az esztelen tömeggyilkosság
maradványaihoz.
– Az egész tábor talpon van, uram! – újságolta Zaganos.
Mindenki látta, mi történt. Mindenki tudja, hogy a te parancsodra
történt.
– És? – kérdezte feszülten a veliaht. – Mit szólnak hozzá?
Zaganos iszonyodva nézte a megszenesedett emberhús-kupacot a
domb lábánál.
– Semmit, uram.
– Semmit?
– Semmit. De most már tudják. Tudják, hogy mire számíthatnak.
Mohamed a kissé távolabb álló Dracul-oglura pillantott. Igen. A
sárkány fiának igaza van. És legjobban ez zavarta az egészben.
– A dzsemáatok térjenek nyugovóra! – adta ki parancsát. – Reggel
folytatjuk a harcot a hitetlenek ellen. Hunyadi akkor sem adja fel, ha
egyedül marad...
Zaganos mélyen meghajolt és elsietett a paranccsal.
Vlad Draculea elégedetten járkált a megszenesedett karóerdő
romjai előtt, és elevenen megégetett honfitársainak maradványait
fürkészte a lassan oszló füstfelhőn keresztül.



Nem messze tőlük az egyik, havasalföldi süvegekkel megrakott
szekér kerekénél Daneşti Dan reszketett a földön halálra váltan,
magában motyogva. Amikor Draculea hozzálépett, látta, hogy a vajda
maga alá rondított félelmében.
– Térj haza Tirgoviştébe, Dan! – mosolygott rá a sárkány fia. – És
soha többé ne kerülj az utamba! Megértetted?
Daneşti Dan belei fortyogva adták meg újra magukat az elemi
erejű rettegésnek; a csorbadzsi tisztek vörös köpenyét viselő Dracul
oglu nevetve hagyta faképnél. Ez a nap mindent megadott neki, amit
réges-régen jogosnak érzett.
Mit hozhat még a holnap?
Vlad Draculea úgy vélte, egyetlen fényes, diadalmas tett
tetőzhetné be mindezt: ha Hunyadi János a kezébe kerülne, és övé
lenne a dicsőség, hogy halálra kínozza...
19.
Szilágyi Mihály nem sokkal éjfél előtt felriadt, s nyomban hadikövetet
küldött a török táborhoz fehér zászlókkal. Nem kért rá engedélyt, hisz
nem volt kitől engedélyt kérni: Hunyadi mozdulatlanul hevert,
mintha halott volna máris, és hirtelenjében nem lelt senkit, aki
rangban önmaga fölött állott volna.
A követek hajnalhasadtáig fegyvernyugvásban egyeztek meg egy
előkelő török agával azzal a kitétellel, hogy addig mindkét fél csak
kirurgusokat és sebesülteket, holtakat kereső apródokat küldhet a
senki földjére. A magyar sereg veszteségei iszonyatosak voltak, és a
veszteséglista egy részéről nem lehetett biztosan eldönteni, hogy
valóban elestek-e bajtársaik vagy török fogságba kerültek.
Szilágyi zord képpel maga elé rendelte a tábor kirurgusát, és
megparancsolta neki, hogy válasszon ki ötven embert, s kutassák át a
harcteret. A csapatvezérek és nagyurak közül ha élve találnak valakit,
haladéktalanul szállítsák a tábor biztonságába, de ha csak tetemét



lelik, akkor hagyják ott őket.
A kirurgus egy pillantást vetett a földön egymás mellett heverő és
mély álomba merült Hunyadira és Kórógyi Jánosra.
– És ők?
– Kutya bajuk! – legyintett Szilágyi. – Ezek nem emberek. Ezek
ördögök vagy istenek, tudja a fene. Reggelre visszanyerik az erejüket.
A kirurgus keresztet vetett eme istentelenség hallatán, s elhaló
hangon bort kért Szilágyitól. Az örömest adott neki: a tábori ispotály
vezetője nyeldekelve, könnyezve hajtotta le a langymeleg, savanyú
kamoncit.
– Mi lesz reggel, uram? – kérdezte aztán akadozó nyelvvel.
Szilágyi vállat vont.
– Mi lenne? Harcolunk tovább.
A kirurgus homályló szemmel nézett rá, mintha részeg lenne,
pedig csak kimerült volt, s elcsigázott a végletekig.
– No, de meddig, uram?
– Amíg kell. Hunyadi majd mondja, meddig.
– Ezt a csatát elvesztettük, uram... – mutatott a hatalmas török
tábor felé a kirurgus. – Nincs értelme tovább harcolni...
– Azt majd Hunyadi úr mondja meg, mikor nincs már értelme
harcolni. Eriggy, tedd, amit parancsoltam!
A kirurgus szédelegve intett embereinek, és fáklyákkal világítva
meg az utat elindultak a szultáni sírdomb védett állásaiból. A két
sereg megállapodása értelmében mindkét had őrökkel vigyázta, hogy
fosztogatók, hullarablók ne vehessék birtokba a harcmezőt ezen az
éjjelen.
Miután elhaladtak az őrök mellett, s kiértek a senki földjére, a
török tábor felől iszonytató üvöltések harsantak fel, s ahogy arra
kapták a fejüket, a Ribarska-domb felől hatalmas lángoszlopot láttak
lövellni a fekete égbe.
– Ez meg mi az istennyila? – kérdezte döbbenten a kirurgus.
Mögöttük a csípőre tett kézzel álldogáló Szilágyi kényszeredetten
nevetett.



– Embereket égetnek... Ha engem kérdezel, akkor Dan oláhjait...
Szerencsétlen ördögök! Egyenként tekertem volna ki a nyakukat, az
már igaz, de hogy elevenen égjenek...
Legyintett, mintha minden mindegy volna már.
– Azért, testvérek, ha megtaláljátok Székely sógor tetemét,
hozzátok vissza. Hadd temessük el tisztességesen...
A kirurgus szeméből egyfolytában peregtek a könnyek, mintha
nem tudná abbahagyni a sírást. Odakünn, a sötét csatamezőn
tízezrével hevertek a halottak és sebesültek – köztük botorkáltak
előre.
20.
Fáklyák fényében tallóztak a holtak között. A rőt derengésben minden
tetem egyforma volt: arcuk vörös masszává torzult, a megalvadt vér
fekete foltokban bőrükre, páncéljukra száradt. Egymás hegyén-hátán
hevertek, kicsavarodott tagokkal, kibogozhatatlanul egymásba
fonódva, néhol még egymás torkát szorongatva. A kirurgus már nem
érzett szánalmat irántuk. Szédelegve próbált még élő, sebesült
harcosra lelni a mozdulatlan, kihűlt tetemek közt. Kissé kijjebb, ahol
a mai ütközetben összecsaptak a seregek, találtak is túlélőket
tucatjával, százával; sokan kínlódva kúsztak vissza a sajátjaik tábora
felé, vérezve, megsebezve, megcsonkítva.
Mindegyiknek a képébe világítottak fáklyával, hátha felismerik,
aztán megszemlélték, milyen súlyos a sebe. A kirurgus, akinél
cseppnyi esélyét látta az életben maradásra, azt visszavitette a magyar
táborba. A többit ott hagyták, ahol voltak. Hiába szólítgatták
szerencsétlenek társaikat szívszorító szavakkal, hiába kapaszkodtak
görcsösen saruikba, markolászták bokájukat, kénytelenek voltak
lerázni őket magukról. A török sebesültek, akiknek száma messze
meghaladta a magyarokét, török, perzsa, arab, bolgár, szír, örmény,
görög, oláh és ki tudja még, hányféle nyelven rimánkodtak segítségért



vagy legalább egy cseppnyi vízért. A kirurgus megnézte némelyik
sebét, s egyet, kettőt villámgyorsan be is kötözött, abban
reménykedve, hogy talán kibírják, míg az övéik rájuk nem találnak.
Valahol a sötét, dögletes bűzt árasztó csatamező közepén
járhattak, amikor az egyik legény megragadta a kirurgus vállát.
– Ott, uram! Nézd! Törökök!
Vagy ötven ölre tőlük hasonló csapat vizsgálgatta a sebesülteket.
A fáklyák megvilágították őket; vezetőjük egy hófehér köpenyt viselő,
megfontolt mozgású arab öregember volt.
Azok is észrevették őket, s a csauszok izgatottan vitatkoztak
egymás közt, hogy mi ilyenkor a teendő.
A kirurgus vállat vont, s tovább vizsgálgatta az egymásba
kapaszkodó, egymás hegyén-hátán heverő holtakat, sebesülteket.
Fertályóra múlva egyszer csak azon kapták magukat, hogy egymás
mellé sodródtak.
A két csoport kíváncsian fürkészte egymást. Néhány pillanatig
mozdulatlanul álltak, majd az arab vénember a magyarokra
hunyorgott, s tétován intett a kirurgusnak. Az visszaintett, s enyhén
meghajolt, mire az arab követte példáját – a kísérők, a legények és
csauszok gyanakodva közelebb léptek egymáshoz.
Ekkor különös dolog történt; az arab orvos odaintette magához a
turbános szolgákat, akik lándzsanyélre erősített sátorlapon egy
szétzúzott állkapcsú szpáhi tisztet cipeltek. A sebesültre mutatott,
majd összetett kézzel meghajolt megint.
A magyar kirurgus látta a fáklyák rebegő fényében, hogy a szpáhi
koponyáját ő maga kötötte be alig néhány perccel ezelőtt. Legyintett,
mintha azt akarta volna mondani: ugyan, szóra sem érdemes!
Tekintete ugyanakkor megakadt az arab orvos nyakában lógó
eszközön – még soha nem látott ilyet.
Amaz elcsípte a pillantást, és levette nyakából a különös
szerszámot, mely leginkább egy vékony pengéjű, hosszú késhez
hasonlított, kampós fogóval a végén, s habozás nélkül a magyar
kirurgus kezébe nyomta.



– Hát ez meg mi a csuda?
Az arab megfogta a magyar kezét, és lehajolt egy, a lábuknál
heverő tetemhez – az sem látszott pontosan, miféle harcos volt
szegény, csak az, hogy nyakából egy nyílvessző állt ki. A muszlim
gyengéden körbevágta a nyílhegyet az éles, késszerű eszközzel és
ügyes mozdulattal kihúzta a nyílvesszőt a sebből. A következő
pillanatban a katona megrándult – élt még szerencsétlen. Szinte
egyszerre nyúltak a seb mellett a nyakhoz, az ütőeret keresve. Aztán
egyszerre sóhajtottak fel, s ahogy egymásra pillantottak, egyszerre
mondták:
– Nincs már remény.
– Bütün ümitler tükendi.
Az arab intett a kirurgusnak, hogy tartsa meg nyugodtan a kést; az
pedig arcán őszinte mosollyal köszönte meg a nagylelkű gesztust.
– Hát... hasznát veszem, az biztos...
– Yarın başka bir muharebe olacak! – sóhajtotta a muszlim
válaszképpen, és intett hozzá, mintha legyeket próbálna elhessegetni.
– Kaçın! Kurtulun Macarlar!19
A magyar orvos szédelegve állt a végtelenbe vesző mezőn az ezer
és ezer tetem, nyöszörgő sebesült között, s hirtelen nevethetnékje
támadt. Ha nem is értette a török beszédet, az arab gesztusa
önmagáért beszélt.
– Ugyan, hová futhatnék, szerecsen barátom? Nem hagyhatom itt
a sebesültjeimet...
Az arab figyelmesen nézte az arcát.
– Yaralı olanlar en mühimleri! Buradan başka hiçbir yere de
gitmezdim.20
A kirurgus érteni vélte, bólogatott is hozzá szaporán, aztán együtt
bólogattak, mintha ilyen egyszerű lenne minden a világon. Az arab
végül kinyújtotta felé a kezét, s a kirurgus magától értetődően
megrázta.
– Isten áldjon, szerecsen!
– Allah attığın her adımı izlesin, Macar!21



Botladozva elindultak, tovább a maguk útján. Sebesült nagyurakat
vagy eltemethető csapatvezéreket kerestek az ezrek, tízezrek közt.
Körülöttük jajgattak a túlélők szívszaggató hangon, könyörögve,
rimánkodva egy korty vízért, segítségért, s mind többen azért, hogy
végezzenek velük, szabadítsák meg őket szenvedéseiktől.
A kirurgus is, az arab orvos is úgy tettek, mintha nem hallanák a
rimánkodást.
21.
Eliez bég utóbb nem emlékezett, hogyan vergődött vissza a
sátorpalotájáig. Sebei véreztek, gyomra émelygett, s alig bírt járni a
kimerültségtől. Elcsigázott, üveges tekintetű janicsárok és szpáhik
arca kavargott körülötte, a sátrak között sebesültek sokasága hevert.
A katonák komoran ücsörögtek tüzeik mellett, mintha nem értenék,
hogyan lehetséges egyáltalán, hogy túlélték ezt a napot is. A levegő
megtelt az elevenen elégett havasalföldi katonák iszonytató bűzével, s
ameddig csak a szem ellátott, fekete pernye szállt az éjszakában.
Eliez megtorpant egy, a szultán közvetlen parancsnoksága alá
tartozó janicsár orta táborhelyéhez érve. A tűz mellett az orta
parancsnoka, egy sárga csizmás jajabasi hevert zöld köpenyével
letakarva. Mellette altisztjei, szekbánok, csorbadzsik sorban, egymás
mellett; némelyiküknek nem volt lába, keze, s vagy tíznek nem volt
feje. Legalább negyven-ötven tiszt teteme... Kívülebb az orta elesett
harcosainak fegyverei hevertek hatalmas halmokban – a közkatonák
tetemeit még nem szedték össze a feldúlt hadállásokból.
– Mekkora a veszteségetek? – kérdezte Eliez bég az egyik sátor
mellett gubbasztó íjász janicsárt.
A katona ráemelte zavaros tekintetét, s vállat vont.
– Tizenöten maradtunk, uram.
– Az egész ortából?
– Az egész dzsemáatból...



Eliez nem felelt; saját szemével látta, milyen öldöklő harc tombolt
a janicsár hadtest soraiban.
– Hősiesen harcoltatok!
A janicsár nem felelt, csak bámult maga elé. Ezen a napon szinte
minden társát elveszítette, akikkel közös volt a sorsa; e pillanatban el
sem tudta képzelni, hogyan folytatódhat egyáltalán az élet.
Eliez bég a saját sátorpalotájához botorkálva szinte Aldair karjaiba
zuhant.
– Gyorsan! Gyorsan! Vizet!
A csauszok óvatosan bevitték az előcsarnokba; Sabu, az apródja
óvatosan lefejtette róla vértől és verejtéktől iszamós, mocskos
ruhadarabjait, s mirhaolajban áztatott gyolccsal lemosta ura testét,
majd hátát, haját márvány-tengeri sábraolajjal dörzsölte át,
szamarkandi liliomkenettel kente be, sebeit enyhet adó kenőccsel
enyhítette. Charuba, hű szolgája, hajdani első szeretője ezután
gondosan bekötötte a sebeket, s Vakuf, a szakácsa macedóniai bort és
hegyi patak vizét szolgálta fel neki.
– Pokoli harc volt... – morogta Eliez bég, amikor elterült
sátorpalotája hálórészében, ahol mécsesek világlottak aranyosan
derengő, buja fénnyel, s az illatosítókból könnyű, a mesés keleti
éjszakák balzsamos leheletét árasztó füst terjengett. Puha vánkosába
merült szőrmékkel megvetett ágyában, s a sátorpalota selymeit
bámulta, ahogy a halovány szellő játékosan legyezgette őket.
– Pokoli harc, de a végén Allah a kezünkbe adta a győzelmet!
jegyezte meg Aldair.
– A tieid keményen harcoltak... Minden tiszteletem az övék...
– Én már nem vagyok engürúsz – vont vállat a csausz. – Szívem és
lelkem az igaz hité. Óhajtod valamelyik ágyasodat, uram?
Eliez bosszúsan szolgájára pillantott: ebben az állapotban? De
aztán csak Aldair után szólt, amikor az már csaknem kihátrált a
hálórészből.
– A tegnapi lányt hozd ide nekem... Mi is a neve?
– Irem a neve, uram!



– Az igazi neve...
Aldair arcán megrándult egy ideg.
– Viola, uram...
– Viola... Sokkal szebb név...
22.
A lány izmai megfeszültek, kisírt szemében a reménytelenség és a
rettegés elegye világlott.
Eliez bágyadtan ráemelte tekintetét.
– Gyere ide! Nem akarok semmit, csak gyere ide és feküdj mellém!
Aldair fojtott hangon magyarra fordította a bég szavait. Viola
habozott egy pillanatig, de a lelke mélyén tudta, hogy nincs mitől
tartania.
– Csak azt akarja, hogy...
– Nézz rá, leányom – suttogta a férfi, aki hajdan Filipesi Albert
névre hallgatott. – Nem fog bántani! Csak szüksége van valakire...
Annyi vérontás után... Egy szelíd hangra... Egy érintésre...
Megértheted...
Viola odament a törökhöz, és engedelmesen melléje feküdt a puha
vánkosokra.
– Elmehetsz! – motyogta Eliez a csausz felé, s az másodszor is
kihátrált a selyemfüggönyök közül.
A férfi ott hevert zsibbadtan, megtörten. Karja épp csak
megmoccant, közelebb húzta magához a lányt.
Viola egészen hozzábújt, összegubózott a férfi izmos karjai között.
Eliez lehunyta szemét.
– Biztosan hallottad az üvöltéseket – mondta szárazon. – Elevenen
égettek meg sok ezer embert...
Viola egy szót sem értett abból, amit a bég mondott, de kiérezte
hangjából az iszonyatot.
– Tízezrek haltak ma... Tízezrek... A tieid, az enyémek... Fiatal



harcosok... Szép reményű daliák... Tízezrek...
Eliez felszisszent. Megpróbálta még közelebb húzni magához a
lányt, de vállába sajgó fájdalom hasított; nem volt ebben a
mozdulatban egy cseppnyi erőszakosság sem, inkább csak vágyakozó,
szinte már gyerekes szeretetéhség. Viola nem ellenkezett: átölelte a
férfit, fejét annak bekötözött, illatos mellkasára helyezte.
– Énekelj valamit! – kérte Eliez a lányt szelíden. – Bármit, bül-bül
madaram... Csak énekelj, kérlek!
Viola nem értette, közelről belenézett a férfi mély, barna szemébe.
– Énekelj...
S a lány megértette a szelíd hangból, s a férfi esdeklő tekintetéből.
És énekelt.
Tisztán, fájdalmasan énekelte a gyerekkorában tanult magyar
szerelmes dalt, lelke minden vágyakozásával a messzi, elérhetetlenül
távolinak tetsző haza után, és a férfi után, akit szíve minden
szerelmével szeretett.
Amott kerekedik egy fekete felhő,
Abban tollászkodik sárga lábu holló.
Várj meg, holló, várj meg, hadd üzenjek tőled
Apámnak, anyámnak, jegybeli mátkámnak.
Ha kérdik: hol vagyok, mondd meg, hogy rab vagyok,
A török udvarban talpig vasban vagyok.
Eliez bég hallgatta, és a lelke megtelt szépséggel.
Így aludt el, karjaiban Violával, s azt álmodta, hogy nem egy
pokoli csatamezőn alussza álmát, hanem a paradicsomban.
23.
Hunyadi János, Magyarország kormányzója arra ébredt, hogy furcsa
szagot érez. Először nem tudta, mi az, aztán hirtelen rádöbbent:
újszülött édes, meleg illata az. Megzavarodott, szédült, erőst meg kell



kapaszkodnia a földön, hogy csillapodjék a szédítő émelygés. Zúgó
fővel, vacogva feltámaszkodott a fűben és körbepillantott. Mellette
Kórógyi aludt tátott szájjal, lábikrájában még mindig ott meredezett a
két nyílvessző; egyik beletört, ahogy álmában a puszta földön
forgolódott.
– Hol vagyok?
Egy asszony dúdolt mellette, a fűben gubbasztva, előre-hátra
ringva. Arcán a koromréteget rászáradt könnycsíkok szabdalták, de
tekintete lágy volt, meleg és szeretetteli.
– Ecsellő?
A kun amazon elmosolyodott és megérintette Hunyadi arcát.
– Melletted virrasztok, uram...
Az asszony a csecsemőt ringatta; a gyermek is az igazak álmát
aludta, kis kezeit maga elé húzta, s mindenestül anyja kebeléhez
húzódott. Alig volt nagyobb egy férfitenyérnél.
Hunyadi dermedten nézte, s ösztönösen a gyermek felé nyúlt.
Ecsellő odaadta neki, s a páncélkesztyűs kézben máris ott forgolódott,
ficergett a csöppség, gyér haja beleakadt a vaskesztyű illesztéseibe.
Édes magzatom...
Mi lesz most veled? Hisz még alig éltél...
Karja remegett, de nem a csöppnyi súly alatt. Visszanyújtotta a
csecsemőt az anyjának. Körbepillantott. Nem messze hevert a tábort
övező karóerdőtől, az őrséget itt megsokszorozták, nehogy bárki
megzavarja az ellenség soraiból a vezér álmát. Körülötte mindenfelé
sebesültek, mozdulatlan, elszórt páncélú férfiak. Talán halott közülük
már sok. Amott, a sírdomb magasánál félredőlt, talpazatukról legurult
ágyúk. Körülöttük mindenfelé kormos, széjjelhányt pattantyús
eszközök.
A sereg sátortengere és a tábortüzek százai... A tűzfényben úgy
tűnt, hogy szinte mindenki alszik, csak néhányan bámulnak maguk
elé üveges tekintettel. Fegyverek elszórva, a lovak kipányvázatlanul
legelésztek a véres, széttaposott fűben.
– Mennyien maradtunk? – mordult fel rekedten Hunyadi.



Vojk, aki anyja mögött gubbasztott, már inalt is, hogy értesítse
Szilágyit: a vezér felébredt. Jött is Szilágyi öles, döngő léptekkel,
dühtől eltorzult, fekete képpel.
– A szentségit neki!
– Ne káromkodj!
– De káromkodok, a szentségit neki!
Jankó vállat vont; mindenesetre jó volt látni, hogy legalább
sógora nem fásult bele a vereség fájdalmába.
– A veszteségek?
– Számolgatja a fene! Az oláhokat elevenen égették meg...
Hunyadi először nem is értette a szavak jelentését, aztán ahogy
beleszagolt a pirkadat előtti hideg levegőbe, megértette. Égett hús
orrfacsaró bűze... Égett emberhúsé.
– Mindet?
Szilágyi legyintett, mintha semmiségről lenne szó.
– Ami a lényeg: az első jelentések szerint maradt nyolc-tízezer
emberünk, Jankó. Talán kicsivel több. A gyalogosok, számszeríjászok,
szekerészek majd mind megvannak. A vérteseink közül is harcképes
vagy négy-ötezer. És a könnyűlovasok... Nagyon sok a sebesült.
Hunyadi a körbeállított huszita harci szekerekre pillantott. Szinte
teljesen elfogyott a puskapor, alig maradt ágyúgolyó, ráadásul a
szekereknek semmi hasznát nem veszik már a holtaktól borított
harcmezőn.
– No, és Szkander bég csapatai? Semmi hír róluk?
Sógora lehuppant melléjük a fűbe, és rácsapott Kórógyi
nyílvesszőktől sebes lábára.
– Eleget lustálkodtál, hékás! Ébredj!
Vojk kérés nélkül borostömlőt nyújtott felé, s Szilágyi úgy vedelte
a savanyú lőrét, mintha soha életében nem ivott volna még. A bor
széles sugárban ömlött szét gubancos, vérgöbös szakállán, és
csíkokban mosta le a nyakára száradt vastag vérréteget.
Kórógyi zúgolódva ébredt. Kitörölte szeméből az álmot, s
ugyanazzal a mozdulattal kikapta Szilágyi kezéből a borostömlőt.



– Nemrég tértek vissza a reggel kiküldött felderítők, Jankó
törölte kézfejével a száját Kara Mikhál. – Észak felé szerbek zárják el
az utakat, legalább tízezer lovas. Brankovics alapos munkát végzett,
bosszúszomjas rácok őrzik a völgyeket, a hegyoldalakat, az utakat és
az erdőket. Arra bajosan törhetünk át.
– És dél felé?
– A kunok egy csapata megkerülte a törököt, és messze, délre
vágtatott. Ott is rácok, törökök nyüzsögnek nagy számban. Vagy
tízmérföldnyire innen belebotlottak az albánok felderítőibe.
– Szkander bég? – csillant fel Hunyadi szeme.
Szilágyi komoran bólintott.
– Az bizony... Csakhogy a szerbek és a ruméliai hadtest három
népes csapata elzárta a további útjukat a Kačaniki-hágó felé. Az
albánok meg amúgy sincsenek sokan, tán hat-hétezer lovas. Akkor
sem mentünk volna velük sokra, ha idejében ideérnek...
Hunyadi szemmel láthatóan nem értett egyet ezzel, de immár
semmi jelentősége nem volt ennek sem.
– A csata elveszett. Nem bírhatunk le ennyi, tengersok törököt... A
kérdés csak az, ha győzni nem tudunk, hogyan törhetünk át rajtuk...
Kórógyi nyögve hátradőlt és elégedetten szemlélte a sötét, kormos
eget.
– Innét nem törünk át sehogy... Holnap majd jönnek, és bevégzik
a munkát... Addig is... Élvezzük, hogy végre csönd van.
A többiek némán bámultak maguk elé.
Amúgy nem volt csend egészen, bár igaz, nem dübörögtek már a
dobok, nem robajlottak az ágyúk. Csak a megszokott zajok törték meg
az éjszaka neszeit: valahol ugatott egy vérszagra gerjedő kutya, hollók
károgtak a csupasz őszi ágakon, és az októberi szél panaszosan
süvített a mező felett.
Hunyadi az elgondolkodva gubbasztó Ecsellőre pillantott. A kun
amazon tekintete borús volt, magzatát ölelte, szorította, s talán
életében először igazán félt.
A kormányzó lehorgasztotta fejét. Nem tetszett neki a látvány.



– Minél több embert ki kell juttatni innét...
– Ha észak felé törünk ki, a teljes török sereg a nyomunkban liheg
majd... – vélte Szilágyi. – És előttünk lesznek a rohadalom rácok...
– Dél felé... – felelte Hunyadi. – Keresztül a törökön... Minden
vágtatni képes férfi hajnalra nyeregben legyen! Vasban, sodronyban,
amiben tud... Víz, élelem a nyeregkápán! Semmi más nem kell, se
sátor, se málha, semmi... Gyere, Mihály! Keríts nekem egy
földabroszt, amire rápingálták a délnek vezető hágókat... Kórógyi! Te
készítsd fel a vérteseket! A könnyűlovasok a páncélos ékek
fedezetében törnek ki...
Kórógyi fásultan nézte a gomolygó füstöt a fekete égen.
– Ezeken nem tudjuk keresztülvágni magunkat.
A kormányzó úr fájdalmas nyögéssel talpra vergődött, s
szomorúan nézett le a bánra.
– Márpedig akkor is kijuttatjuk a lovasokat, János. Pirkadat előtt.
Szilágyi támadást színlel, és akármilyen sokan vannak a pogányok...
Áttörünk, a hétszentségit neki!
– Ne káromkodj! – intette Szilágyi.
– Akkor is áttörünk, a hétszentségit! Ha kis szerencsénk lesz, nem
fognak üldözni minket. Nekik is elegük van az öldöklésből. Át fogunk
törni, ha kell, valamelyik szárnyukon! Éjfél után egy nagyobb
könnyűlovas csapat keletre kerül, a hegyeknek.
– És Brankovics rác kutyái?
– Ha beléjük botlanak, hát harcolnak. Nincs más választásuk.
Szilágyi a vállát vonogatta.
– Az már szentigaz...
Hunyadi János kihúzta magát, s bár minden csontja recsegett,
sajgott, mintha a páncélban apró darabokra zúzták volna az ütések,
csapások, mégis egyenesen állt az éjszakában, s a pislákoló
tábortűzben olybá tűnt, mintha lángoló, eleven vasban feszítene.
– Áttörünk! Nincsen erő, ami megakadályozná, hogy áttörjünk!
Ecsellő a földön gubbasztva ráemelte tekintetét; szemében
fájdalmas könny csillogott.



24.
Nem messze a szultáni síremléktől, egy kihunyóban lévő tábortűz
mellett Hunyadi ismerős arcokat pillantott meg. A csöndesen
gubbasztó férfiak a még éppen hogy mocorgó parazsat bámulták:
egyikük karja vastag kötésben, másikuk fél arca eltűnt a rászáradt,
véres sebben, a többiek fázósan, vacogva kuporogtak magukba
mélyedve.
– Legalább ti éltek még, fiaim...
A katonák meglepetten feléje fordultak. Arcukon szomorkás
mosoly jelent meg, ahogy a sántikáló, vértől összetapadt, szürke hajú
alakban ráismertek vezérükre.
– Hol harcoltatok?
– A jobbszárnyon, kormányzó uram...
– Akkor néktek se volt könnyebb...
A legények vezetője nagyot sóhajtott, s vértől lucskos bőrbekecse
belső részéből előhúzott egy kicsiny flaskát.
– A legvégére tartogattam, kormányzó uram... De azt hiszem, erre
néked most nagyobb szükséged lesz... Meg azoknak a szegény
ördögöknek, akik itt maradnak holnap, s most már mindörökre...
Hunyadi elvette az égetett párlatot, és hosszan nézte az üvegen át
vibráló, kihunyó lángokat.
– Messze van ide Kecskemét, igaz-e, legények?
De azok csak legyintettek.
– Messze van bizony, de Isten segedelmével mink holnap átvágjuk
magunkat. Jók a lovaink. Lovas embernek esélye vagyon, s reménye
legalább. De szegény ördögök... – intett a lándzsás legény a huszita
harci szekerek és a közelükben táborozó gyalogos katonák ezrei felé.
Ezek nem jutnak le soha többé erről az istenverte dombról...
Hunyadi bólintott.
– Így van, fiam. Mostan elbúcsúzom tőlük. S véletek... Isten adja,
hogy találkozzak még... Együtt áttörhetünk... Szilágyit kövessétek, az
én eszelős sógorom átverekszi magát a hétpokolok poklán is, jól



teszitek, ha a nyomában maradtok. S aztán ha túléljük... Ha sikerül
innét kikeverednünk élve... Új sereget építek, s akkor elvárlak
benneteket is abba a seregbe.
A legények egymásra sandítottak.
– Éppen ezen tanakodtunk, kormányzó uram... Lesz-e még új
serege? Hogy nem adja-e fel...
Hunyadi tenyerében forgatta a pálinkás flaskát.
– Feladni? Egy újabb vereség miatt?
A legények feszülten figyelték az arcát.
– Hogy adhatnám fel? Hogy tehetném? Ha életben maradok, és
olyan fiaim is életben maradnak, mint ti, legények... – rájuk
mosolygott búsan, fájdalmasan – ...akkor Isten a tanúm rá, nem adom
fel soha. A hadiszerencse forgandó, minden vereségből tanulni kell.
Engem többet nem győz le senki...
A legények lassan bólogattak. Így gondolták maguk is.
– Igyák meg azok a szerencsétlenek ezt az utolsó üveg pálinkát
sóhajtotta a vezetőjük. – Nékik adjuk jó szívvel! Erősítse a szívüket az
utolsó órában.
Hunyadi nyögve feltápászkodott.
– Meghálálom ezt még, fiaim néktek.
– Úgy hálálja meg, kormányzó úr, hogy életben marad. Ha mink
itt veszünk vagy útközben elhullunk... a kedvesünkön és
édesanyánkon kívül ugyan nem sirat meg minket senki... Ugyanígy
azokat a cseh ördögöket se... A szászokat, a gyalog magyarokat...
Holnap egytől egyig itt vesznek, a csontjaikon pipacsok virágzanak
jövő nyáron. De kegyelmed... Már megbocsásson, kormányzó uram...
Kegyelmednek élnie kell! Kegyelmed az ország lelke, szíve, erős,
védelmező karja. Kegyelmed mindnyájunk utolsó reménye. Úgy
hálálja meg hát kegyelmed ezt a csekély életvizet, s még ezerszer
inkább a tömérdek, hiába kiontott vért, hogy keresztülverekszi magát
a hétpoklok poklán, mint Szilágyi úr. Kegyelmed is veszett egy
eszelős, ha meg nem sértem... Nem is ember, ördög... Láttam
harcolni... De azért vigyázzon magára! Nékünk csak kegyelmed van.



Kegyelmed nélkül a magunkfajta ágrólszakadt magyarnak megint nem
lészen semmi reménye...
Hunyadi torkát különösképp az eddiginél erősebben szorongatta
valami.
– Akkor hát, legények... Odahaza látjuk egymást!
A kecskemétiek is talpra vergődtek, s feszest kihúzták magukat.
– Odahaza, kormányzó uram! Ez ígéret!
– Ígéret, fiaim!
Hunyadi komoran, kezében az égetettboros flaskával megindult a
husziták tábortüzei felé.
25.
Messze volt még az éjfél, s a magyar haditáborra vészjós, fojtó köd
borult, mintha párás gomolyszárnyaival akarná elrejteni a sírdomb
magasát az ellenséges kémlelők elől. A sátrak és harci szekerek közt a
véres fűben sebesültek hevertek, sokan jajgattak még, de mind többen
adták át magukat az örök némaságnak. Fiatal fiúk megüvegesedett
tekintete meredt a fekete égre, kicsavarodott, görcsös tagjaik
elernyedtek, vérhabos hörgésük utolsó, tiszta sóhajba fúlt. Ők voltak a
szerencsések: megszűnt számukra már a lüktető fájdalom, a rettegés,
a mardosó éhség és az elviselhetetlen kín...
A tábortüzek körül kormos, vérmocskos képű harcosok ültek és
kifejezéstelen arccal bámultak a lángokba. Kérges tenyerük
felsebesedve, képük összekaszabolva. Tekintetükben semmi nem
maradt, csak a rémisztő reménytelenség...
A sok száz, egymáshoz láncolt harci szekéren hátat hátnak vetve
gubbasztottak a cseh zsoldosok. Két brati búsan, erőtlenül énekelte a
máskor oly harcias, erélyes huszita zsoltárt:
Ktož jsú boží bojovníci
a zákona jeho,
prostež od boha pomoci



a dúfajte v něho,
že konečně vždycky s ním svítězíte.22
Amott, a szekerek övezte hatalmas téren szász számszeríjászok és
puskások hevertek a fűben és egykedvűen hallgatták az elcsukló
hangú éneket. Hazagondoltak, a messzi, erdélyi városokra, ahonnét
bár soha ne indultak volna el erre az elátkozott, vérre szomjazó
földre, erre a fekete, dús mezőre, ahol már amúgy is oly sok vitéz
csontja porlad a tömegsírokban.
Hunyadi a lábát húzva botladozott elő az éjszakából. Előtte, egy
hatalmas, vörösre festett palánkú harci szekér kerekének támaszkodva
találta Jenik z Mečkovát. A zsoldoskapitány egy már csaknem üres
boros tömlőből locsolta az utolsó cseppeket a torkába. Részeg volt, s
bűzlött a tömény verejték- és húgyszagtól.
Hunyadi lehuppant mellé a földre.
– Egy kortyot azért hagyhattál volna...
– Sajnálod tán tőlem, uram, az utolsót?
– Nem sajnálom.
– Te még ihatsz bort – mondta akadozó nyelvvel a huszita. – Mink
már aligha...
Hunyadi bólogatott.
– Úgy igaz, Jenik.
– No, látod...
Hallgattak, valami éppúgy szorította a torkukat, mint a szívüket.
A kormányzó a szavakat keresgélte, de sehogy sem találta őket. A
huszita aztán csak legyintett, valamit motyogva az orra alatt, de
közben könnyei lassan, megállíthatatlanul patakzani kezdtek borostás
arcára.
– No, látod, János úr – dörmögte dühödten, kirázva szikrázó
szeme sarkából a könnyeket –, ezt is megéltük, hogy vinné el az
ördög! Jenik z Mečkova rí, mint egy kölök.
– Rínék én is, Jenik, szívem szerint rínék... Annyi jó ember...
annyi jó harcosom vész oda...



– Majd toborzol újakat...
– Olyanokat, mint ti vagytok, nem találok soha.
A cseh bágyadtan legyintett.
– Találsz.
A közelben részegen kurjongatott egy morva zsoldos, de
kurjongása inkább keserves, panaszos szóhoz volt hasonlatos,
semmint duhaj rikoltozáshoz. Amarrébb bőszen civakodott két
cigányképű pattantyús, de hogy min, azt nem lehetett hallani.
– Bárcsak több bor maradt volna – sóhajtotta Jenik, és elhajította
az üres tömlőt. – Részegen könnyebb szembenézni a halállal... Ha
egyszer erre vetődtök, jó magyarok, igyatok egyet az egészségünkre a
csontjaink fölött...
Hunyadi oldalra nézett, a tábor közepén kipányvázott igavonó
lovak irányába.
– Ezeken talán néhányan elmenekülhettek... Nyereg nincsen
hozzájuk, de mégis...
– Minek? – A cseh csúnyán felköhögött. – Aztán meg, ki fusson, s
ki maradjon? Kockát vessünk ezekre a gebékre, tán? Nem, uram...
Maradunk mind itten. Innét mi már sehová nem megyünk. Fél napig
talán tudjuk tartani a wagenburgot, esetleg egy egész napon át... Ha
lenne lőporunk, ha lenne ágyúgolyónk, jóval tovább... Ha lenne...
– Az én hibám! – korholta magát Hunyadi. – A halálba hoztalak
benneteket...
– Ördögöt! A katona tudja, mit vállal. Amikor elindultunk
Kovinból, mind tudtuk, hogy tán soha nem térünk vissza
Magyarországra. Hogy itt patkolunk el mind... A hadiszerencse
mindig eldönti, ki él, s ki hal a harcmezőn. Holnap mink fogunk,
mostan ránk került a sor... Aki fél a vastól, tűztől, gyiloktól, az
menjen papnak. Csak az a férfi szabad, uram, aki nem fél semmitől. S
épp a haláltól féljünk? Éppen mink?
A cseh legyintett, mintha semmiségről volna szó, aztán így
folytatta:
– A szekereken nem jutunk le innét, elég lovunk nincsen, hogy



azokon fussunk. Itt minden cseh legény, gyalogos magyar, német
tudja, hogy mink maradunk itt, ezen a dombon. Ez a gyalogosok,
szekerészek sorsa, uram. Tudtuk jól az elejitől fogva, hogy így is véget
érhet a hadjárat... Miképp Várnánál véget ért...
– Miképp Várnánál véget ért.
– Őrizz meg jó emlékezetedben, uram... Bárcsak veled
tarthatnék... Annyi szép harc után... Bárcsak ott lehetnék veled a
következő csatákon...
Hunyadi a huszita felé nyújtotta a kecskemétiek flaskáját.
– Búcsúzzunk el, Jenik! Ezt néktek hoztam, az alföldi legények
küldik. Égetett párlat. Holnap, amikor már minden remény elfogyott,
az utolsó ítélet előtt igyátok meg. Ez a perzselő élet jó útitárs lesz a
túlvilágra. Éget, mint a pokol.
Jenik z Mečkova elvigyorodott.
– Isten áldjon érte, uram!
– Ne nekem köszönd, nekem csak a halált köszönheted. A
testvéreitek küldik...
– Vezesse őket haza a Mindenható Úristen... Szívből kívánom
nékik...
Hunyadi felpillantott; a sötétségből beesett arcú, feszült tekintetű
cseh zsoldosok bontakoztak ki.
– Búcsúzni jöttünk, kormányzó uram! Tarts meg minket jó
emlékezetedben!
Jankó megölelte őket, egyiket a másik után.
– Engem még Pozsonynál mentettél meg Cillei karójától,
kormányzó uram! Új életet adtál, reményt. Isten áldjon meg tégedet!
– Tíz éve szolgállak, uram! Jó vezérünk voltál, igaz ember.
Emlékezz ránk, cseh fiaidra...
Jankó megölelte ezt is, a többit is. Volt, ki nem értett magyarul,
nekik ő mondott csehül istenhozzádot.
Ahogy megölelte őket, vas a vasnak csattant.
Mert akkoriban még vasat viseltek a férfiak, és a szívük is vasból
volt.



Hatodik fejezet
A KITÖRÉS
1.
Sötétség vette körül. A nedves földből áradó hideg mélyen behatolt
csontjaiba. Megpróbálta megmozdítani a lábát, de olyan éles fájdalom
nyilallt a combjába, hogy beleszédült. Várt, míg alábbhagy a kín,
majd összeszedte minden erejét, és néhány centire megemelte fejét.
Nyaka reszketve engedelmeskedett. Lábain keresztben egy ember
hever, elviselhetetlen súllyal nyomva le a véráztatta mocsokba.
Körülötte sebesültek jajgattak mindenfelé: keservesen, fájdalmasan,
magyarul, törökül kiáltották bele utolsó segélykérésüket a vérpárás,
bűzös éjszakába.
Dénes nem értette, mit keres itt. Kétségbeesetten próbált
visszaemlékezni, hogyan kerülhetett a csatamezőre.
Pozsony...
Pozsonyban... az utcákon surrant... Dehogy! Az Auer-házban volt
Oláh Miklós kancellárral. Az ebédlőteremben... a magyar urak... a
királyválasztó gyűlés...
Királyválasztó gyűlésre készültek...
Hogy kerülök ide?
Arcát ragacsos massza borította, talán vér, talán annál is
borzalmasabb... Moccanni sem tudott. Valami erőst hasogatta, szúrta
a nyakát, mintha egy méh fullánkja szakadt volna mélyen a bőre alá,
s a méreg lassan, de biztosan áramlana szét testében.
Szél nyargalászott a sötét csatatér felett, tömény dögbűzt és füstöt
sodorva felé. Moccanni kellene... Csak még egy kicsit... Éppen csak
kezét, lábát lenne jó megmozdítani, hogy talán...



A távolban emberek üvöltöttek olyan irtózatos, szaggatott
jajgatással, hogy Dénes hirtelenjében azt kívánta, bár rettenetes
rémálom ragadta volna magával, semmint hogy ez legyen a valóság.
A sötétség ködgomolyos falát szeme sarkában hatalmas, rőt oszlop
szakította széjjel, de Dénes nem tudta elfordítani a fejét, hogy jobban
láthassa, mi az.
Hevert mozdulatlanul, és csontjai szinte meghajlottak az elesett
harcos vasba bújtatott, megtermett teste alatt. Eszmélete el-elmerült a
fájdalom kútjában, s mikor újra felküszködte magát az ébrenlét
felszínére, hangokat hallott közeledni a sötétségben. Magyar, s török
beszédfoszlányokat...
Szíve hevesen kezdett dobogni. Összeszedte minden erejét, s
kiáltani próbált, ám egyetlen hangot sem tudott kigyötörni kiszáradt
torkán. A megerőltetéstől iszonyatos fájdalomhullám borította el
agyát. Dénes lehunyta szemét, s hagyta, hogy tudata ismét elmerüljön
a sötét ismeretlenben.
Amikor nem sokkal később újra visszanyerte eszméletét, már
képtelen volt kinyitni a szemét: egész teste elernyedt, nyakát és
felsőtestét mozdítani sem bírta. Az egyetlen dolog, amit érzett, a
forró, lüktető fájdalom volt, amely lábai felől nyilallt felfelé az erein
keresztül.
A szél nyugtalanítóan süvített a hullamező felett. A
beszédfoszlányok hol erősödtek, hol gyengültek, majd hirtelen
kellemetlen szúrást érzett a nyakánál. Egy ember lélegzete párállott a
képébe, s Dénes homályosan felfogta, hogy valaki belevágott a
nyakába. Nem érzett fájdalmat, mégis megrándult, s testén
végighullámzott a rángás.
Kezek érintették a nyakát, aztán a szél belekapott a hajába.
– Nincs már remény – hallotta tompán a messzeségből.
– Bütün ümitler tükendi – mondta egy másik hang.
A láthatár mögött az éjszaka alattomosan készült halotti fátylával
betakarni a mezőn heverő tíz- és tízezreket. Szerette volna, hogy a
még élők halottak legyenek, mire a pirkadat szétoszlatja a jeges



leheletből szőtt halotti fátylat.
Léptek távolodtak.
És Dénes tudta, hogy végleg itt ragadt. Oszló hullák között, messzi
földön, idegen csillagok alatt.
Bárcsak végezne vele valaki, hogy ne kelljen látnia, amikor a
dögevő madarak fekete szárnyaikon aláereszkednek a sötét fellegek
közül, rátelepszenek mozdulatlan testére, s éles csőrüket szemgödrébe
vájják.
Bárcsak...
Váratlanul valaki megérintette lüktető, lázas homlokát.
Az érintés hűvös volt és megnyugtató.
És Dénes felébredt...
2.
POZSONY, MAGYAR KIRÁLYSÁG, AUER-HÁZ,
A. D. 1526. KARÁCSONY HAVÁNAK 18. NAPJA
– Hallod, amit mondok?
Dénes hallotta. Nagyot nyelt, ádámcsutkája fel s le hullámzott s ez
ugyan éles fájdalmat okozott, nem kis megkönnyebbüléssel vette
tudomásul, hogy nem marja, nem csípi semmi a torkát.
– Hallom... – hörögte alig hallhatóan.
– Akkor jó. Már azt hittem, elvitt az ördög... Úgy aludtál, mint
akit alaposan fejbe vertek...
Csilingelő női kacagás harsant a háttérből: ez meg ki lehet? Az
iménti férfihang kétségtelenül Oláh Miklós főesperes-kancellár úré
volt: bársonyos és aggodalmas – egy kicsit emlékeztette Dénest a szép
öregember hangjára.
– Élek... – suttogta bágyadtan, és kinyitotta a szemét.
Kicsiny ágyban feküdt, egy apró, ablaktalan kamrában. Az első,
amit megérzett, a szalmazsákba tömött száraz széna illata volt. A
kamra egyszerűnek, sivárnak tűnt az ágy lábánál lévő asztalon



pislákoló gyertya fényében. A kamra ajtaja nyitva volt, s azon túl
pazarul berendezett tágas hálószoba tárult fel, középen egy hatalmas
baldachinos ággyal.
– Ott alszom én – magyarázta mosolyogva Oláh Miklós. – Ami
kissé zavarba ejtő, hiszen az én hálószobám nagyobb, mint amelyben
szegény királynénk lakik. De ő maga akarta így.
Dénes bólintani szeretett volna, ám a feje zúgott, mintha ezer méh
dongott volna koponyája belsejében.
– Mi történt velem?
– Lemaradtál a királyválasztó gyűlésről, fiam, csak az történt.
A fiú igyekezett összerendezgetni emlékezetének széthulló
morzsáit.
Igen... A királyválasztó gyűlés... Báthory István nádorispán úr,
Mária királyné asszony, az aggodalmaskodó magyar urak...
– De hiszen... Én ott voltam a ferences rendház folyosóján...
– Ott, ott, s ott is estél össze... – A kancellár úr jóindulatúan
megpaskolta a fiú karját. – Nincsen semmi baj. A jó hentesmester,
Märzenburg uram említette volt ugyan, hogy csaknem halálra fagytál,
s hogy igen keserves út áll mögötted, de nem tudtam, hogy ennyire
erőd végére értél. Most legalább tudjuk... Pihenned kell! Itt fogsz
lakni a hálószobám mellett, ebben a kamrában. Az írnokom és
titkárom vagy mostantól, ne feledd!
Dénes kábán nézett a kancellár úrra, s észrevette, hogy a férfi
mögött, a háttérben, félig a kamra ajtajának árnyékába húzódva egy
cselédlány vihog magában.
– Ő Angelica, a szakácsom, a szobalányom, s mindenesem – kapta
el a fiú pillantását a kancellár. – Az ő kosztját eszed mostantól te is,
fiam, s ígérhetem, nem lesz rá panaszod. Angelica főztje után mind a
tíz ujjad megnyalod majd, meglásd!
A szerzetes a szemét meresztgette, de a gyertya félhomályában
csak egy borzas, szőke üstököt, s a nevetéstől rázkódó, kötény mögé
bújó, buján telt női alakot látott.
– Mit vihog?



Oláh Miklós fáradtan legyintett.
– Hagyd el, fiam... Angelica mindenen vihog. Ami azt illeti, lehet,
hogy nincs ki minden kereke, de ne is törődj vele, már
megparancsoltam neki, hogy lásson el mindennel, és viselje gondodat.
Most az a legfontosabb, hogy megerősödj és minél hamarabb a
segítségemre lehess a levelek megírásában, és őfelsége, a királyné
hivatalos ügyeinek intézésében.
Dénes szédelegve húzta orráig a takarót.
Az Auer-ház dohos levegője süvítve áramlott be a kancellár úr
hálószobájából. Úgy látszik, ma még nem fűtötték fel a kandallókat, s
a decemberi hideg odakünn, Pozsony utcáin megfagyasztotta a
pocsolyákat és a tócsákat.
– Igyekezni fogok, uram!
– Angelica olyan galambhúslevest főz neked, hogy meglásd,
reggelre kutya bajod lesz majd. Stahl-Müller doktor, őfelsége
háziorvosa megvizsgált, amíg eszméleteden kívül voltál, édes fiam, és
azt mondta, felépülsz. Gondolom, sok szörnyűségen mentél keresztül
Mohács óta...
Dénes szemében fájdalmas fény villant.
– Ahogy mindannyian, uram...
– Ahogy mindannyian. Pihenj csak! Holnap elkezdjük a munkát!
– Én... akár most is elkezdhetjük, uram... Jól vagyok... Most
már... készen állok...
Oláh Miklós jóindulatúan ráhunyorgott.
– Ami azt illeti, akad munka elég. Nem győzöm egyedül...
Dénes küszködve kikelt az ágyból, ijesztően elvékonyodott lábait a
hideg kőpadlóra helyezte. Mindkét lábfeje csúnyán elfagyott, s egy
pillanatra abban sem volt biztos, hogy ezek a lesoványodott lábak
elbírják majd a súlyát. Körbepillantott a kamrában, azokat a göncöket
kereste, amelyeket a jólelkű Märzenburg hentestől kapott kölcsön.
– Azokkal ne legyen több gondod! Természetesen új öltözetet
kapsz – mondta a főesperes úr. – Végtére is őfelsége, az özvegy
magyar királyné udvarának tagja vagy immár. Angelica majd felhozza



neked, én magam válogattam a Budáról menekített poggyászból. No,
fiam! Az ebéd nemsokára készen lesz, addig szedd össze magad! Az
étket ketten költjük el a dolgozószobámban, s rögvest utána
munkához látunk. Jó lesz így?
Dénes hálásan mosolygott, s közben a szíve majd kiszakadt a
helyéből. Annyi viszontagság után lehet, hogy végre megszánta a
sors? Annyi szenvedés után célba ért volna?
Oláh Miklós feltápászkodott és még egyszer megveregette a vállát.
– Csak nyugodtan, fiam. Angelica felhozza a ruhákat, ha kész az
ebéd. Addig pihenj...
Azzal kilépett a kamrából, s az ajtó árnyékából utánapenderült a
vihogó perszóna – mielőtt becsukta volna, még visszanézett a fiúra, és
buja, gurgulázó nevetéssel végigmérte Dénest.
Ő pedig ott maradt a félhomályban.
Hallgatta a ház távoli neszeit. Valahol, tán a konyhában egy idős
asszonyság kárált németül, a ház előtt landsknecht zsoldos kiáltozott
öblös hangon, lándzsáját ütögetve hozzá ritmusként az utcakőhöz.
Dénes a neszeket hallgatta. Itt volt hát, az ellenséges tábor kellős
közepén. A Habsburg-pártiak fészkében, az özvegy királyné
házában...
Izgatottan bámult a gyertya pisla lángjába, mintha ez az aprócska
fényfolt adna bátorítást ahhoz, hogy megkezdje munkáját.
Mert az kétségtelen: elkezdődik élete nagy kalandja! Minél többet
kell megtudnia arról, kiket sikerült maga mellé állítaniuk a
Habsburgoknak, s kiket nem. Mit terveznek a Pozsonyba beszorult
magyar urak, ki ellen, mi ellen szövetkeznek, kit óhajtanak
megvesztegetni, s kinek szánnak gyiloktőrt a lapockái közé. Hírekre,
információkra van szüksége, hogy mihamarabb Budára juttathassa
őket a szép öregembernek, s rajta keresztül őfelségének, a törvényes
magyar királynak, Szapolyai János úrnak.
Katalin vajdának...
Elhessegette magától az önkéntelenül gondolatai közé furakodó
gúnynevet. El fogja végezni a munkáját, és ehhez mostan a lehető



legjobb helyre került. Az övéi bíznak benne. Szerémi káplán úr, a
király titkos tanácsosa, s mindenekfölött a szép öregember. Hogyan is
engedte útjára nemrégiben?
„Senki sem ismer, nincsen múltad. Lelkes vagy és igyekvő. Ők csak
ennyit látnak belőled. Meg aztán az urak, akik odazarándokolnak, hogy
Habsburg Ferdinándnak hódoljanak, jórészt Szapolyai hívei voltak vagy
maradtak a lelkük mélyén. Néhányan csak látni szeretnék, mit kínálnak a
Habsburgok a szolgálataikért. Mások arra kíváncsiak, képesek-e a
németek megvédeni minket a töröktől spanyol segítséggel, birodalmi
segédlettel. Érdekek és kíváncsiság... Egy hónapot kell Pozsonyban
maradnod, fiam. Utána Budára jössz, ahol mindenről beszámolsz nekem.
A jelentést én írom meg őfelsége számára. Ne feledd, amit teszel, az
felbecsülhetetlen szolgálat a hazának. Nem te leszel az egyetlen kémünk,
mert az óvatosság azt diktálja, minél több szemünk és fülünk legyen
Pozsonyban. Aztán óvatos legyél ám! Vadászni fognak a kémekre, és ne
legyenek kétségeid, mindent megtesznek majd, hogy lefüleljenek!”
Dénes eloltotta a gyertyát és visszaheveredett a szalmával bélelt
ágyra.
Pihennie kell. Néhány óra múlva munkához lát, szüksége lesz
minden erejére, állóképességére.
A sötétben elmosolyodott.
Nemrég még egyszerű szerzetes volt a bátmonostori apátságban,
egyszerű jobbágyfiú jövő és cél nélkül. Aztán, talán épp az
apokaliptikus török győzelemnek köszönhetően, s nem kevésbé a szép
öregember jóvoltából, egycsapásra megváltozott az élete, új, izgalmas
és eseménydús irányba terelődött. S most itt hever egy apró
kamrában, abban a házban, ahol Habsburg Mária az ideiglenes
udvartartást rendezte be.
S ő itt lapul, és csak az alkalomra vár.
Ő, a magyar király kémje.
3.



Elszunnyadt, így fogalma sem volt róla, mennyi idő telt el, amikor
Angelica váratlanul kicsapta az ajtót, és az ágy végébe hajította a
ruhákat, amiket magával hozott.
Dénes kábán felült, és az ajtón beáramló aranyló gyertyafényben
föléje tornyosuló, gúnyosan mosolygó lányra meredt. Angelica
meglepően fiatalkának tűnt mézszőke hajzuhataggal, telt, kerek
képpel. Tokája redőinek gyűrődése alulnézetből legalább oly
lenyűgözőek voltak, mint duzzadó kebleinek és tomporának méretei.
– Köszönöm a ruhákat! – motyogta a fiú, és valamiért ösztönösen
feljebb húzta magán a takarót.
Angelica vihogott, kezét szája elé emelve, mintha fogait akarná
takarni.
– Köszönöm, elmehetsz!
De a lánynak eszébe sem jutott elmenni.
– Segítsek öltözni? – kérdezte mély, kissé bárgyú torokhangon. – A
kancellár úr mondta, mindent úgy tegyek, ahogy mondod.
Dénes fülig pirult.
– Köszönöm, Angelica, boldogulok magam is.
Igen ám, csakhogy a lány félrerántotta a takarót, és szemügyre
vette a szerzetes testét. Ajka lebiggyedt, arcán már-már csalódott
kifejezés jelent meg.
– Elég keszeg vagy.
– Jobb lenne, ha most elmennél! – Dénes hiábavaló igyekezettel
próbálta visszahúzni magára a takarót. – Miképp mondtam az imént,
magam is boldogulok...
– Kicsi a farkad – jelentette ki a lány. – Szinte nem is látszik, hogy
van.
– Biztosíthatlak róla, hogy van. – Dénest elöntötte a pulykaméreg,
kiragadta Angelica kezéből a takaró sarkát, és állig húzta magára.
Eriggy innét, mondd meg a kancellár úrnak, hogy menten
csatlakozom hozzá.
A lány vállat vont, s vihogva kisomfordált a kamrából. Kintről
kisvártatva Oláh Miklós öblös nevetése visszhangzott, s ettől Dénes



egy cseppet sem érezte jobban magát.
Sietősen magára öltötte a ruhát. A legutóbbi német divat szerint
készült drága kelméből, finom posztóból. A csatos, hegyes orrú cipő
módfelett kényelmetlennek bizonyult ugyan, de Dénes nem
finnyáskodott, beleerőltette fagyott bütykeit, s nyögve kihúzta magát.
Szédült még a fáradtságtól, de harcra készen állt.
A kamra falán nem volt sem ablak, sem tükör, amiben
megnézhette volna magát, de így is el tudta képzelni nyúzott
fizimiskáját, rövid, ám torzonborz haját és pelyhedző bajuszát. Vajon
mennyire bizalomgerjesztő az ábrázata?
Ahogy az ajtó előtt állt, készen arra, hogy kilépjen szűkös
szobájából, egyszeriben úgy érezte, valaki áll mögötte. Pedig nem állt,
hanem ült: a szalmával tömött ágyon gúnyosan vigyorgott Giovanni
da Capistrano hullafehér képű kísértetalakja.
– Hát nem hagysz nekem békét? – kérdezte elszoruló torokkal
Dénes. – Azt hittem, lázálom voltál csupán.
– Most is az vagyok – vont vállat a ferences. – És addig nem
hagylak magadra, amíg meg nem győzlek az igazamról.
– Jobban tennéd, ha békében nyugodnál haló poraidban, akár a
kút mélyén, akár a Duna fenekén, vagy ahol éppen akarsz.
– Hős vagyok, ne beszélj így velem!
– Halott vagy.
– Halott hős.
– Most mennem kell, úgyhogy, ha nem haragszol...
Dénes az ajtóból óvatosan megfordult; az ágyon nem ücsörgött
senki. A kis kamra teljesen üres volt. Az álomra gondolt, az álomra,
amelyben holtan hevert a csatamezőn – talán éppen Rigómezőn, ahol
Hunyadi hadai oly keservesen küzdöttek, hogy megfordítsák az
egyenlőtlen küzdelmet.
Fájdalmasan lüktetett benne a szép öregember hiánya, de ahogy
rá gondolt, megemberelte magát, és mosolyogva belépett Oláh Miklós
kancellár hálószobájába.



4.
A főesperes úr ebédelt; komótosan, élvezettel, minden figyelmét az
ízeknek és az étel illatának szentelve. Előtte a sűrű húsleves gőzölgött
puha galambmellel, körülötte tárkonyos, sáfrányos mártások
ezüsttálkái, s nagy, kerek tálcán sült szárnyasok, hatalmas kupában
gyöngyöző bor sorakoztak; Dénes meg is állapította magában, hogy
veszedelmes ínség egyelőre nem köszöntött Pozsony városára.
– Jöjj csak, fiam! Egyél velem! A munkához szükség lesz egy kis
erőre!
A fiú szégyenlősen leült az asztal túloldalán, s lopva
körbepillantott. A hálószoba valószínűleg a ház eredeti
tulajdonosának szálláshelye lehetett, a jómódra valló, de nem pazarló
módon megépített ház ékességeként.
– A mellettünk lévő szoba a ház úrnőjének hálója, s most Mária
királyné öltözője, azon túl pedig a szobája – mutatott a kezében
szorongatott villával a túlsó falon egy ajtóra Oláh. – Nyitva van éjjel s
nappal. Őfelsége feljogosított rá, hogy országos ügyben bármikor
háborgathatom. Engem, s csak engem jogosított fel erre.
– Igen megtisztelő, uram, hogy az ön szolgálatára állhatok!
hajtott fejet Dénes, miközben a kacéran melléje ringatózó Angelica
levest mert a tányérjába. – El sem tudom mondani, mennyire boldog
vagyok, hogy itt lehetek.
Oláh Miklós két pofára zabálva méregette a fiút.
– Brodarics püspök úr természetesen alaposan kifaggat, de ez
cseppet se aggasszon, ifjú barátom. Formalitás, bár el kell ismernem,
szükséges processzus. Kémek vesznek minket körül itt Pozsonyban is,
nem árt tehát a fokozott óvatosság. Ami engem illet... – hátradőlt és
elégedetten megtörölte egy asztalkendővel a száját – ...tökéletesen
megbízom benned, hiszen Szerémi káplán úr maga ajánlott a
figyelmembe.
Oláh Miklós hirtelen ötlettől fogva félbeszakította étkezését,
feltápászkodott, és egy kopott szekrényhez lépett. Vagy tucatnyi



pergamenlevelet emelt fel annak tetejéről.
– Ezek Szerémi káplán úr jelentései. A legmegbízhatóbb emberem
Szapolyai környezetében; a kémjelentései nélkül még mindig csak a
sötétben tapogatóznánk. Amit tudunk, jórészt tőle tudjuk. Több
ingadozó főurat meggyőzött már arról, hogy a mi táborunkban a
helye, nem Katalin vajdáéban.
Dénes igyekezett palástolni döbbenetét: amit hallott, az
egyszerűen letaglózta. Belekanalazott a levesbe, de keze remegett az
indulattól, s a leves java kilötyögött a terítőre. Még hogy Szerémi
káplán úr maga is kém lenne? Aki őt ideküldte? A Habsburg-pártiak
kémje? Uramisten!
– Kemény munka vár ránk – folytatta Oláh Miklós rezzenéstelen
nyugalommal, visszahuppanva székére. – A királyné parancsára
erőteljes diplomáciai hadjáratot indítunk, levelek tucatjait írjuk majd
Európa udvaraiba, s persze a hazai uraknak... már persze csak
azoknak, akiktől elvárunk ezt-azt. Ez a feladat bizalmi munka, fiam,
talán mondanom sem kell, senkinek egy szót sem beszélhetsz arról,
ami ebben a szobában vagy bárhol őfelsége szolgálatában elhangzik.
– Ez természetes, kancellár úr.
– Hogy ízlik a leves?
Dénes értetlenül felpillantott a gőzölgő tányérból.
– Csodálatos, uram! Hetek óta nem ettem ilyen finomat... Ami azt
illeti, már hetek óta alig ettem valamit...
– Szegény fiú! Hallod, Angelica, ez a kölyök odavan a levesedért!
Angelica idegesítően kuncogott a sarokban, szemét lesütve,
pironkodva ringatta magát.
– Mint mondtam, kissé együgyű leány – legyintett a kancellár
visszafordulva Dénes felé –, egyébiránt igen odaadó teremtés, miért
ne tűrném meg magam mellett?
Dénes igyekezett gyorsan enni, ám nem tudott kikerülni annak
hatása alól, amit Szerémiről hallott. Amennyiben a megbízója maga is
Habsburg-kém, akkor ő vajon kinek dolgozik valójában?
– Nos hát, kedves fiam, lássunk hozzá! – nyújtózott nagyot Oláh



Miklós, amikor jóllaktak, és Angelica nagy somolygások közepette
leszedte az asztalt, kivitte a tálakat, s végre magukra hagyta őket.
Először is beavatlak, hogyan is állunk, és mi lesz az elkövetkező
napokban a legfőbb feladatunk...
Dénes izgatottan előrehajolt az asztalon.
– Készen állok, uram!
– A munka során bármi kérdésed felmerül, tedd csak fel
nyugodtan, Dénes fiam. Jobb, ha megérted, mit miért teszünk,
semmint hogy zavart okozzon egy ostoba tévedés valamely levélben...
Érted?
– Értem, uram!
– Nagyszerű! Akkor kezdjük az elején!
Oláh Miklós kinyitotta a hálószoba ablaktábláit, kintről fehér
ragyogással áradt be a decemberi napfény. Az asztalra pergament,
tintatartót, kihegyezett tollakat, itatóst és egyéb írószerszámokat
helyezett, majd három jókora paksamétát tett melléjük, melyeket
sárga és piros selyemszalagok kötöttek össze.
– Azt szeretném, hogy néhány nap után már teljes egészében te
írhasd a leveleket anélkül, hogy szóról szóra le kelljen diktálnom
őket. Eleinte persze ezt fogom tenni. Én diktálok, te körmölsz.
Figyeld, milyen szófordulatokat használok, és milyen udvariassági,
valamint protokollcirádákat illesztek a mondanivalóm köré. A
leveleket magyarul jegyezd le, a kancelláristáim majd precízen
lefordítják őket latinra, németre, melyiket mire kell. Remélem, igaz,
amit Szerémi ír, és gyorsan tanulsz, fiam.
– Gyorsan tanulok.
– Helyes! Először meg kell fogalmaznunk, illő módon el kell
magyaráznunk néhány szövetségesünknek, miért nem fogadhatja el
Mária királyné azt a gyalázatos házassági ajánlatot, amit a trónbitorló
tett neki.
Dénes szaporán bólogatott.
– Kérdezhetek, uram?
Oláh Miklós furcsállva bámult rá.



– Máris?
– Máris, uram...
– Kérdezhetsz.
– Miért nem fogadhatja el őfelsége az ajánlatot?
A kancellár azt hitte, a fiú tréfál, de aztán látva Dénes lelkes,
érdeklődő, nyílt tekintetét, vállat vont.
– Jól van, fiam, akkor kezdjük az elején. A házassági ajánlat
elfogadása bajt hozna az országra.
– De miért, uram? Hisz alapvetően mégiscsak békességet
teremtene. Miért ne fogadná el a királyné Katalin vajda házassági
ajánlatát? Nem lenne többé belső háborúság, a két párt
megbékélhetne e szent frigyben. Egység kell mostan. Így lehetne
egység!
Oláh Miklós tűnődve mosolygott.
– Aztán mire mennénk vele? S ami még fontosabb, miért
mondanánk le arról, mi jog s törvény szerint minket illet?
– A rákosi végzés értelmében...
– Hagyd csak, fiam, a rákosi végzést! Semmi az! Jog s törvény
szerint őfelségét, Habsburg Ferdinándot illeti a magyar trón, ehhez
semmi kétség sem férhet, és szeretném, hogy te is értsd, miért nem
lehet másként. Áldott emlékű rokonom, Hunyadi Mátyás király
belevette ama nevezetes bécsújhelyi béke pontjai közé, amelynek
lényege a Szent Korona áhított visszaváltása volt, hogy amennyiben
törvényes örökös nélkül halna meg, a magyar trón Habsburg Frigyes
őfelségére vagy fiára, Maximiliánus őfelségére száll majd. Mint
tudjuk, Mátyás királyunk idő előtt itt hagyott minket, és csak fattyú
maradt utána...
– Akit törvényesített...
– Törvényes örököst csak az Úristen színe előtt, az
anyaszentegyház jóváhagyásával és közreműködésével kötött frigyből
származó nász adhat az országnak. A bécsújhelyi béke egyértelműen
fogalmaz. Igaz, hozzá kell tennem, a magyar urak fittyet hánytak...
nem először, s nem is utoljára... jogra és törvényességre, s amikor



eljött az idő, Habsburg Miksa helyett behívták Dobzse Ulászlót s a
Jagellókat, hogy az ő gyengekezű uralma alatt szabadon lophassanak
és henyélhessenek. Meg is lett az ára... Keservesen megfizettünk ezért
az átkos könnyelműségért. De mint tudod, kedves fiam, még Ulászló
urunk idején megköttetett egy újabb szerződés, ezúttal már nem a
Hunyadiak közreműködésével, hiszen ők végleg eltűntek a történelem
színpadáról, hanem a Jagellók és a Habsburgok között. Pontosan húsz
esztendővel ezelőtt elhatároztatott, hogy Miksa császár unokája,
Habsburg Ferdinánd feleségül veszi Jagelló Annát, és ezzel egy időben
Ulászló esetleg megszületendő fia pedig Habsburg Máriát. Született is
fiú, a mi mártír sorsú II. Lajos királyunk, aki csakugyan asszonyul
vette maga mellé Máriát, a mi szeretett királynénkat.
Dénes mosolyt erőltetett az arcára.
– Idegen családok adják-veszik hát a magyar birodalmat, mint
valami jegyajándékot?
A kancellár elgondolkodva figyelte a fiú arcát.
– Jól fogalmaztál, Dénes. Ez a helyzet, igen. Az országok,
birodalmak jegyajándékul, hozományul szolgálnak. Így van ez, mióta
világ a világ... S értem, miért említed ezt: a felgőzölt agyú magyar
urak arra hivatkoznak, hogy immár nemzeti királyt kell választani
megint, elég az idegen uralomból... Erre gondolsz, ugye?
Dénes egykedvűen bólintott.
– Sok vitám volt erről, kancellár úr, a rendtársaimmal, s
idegenekkel is. S megvallom, nem mindig tudtam megfelelően,
őfelsége érdekének kedvezően érvelni ezekben a vitákban. Ha
segítene megvilágítani...
Oláh Miklós bólintott.
– A világ folyását törvények és felszentelt uralkodóink által
bölcsen megkötött szerződések, megállapodások szabályozzák. Ez így
helyes. Ha nem így volna, mindent elnyelne az erőszak és az önkény.
A Jagelló–Habsburg-szerződés értelmében a kettős házasság létre is
jött négy, illetve öt esztendeje Linzben és Budán. Erős kapocs ez,
fiam, és elkerülhetetlen szövetséget kovácsoló kötődés, hogy szegény,



drága magyar hazánk ne pusztuljon, ne vesszen el végleg az iszlám
csapásai alatt. Ezt nem értik meg Szapolyai részegen böfögő,
harsányan üvöltöző úgynevezett nemzeti hívei. Ezek az emberek vakok
és ostobák, Dénes. Mellüket verdeső hang-magyarok. Amikor beszélni
kell, első sorban tülekszenek, de mikor cselekedni szükséges,
elillannak, s fülüket-farkukat behúzva lapítanak. Ó, ha tudnád, fiam,
hogy gyűlölöm őket! Szemükben senki nem igaz magyar, ki másként
gondolkodik. Szemükben mindenki hazaáruló, ki másként látja
érvényesíteni a haza üdvét. Pedig... Istenemre, mi is magyarok
vagyunk... De nem vakok. Nem ostoba hang-magyarok. Mi
gondolkodunk, s gyűlölködés helyett ésszel, tervezéssel
virágoztatnánk fel a magyar hazát.
Dénes kényelmetlenül fészkelődött a székében.
– De ezzel... legalábbis ezt mondják, kik mindezt erőst vitatják,
uram, ezzel idegen kézbe játsszuk az ország kormányát. Azt mondják,
idegen érdekeknek szolgáltatjuk ki ezt a szegény nemzetet. Habsburg
Ferdinánd úr végtére is osztrák, német úr, s amit ő tesz, amit ő
gondol, s tervez, az osztrák gondolat, német tervezés, de semmiképp
nem magyar...
A kancellár úr kedvesen mosolygott.
– Szeretem, fiam, ahogy lajstromba veszed ellenségeink érveit. Ez
megfontolt gondolkodásra vall, s azt becsülöm nagyon. No, hát fülelj,
Dénes, mert fontos, amit mondanom kell neked. Ez az ország Szent
István óta... ugyan, ördögöt, tán Árpád apánk óta két eszme közt
hánykolódik szüntelen. Nyugat, s Kelet közt... A haladás és a
melldöngető pusztai révedezés közt. A választás mindig ugyanaz,
fiam. Nyugat vagy Kelet... Keletről hatalmas birodalom készül
elnyelni minket, s nem fog habozni, meglásd, hogy saruja alá tapossa
szegény hazánk. Meg tudjuk őket állítani? Fel tudjuk egymagunk
tartóztatni az újabb és újabb keleti hordákat? Most a török, de elébb a
tatár, s ne kételkedj benne, fiam, ha a török ereje elenyész egykoron,
jön majd másik, őskelet rögéből ébredő, új barbár hordahad. Ez a
világ sorsa, s mi itt rekedtünk, a Nyugat kapujában. Védelmezni kell



rendületlen hitünket s a keresztény nemzeteket, kik befogadtak
minket.
– Nem, nem fogadtak be, uram, ha meg nem sértelek... – jegyezte
meg mosolyogva Dénes. – Eszükbe se jutott; elpusztítni akartak
minket, mint egyikét ama keleti hordahadaknak. Nem fogadtak be,
hát elvettük erővel, mi a miénk. Ez a hon fegyverrel lett magyar.
Fegyver, s erő nélkül por lennénk már, s hamu, mint a széthúzó
hunok s avarok minden nemzetsége.
Oláh Miklós arcán most először kelletlen kifejezés suhant át.
– Ne vidd túlzásba az oktalan érvelést, édes fiam! Még azt
találnám hinni, gondolataid kereke nem a mi malmunk ritmusára őrli
az eszméket.
– Csak próbálok éles érvekre éles érveket találni, uram...
A kancellár gyanakodva hátradőlt székében, majd boroskupája
után nyúlt, s nagyot kortyolt a gyöngyöző kamonciból.
– Jól van... De kérlek, többet félbe ne szakíts, mert így nem jutok
mondandóm végére soha...
– Bocsánat, uram!
– No hát... Derék... Nyugat és Kelet... Ott tartottam épp... S hogy
mink, magyarok, a keresztény eszményben egyesült Európa hű fiai
vagyunk. De egyedül kevesek... Feltartóztatni Szulejmán rettentő
seregit? Hogyan? Mivel? Nyugat segítsége és bölcs iránymutatása
nélkül nincsen rá esély...
– Ezt éppen te mondod, uram? Kinek vérében Hunyadi vére
csörgedez?
Oláh Miklós arcán most már sötét felhőként vonult keresztül a
kelletlen bosszúság.
– Én, éppen én, fiam. Mert semmi sem fekete, s fehér. Nagyanyám
Hunyadi-lány volt, igaz, de nagyapám, Manzilla herceg, a Basarab
dinasztia fia. Őt éppen nagyanyám fivére, ama nagynak tartott
Hunyadi János húzatta karóba. Csinos családi örökség, nem igaz? De
lássad, érvedet nem söpröm le erővel én. Említed a nagy Hunyadit. Ő
vakmerőn s melldöngető önbizalommal ugrott neki az oszmánnak



újra meg újra, igaz?
– Igaz, uram. Ő nem mástól várt segélyhadakat, a magyar rögöt
magyar fegyverrel próbálta meg védeni.
– Az ostoba... Hát nem érted, fiam? Tán nem tudsz róla, hogy a
nagy Hunyadi vereséget vereségre halmozott? Várna, s mi még
rosszabb volt annál: Rigómező sötét árnyai csaknem sírba taszították
ezt a sokat gyötört magyar hazát...
– Hallottam róla, uram...
– No, ha hallottál csakugyan... Mi értelme volt? Nyugat nélkül
semmik vagyunk. Mátyás urunk halálakor a magyar birodalom
területe ötöde volt az oszmánnak. Tudós elmék szerint négyszer annyi
embere s harcosa volt a szultánnak, mint a magyar királynak.
Vagyona, jövedelme tizenkétszerese a miénknek... Ugye nem
gondolod, kedves gyermekem, hogy ilyen hatalmas ellenséggel mink
megverekszünk magunk?
Dénes bűnbánó kifejezést mímelve lehorgasztotta fejét.
– Ez így igaz, uram. Magam is így gondolom... Szegény Hunyadi
János élete is éppen erről tanúskodik. Hiába a vitézség, hiába a szent
akarat... A Nyugat segítsége nélkül kevesek vagyunk a súlyos keleti
fellegek eloszlatásához. De uram... Hisz másik neves rokonod, Mátyás
király urunk éppen ezt látta be! Mert úgy igaz, a Nyugat segített
nekünk? Alig... Mátyás fegyverrel szedte be a Nyugat adóját, s tette
büszkesége ékkövévé dicső fekete seregünk!
A kancellár úr elborzadt ennek hallatán.
– Hogy erővel, durvasággal vegyük el Nyugattól a segítő aranyat s
erőt? Mily barbár gondolat! Amit Mátyás tett, az elborzasztó, vad,
hitvány cselekedet! Hisz, ha így teszünk, akkor különbek leszünk a
többi keleti hordahadtól bármiben? Ugye, nem? Mi keresztény nemzet
vagyunk, s nem mardossuk keresztény szomszédaink torkát. Nem
zsaroljuk jótevőinket soha. Meggyőzés, érvek, s megint érvek és
érvek, fiam... Mátyás úr önző zsarnok volt, eszelős bolond,
felfuvalkodott, gyarló ember, ki császári trón után vágyott csupán... S
mire ment vele, mondd, a fekete sereggel? Mily dicstelen ért véget



történetük...
– De uram, ő nemzeti király volt, erőskezű király... Ezt várják
most sokan Szapolyaitól...
Oláh Miklós hangosan felkacagott ennek hallatán.
– Ezt, bizony... De lehet-e egy lapon említeni Katalin vajdát a
zsarnok Hunyadival? Ugye, nem? Ezért fog csalatkozni a sok hang
magyar... Régi dicsőségre vágynak? Hunyadi fényes uralkodása után
áhítoznak megint? Visszasírják őt, igaz? Ezek? Kik akkor gyűlölték,
szidták, átkozták Mátyás királyt? Ezek? Kik ellene tűzzel-vassal
lázadtak, mert veszélyben látták ősi, szent kiváltságaik? Most bezzeg
így Mátyás király, meg úgy Mátyás király! Most bezzeg jöjj vissza,
Mátyás király! Most bezzeg meghalt az igazság, mert meghalt Mátyás
király! Ostoba vakok! Csak a Nyugat! Csak Európa lehet biztos
bástyánk a vad viharban, fiam!
– Vagyis a Habsburgok... – nyögte ki Dénes, és égette torkát a szó.
– A Habsburgok, igen... Miként mondtad az imént? Hogy az
országok s a birodalmak házassági ajándékok lennének? Ócska
hozomány? Azok bizony... De mennyivel többet ér okosan házasodni,
mint melldöngetve háborúzni, s elvérezni hasztalan...
Dénes ezt nem értette egészen, szeme elkerekedett a
csudálkozástól.
– Házasodni? A vitézség helyett?
A kancellár úr feltápászkodott az íróasztal egyik fiókjából
összegöngyölt földabroszt vett elő, s kiterítette az asztalon.
– Nézzed, fiam! Tudod, mi ez?
Dénes nézte a színes rajzolatot, a cikcakkos földszegélyeket, a kék
tengereket, a kanyargó folyókat és a gyönyörű, kalligrafikus betűket,
melyek latinul sorolták megannyi város, ország, tartomány nevét.
– Földabrosz, uram.
– De minek a földabrosza? Mit ábrázol?
– Nem tudom.
– Ez Európa, fiam.
Dénes a száját tátotta.



– Európa? S hol van benne hazánk?
Oláh Miklós készséggel mutatta azt is.
– Lássad! Ez Magyarhon, itt, a Kárpátok ölelte föld. Ez az Adria, s
ez a Fekete-tenger, itt. Ez a mi birodalmunk, itt vannak határai.
– Ilyen kicsi? – bámult döbbenten Dénes. – Ekkora az egész?
– Hát éppen ez az... Érted már, kölyök? Kicsik vagyunk...
Jelentéktelenek... S látod itt, ezt a hatalmas, sárga foltot? Ezt az
Ázsiára, Afrikára és Európára rátelepedő irdatlan árnyékot? Ez az
Oszmán Birodalom, fiam! Ez ellen kellene felvenni a harcot...
Nékünk, e kis államocskának... Eme apró, sokat szenvedett hazának.
– De uram...
– Azt kértem, ne szólj közbe most! Figyelj! Paraszti elme is
megértheti, hogy ez a hatalmas, sárga szörnyeteg csak nagy
birodalom erőivel megállítható. S most nézzed, amit mutatok neked!
Ezt a zölddel színezett sok földet itt. Ez a Habsburg Birodalom. Az
összes német tartományok, melyek császára V. Károly. Spanyolország,
s a Granadai Királyság, melyeknek feje ugyanő. Csehország, Ausztria
minden tartományai. Burgundia, Brabant, Luxemburg, a teljes
Németalföld, Flandria, Szardínia szigete, Szicília, a Nápolyi Királyság,
s a nékünk elképzelhetetlen messzeségben, túl a tengeren a mesés
Indiák minden földje, aranya, ezüstje... Gyarmatok Afrikában, s
messze, túl ezer tengeren. Hajóhadak, zsoldosok százezrei, hadak
megszámlálhatatlan sokasága.
– Ez mind? Ez az összes, mi itt zölden színezett, az mind a
Habsburgok tartománya?
– Az összes nem fért rá, ez csak Európa, fiam. Tudod, hogy hízott
ilyen hatalmasra ez a birodalom? No, most figyelj! A Habsburgok tán
nem oly vitézek, mint mink, magyarok voltunk világéletünkben, de
házasodni azt nagyon tudnak. Ismered a mondást? Bella gerant alii,
Tu, felix Austria, nube!
Dénes elgondolkodva bámult maga elé.
– Sosem hallottam, bevallom.
– Azt jelenti: Mások háborúznak, Te csak házasodj, boldog Ausztria!



Mert tudod, fiacskám, Frigyes császár ügyesen nősült, bizonyos
értelemben ügyesebben, mint a mi Mátyás királyunk. Míg Mátyás a
kiállhatatlan, és a pereputtyával egyetemben egy vagyonba kerülő
Aragóniai Beatrixot hozta haza Budára, addig Habsburg Frigyes a
portugál király lányát, Eleonórát vette feleségül. Eleonóra nem csak
szerény volt és kedves, de a kezével együtt járó mesés hozományon
Frigyes kiválthatta felhalmozódott adósságait. És a fiának, Miksának
még pompásabb házasságot szerzett: Merész Fülöp burgundiai herceg
lányát, Máriát. A Habsburgok ezzel a násszal Nyugat-Európa
leggazdagabb, legfejlettebb tartományát, Burgundiát kebelezték be,
melyhez már akkor hozzátartozott az egész Németalföld. A franciák
évszázadokig háborúztak Burgundia birtoklásáért, a Habsburgok egy
kézfogóval megszerezték maguknak. S ez még semmi! Ez a jól nősülő
Miksa a fiának, Szép Fülöpnek még különb mátkát szerzett, még
hatalmasabb hozományt hozó asszonykát: Aragóniai Ferdinánd és
Kasztíliai Izabella leányát, Johannát. Igaz, ez a Johanna kicsit őrült
volt, de kit érdekelt ez az elhanyagolható apróság, mikor a kezével
egy egész világbirodalom járt Szicíliával, a Nápolyi Királysággal,
valamennyi spanyol tengerentúli gyarmattal, mesés arany- és
ezüstbányákkal s rabszolgák tízezreivel.
– No hát, Dénes fiam, így örökölte meg a Habsburgok következő
nemzedéke, V. Károly őfelsége, az öccse, Ferdinánd őfelsége, s a
húguk, Mária, a mi özvegy királynénk a fél világkerekséget. Ehhez a
hatalmas hozományhoz csatolódott nemrég a cseh korona, és
tegnaptól immár hivatalosan is a Magyar Királyság. S nem is
akármiképp... A magyar urak ragaszkodtak ahhoz, hogy ne az
érvényes házassági szerződések képezzék a jogalapot Ferdinánd úr
megválasztásához, hanem a magyar rendek szabad akarata. Az ősi
szokások szerint. Mert tudod, Dénes fiam, a magyar úr akkor is
önérzetes, ha nincsen más választása, csak egy. Akkor is szabad
választásról papol és ősi jogaira hivatkozik... Eh, édesmindegy... No,
hát látod-e már? Ha most képzeletben zöldre színezed ezt az aprócska
cseh földet, meg a mink Magyarhonját, láthatod, hogy így még



hatalmasabb birodalommá egészül ez a Habsburgok empíriuma. Ez a
birodalom már szembeszegülhet a szultánnal. Ez a birodalom már tán
csak elég erős hozzá, hogy feltartóztassa a muszlim veszedelmet
egyszer s mindenkorra, mi több, alkalmas arra, hogy békét s rendet
teremtsen végleg Európában. Mi versenghet ezzel, mondd? Ki tud
ekkora erőt összpontosítani, ugyan? Mert ha emellé a hatalmas
birodalom mellé odailleszted Szapolyai szánalmas királyságát, amit
nemzeti királyságnak csúfolnak, mintha az bármivel is több lenne a
többi királyságnál, s mely saját birtokaikon kívül másra ki nem terjed,
nincsenek tartományai, nincsen háttere, nincsenek valódi erőforrásai,
csak hőzöngői meg melldöngető magyarjai, hát eldöntheted, vajon
melyik hatalomnak van esélye megvívni a nemzetre váró hatalmas
küzdelmet a törökkel. Melyik olyan erős, hogy győztesként kerekedjen
ki ebből a hatalmas, világfelforgató háborúból?
Dénes elmosolyodott.
– Köszönöm, uram... Olyan érveket soroltál most nékem,
melyeknek bizton hasznát veszem ezekben a heves vitákban. Magam
is így gondolom mindezt, ahogy elmondtad nékem, ez az én hitem is,
különben itt sem lennék.
S közben Dénes magában arra gondolt, lehet, hogy csakugyan
hatalmassá hízott a házasságok révén ez a zöldre színezett birodalom,
de vajh mit számít ennek a világméretű, zöld birodalomnak a
cseppnyi Magyarország, amit épp most dúltak szét a törökök? Hisz
erről beszéltek a magyar urak tegnap, zsörtölődve. Hogy mennyivel
fontosabb V. Károly császári őfelségének Lombardia s a pápai állam
megregulázása... Mennyivel fontosabb most néki a Ferenc francia
király ellen viselt háborúja. Hogy mennyivel fontosabb Ferdinánd
őfelségének a cseh korona biztosítása, von Frundsberg
zsoldosseregének felszerelése, melyet Itáliára szabadíthatnak. A
Habsburg landsknechtek mostan épp a keresztény világ fejét, a pápa
őszentségét fenyegetik, nem a keresztény világ ellenségeit, nem a
muszlimokat...
De ezen gondolatait éppúgy megtartotta magának, mint ahogy azt



is, hogy ebben a hatalmas, zöldre színezett birodalomban, ahol
valójában sohasem nyugszik le a nap, a kicsiny Magyarország vajh
nem lesz-e különb, mint ama melléktartományok szánalmas sora,
melyek a magyar állam testét védelmezendő évtizedeken, századokon
át tartóztatták fel kelet és dél felől a különböző hódítók csapásait...
Pajzs leszünk hamarosan, a Nyugatot védelmező pajzs, s véres, kietlen
hadszíntér...
Hunyadi János és Mátyás király urunk mindig azt hangoztatták,
hogy inkább folyjék a háborúskodás az ellenség területén, semmint a
megszentelt magyar földön. Hát most majd a megszentelt magyar
földön ömlik a vér, lángolnak a falvak, városok tán évtizedekig,
évszázadokig, hogy így védelmezzék szegény ágrólszakadt magyarok
azt a házasságokkal hatalmasra hizlalt, s a földabroszon oly szép
zöldre festett birodalmat, az örökös tartományok nyugalmát, hogy a
művelt Nyugat onnantól békésen háborúzgathasson a hatalomért,
kereskedhessen a vagyonért, s eltiporhasson, kipusztíthasson távoli,
tengeren túli népeket, mert ennek a hatalmas, zöldre pingált
birodalomnak újabb és újabb területek kellenek, arany kell és ezüst
kell, amit vérrel és verejtékkel fog megszerezni: a meghódított népek
vérével és verejtékével.
A magyar vére s verejtéke meg majd hullik, hogy feltartóztassa
távoli rokonait, a törököket, akiket egy világ választ már el tőlük: a
vallás. Atilla unokái másképp imádják az örökkévaló Istent, s ezért
egymást fogják pusztítani, hogy a művelt Nyugat hatalmasra hízott,
zöldre, pirosra, kékre festett birodalmakban tovább hízhasson.
Dénes nagyot nyelt, s mosolyogni próbált.
A kancellár úr visszamosolygott rá.
– Hát ezért harcolunk, fiam. Igaz magyarok vagyunk, ellentétben
Szapolyai melldöngető hang-magyarjaival. Mink valóban a haza üdvét
tekintjük, s ennek megfelelően igyekezünk biztos kezekbe juttatni
annak kormányzását. Mert látod, magyar kezekben nem jó helyen
van. Kicsik vagyunk és esendők. A Nyugathoz tartozunk, s nálunk
bölcsebb, erősebb népek kezébe kell helyeznünk a haza sorsát.



És Dénes kitartóan mosolygott, még bólogatott is hozzá, és
igyekezett rajongó pillantásokat vetni a kancellár úrra, hadd lássa,
mennyire egyetért vele.
– S ezzel, fiam... Hatalmas távlatok nyílnak meg előttünk. Kitárul
az addig szűk, dohos nemzeti világ, s Európa a szemünk láttára válik
egyetlen hatalmas országgá. A Habsburgok egyesítenek minket, hisz a
keresztény hit erre már nem alkalmas. Izgalmas lehetőségek állnak
majd minden magyar előtt, hogy ott boldoguljon, ahol tehetsége s
tudása alapján a legjobban boldogulhat. Nékem, példának okáért,
Dénes fiam, királynénk megígérte, hogy magával visz Burgundiába
vagy a Németalföldre. Ott dolgozhatom, mint bármely nyugati
testvérünk, a franciák, hollandok, németek... Csodálatos távlatok
ezek, igaz?
Dénes megint nagyot nyelt.
– Csodálatosak csakugyan, kancellár uram. Legfeljebb azt
vethetem ellene, hogy mi lesz szegény hazánkkal, ha ilyen ragyogó
elmék, mint kegyelmed, idegen országokba viszik tudásukat,
szorgalmatosságukat? Hisz a hazának volna leginkább szüksége
ezekre a becses tálentumokra.
Oláh Miklós, Hunyadi János húgának unokája elnézően legyintett,
hisz a fiú megjegyzésében kizárólag a hízelgő felszínre figyelt fel.
– Kicsinyes szempontok ezek, fiam. Majd idejőnek Spanyolhon,
Lombardia, Brabant, Burgundia, Granada, Karintia eszes, fiatal ifjai,
és majd ők felvirágoztatják a sok magyar hivatalt, posztot, álláshelyet.
A német landsknecht jobb katona, mint a magyar. A spanyol tercios
zsoldos is jobb katona. A német jobb hivatalnok, mint a naplopó
magyar. Az olasz jobb pap. Ez lesz a boldog Európa, édes fiam... A
Habsburgok Európája, ahol legfeljebb csak az olyan forrófejű vallási
háborodottak okozhatnak majd némi felfordulást, mint eme Luther
Márton, aki a hozzá hasonló örök elégedetlenkedők példájára mindig,
mindenben a rosszat, a hasztalan reformálandót látja. De ezekkel a
csip-csup ügyekkel könnyedén megbirkózunk majd!
– Ebben én is bizonyos vagyok. Tehát, az első lecke, kancellár úr,



amit kaptam: inkább házasodjon a bölcs uralkodó, s ne háborúzzon.
– Pontosan, fiam! Vésd ezt jól az eszedbe!
– Köszönöm, uram. Megjegyzem.
– Akkor most vedd a tollat, a pergament... Levelet diktálok. Hadd
lássam, milyen gyorsan írsz.
– Máris, kancellár úr. Máris... Közben kérdezhetek még?
Oláh Miklós arcán halovánnyá vékonyodott bosszúságfelhő suhant
át.
– Persze, fiam. Úgy hiszem, a bölcsesség útjára léptél, s bízom
benne, nem teszel fel újabb ostoba kérdést. Csak olyat, ami előrevisz
mindannyiunkat.
– Hogyne. Azt szeretném kérdezni, kancellár úr, hogy ha
házasodni jobb, mint háborúzni, akkor ugyan miért oly megvetendő
Szapolyai úr házassági ajánlata özvegy királynénk számára?
Oláh Miklós úgy nézett Dénesre, mintha ebben a szent
minutumban győződött volna meg elmeháborodottságáról.
Pedig Dénes továbbra is kitartóan, elnézéskérőn mosolygott.
– Mára már ne kérdezz többet, fiam, rendben?
5.
Kimerítő órák következtek, Dénes hét levelet körmölt gyors
egymásutánban. Az első hármat magyarul diktálta a kancellár úr,
aztán kedvet kapott a kísérletezéshez mégis, s a negyediket latinul
mondta tollba, az ötödiknél megpróbálta németül, de ebben a fiú
kudarcot vallott. Az utolsó két levelet oláhul és rácul mondta tollba
Oláh Miklós; Dénes össze is szedte minden tudását, és összetákolta
mindkét szöveget, persze tele hibákkal, félrehallásokkal, elírásokkal,
de végső soron mindkét levél olvasható és érthető volt.
A kancellár úr elégedettnek tűnt a munka végeztével. Úgy vélte,
kezdetnek ez megteszi. A nap hátramaradó részében egy
paksamétányi oklevelet és diplomáciai iratot tett Dénes elé azzal az



utasítással, hogy olvasgassa azokat figyelemmel, s jegyzetelje ki
magának azokat a kifejezéseket, melyek gyakorta előfordulnak a
szövegekben.
Dénes addig bogarászta a gyöngyöző sorokat, amíg bele nem
fájdult a szeme. Arra eszmélt, hogy odakünn már sötétedik, a
Pozsonyra telepedő alkony olvashatatlanná tette a pergameneket.
Szerény, s nem különösebben ízletes vacsora után a kancellár úr
engedélyezte Dénes számára, hogy nyugovóra térjen kamrájában. Az
ajtó, mely új urának hálószobájától elválasztotta – mint szinte mindig
– most is nyitva maradt résnyire, így a fiú jól hallhatta, hogy Oláh
Miklós halkan imádkozik az ablak előtti mélyedésben. A kamrában
sötét volt, az ajtórésen át aranyfényű gyertyaderengés hatolt be
valamelyest.
Dénes levetkőzött. Új, kényelmes öltözetét gondosan
összehajtogatta, aztán vacogva elnyúlt ágyán. Fejében álmosan
kergetőztek a cirádás mondatok, visszhangoztak a latin
szószerkezetek és az esetlenül előkotort oláh kifejezések. Ennek
ellenére hamarosan elszundított.
Valamikor éjfél előtt riadt. Fagysebes lába sajgott, s keze görcsös
görbületbe rándult a kimerítő körmöléstől. Vizelnie kellett. Ágya alatt
egy kopott éjjeliedényt talált, abba eresztette hólyagja tartalmát, de
mivel ablak nem volt, amin kiönthette volna, s kivinni nem merte,
kénytelen-kelletlen az ágy alá dugta vissza a bűzlő löttyöt.
Ekkor figyelt fel a neszekre. A kancellár úr szobájában női hang
kuncogott igen szemérmetlenül. A kancellár úr dörmögött valamit
válaszképpen, nagy komolyan, számonkérőn, mire a nő kacéran
nevetett, hangja csilingelt az éjszakában.
Dénes izgatottan felült az ágyban.
Angelica incselkedett a kancellár úrral; szinte dürrögött,
dorombolt, csengő-bongó hangjával cirógatta a férfit. Aztán a hangok
még félreérthetetlenebbek lettek: a hatalmas, baldachinos ágy ijesztőn
nyikorgott, recsegett, miközben a kancellár úr ütemes, noha kissé
monoton zihálása kísérte Angelica pajkos nyögdécselését.



Dénes fejében egy pillanatra megfordult, hogy az ajtóhoz
lopakodik és beles a hálószobába, de még a gondolatba is belepirult.
Kelletlenül vette viszont tudomásul, hogy férfiassága kétségbeesetten
ágaskodni kezd a hangok hallatán. Megpróbált nem odafigyelni,
tétova kísérletet tett arra, hogy egy különösen bonyolult latin
mondatszerkezetet idézzen elméjébe, de a különlegesen bonyolult
latin mondatszerkezet rögvest elpárolgott fejéből, s átadta helyét a
mezítelen, ringó csípőjű, dús keblű szolgálólány éteri képének.
Dénes fújt egyet, és dühösen a fal felé fordult, fejére húzta a
szalmaszagú dunyhát.
Hiába.
Férfiassága eszeveszetten ágaskodott, majd átdöfte az ágyneműt.
Lelki szemei előtt ekkor akaratlanul bátmonostori szeretőjének képe
jelent meg, s szinte a bőrén érezte annak a ruganyos testű leánynak a
buja érintését, forró leheletét és kebleinek simogató ruganyosságát.
A pokolba...
Valahol odalenn, a pozsonyi utcán két részeg landsknecht
óbégatott.
Görg von Frundsberg führt uns an
Tra lalla la, lalla la
Der die Schlacht gewann
Lërman von Pavia.23
A fiú vére sebesen áramlott ereiben, s úgy sejtette, felajzott érzékei az
éjszaka hátralevő részében már biztosan nem hagyják nyugodni.
Odabenn, a kancellár úr hálószobájában lassan elcsendesültek a dévaj
zsivajok, egy hörgésbe fúló nyögés, kissé tán csalódott női kacarászás,
s a baldachinos ágy nyöszörgése egyszeriben abbamaradt.
Csönd lett, az utcán a két német landsknecht danolászva távolodott
a keleti kapu irányába, már csak lándzsáik ütemes csattogását lehetett
hallani a kockaköveken.
Dénest lassan mégis csaknem elnyomta az álom. Nem aludt



mélyen, így abban a pillanatban felébredt, amikor a hűvös kéz a hátát
kezdte simogatni.
A fiú összerezzent.
– Mi a...
Angelica állt az ágy szélénél, kezében mécsessel, ajkán gúnyos,
korholó mosollyal.
– Neked teljesen elment az eszed?
– Tessék?
– Azt kérdeztem, neked teljesen elment-e az eszed. Ahogy ma
viselkedtél a kancellár úr jelenlétében, annyi erővel akár a
homlokodra is írhattad volna, hogy Szapolyai híve vagy...
Dénes levegőt venni is elfelejtett meglepetésében. Csillapíthatatlan
merevedésével küszködve púpozta magára takaróját, úgy pislogott
felfelé a szőke leányzóra, kinek keblei csaknem kibomlottak
széjjelkötött hálóköntöséből.
– Mit akarsz tőlem?
– Jobb lenne, ha nem okoskodnál annyit! Különben a kancellár úr
kipenderít innét, mielőtt annyit mondhatnál: habakukk!
– Csak érveket próbáltam...
– A te dolgod az, hogy megírd a leveleit, és figyelj, fülelj! Nem
feladatod érvelni János király érdekében, megértetted? Ó, jól látok?
De hiszen nem is olyan kicsi a farkad...
Dénes zavartan lepillantott: ágaskodó férfiassága immár
követelőzve, félreérthetetlenül dúrta fel a takaró redőit.
A lány a szája elé tett kézzel nevetett, s ez a mozdulat
emlékeztetett ugyan az eddig látott Angelicára, de mégis, valahogy
egészen máshogy. A buta, suta szolgálólány helyett egy éles szemű,
kissé tán fölényes hangú nő állott előtte, aki nem átallotta
számonkérni viselkedése miatt.
– Most mit csodálkozol? – Angelica tétován megsimította a
kidudorodó dunyhát. – Azt kell mondanom, hogy ez már döfi!
– Döfi?
A lány rámosolygott, hátrapillantott a válla fölött résnyire nyílt



ajtóra, mézszőke haja fénylőn rebbent.
– Ne szégyenlősködj már, te istenadta! Mutasd csak ezt a derék
lándzsát!
Dénes nem tiltakozott, hagyta, hogy Angelica félrehúzza testétől a
takarót. „Lándzsája” rezegve meredt a levegőbe.
– El sem hiszed, mennyire vágyom már egy igazi férfira! Hónapok
óta csak a főesperes úr kegyelmességére fanyalodok... Kegyelmessége
pedig lelkes a maga módján, de – lekicsinylőn legyintett – azon a
téren említésre sem méltó!
– De én...
– Tudom, tudom! – legyintett Angelica. – Szerzetes vagy. Na és?
Azzal a lendülettel simogatni kezdte a fiú férfiasságát, és Dénes
szeme előtt vörös karikák kezdtek táncolni a mécsesfényű
félhomályban.
– De én... Uramisten, a kancellár úr felébred... S ha felébred...
– Nem ébred fel. Altatót keverek az italába minden este. Akár
mellette is csinálhatjuk az ágyában, ha ahhoz szottyanna kedved...
– Istenem, dehogy! – Dénes érezte, hogy utolsó, kétségbeesett
kísérletre sem marad ereje, hogy tiltakozzék. Angelica megsejtette,
hogy nyert ügye van, s hirtelen bűnbánó képet vágott, ujjával
végigsimította duzzadt ajkait.
– Ó, csak nem valami rosszat csináltam már megint? Hagyjam tán
abba?
Dénes magában szitkozódott, aztán azt tette, amit tennie kellett:
maga mellé rántotta ezt a kemény húsú, pajkos teremtést, és
férfiösztöneinek engedelmeskedve a lányba hatolt. Nem tartott sokáig
a móka, mert hamar elélvezett. Ám mivel fiatal volt, fagyott lábujjai
és meggyötört teste sem hátráltatták abban, hogy pillanatnyi szünet
nélkül tovább szeretkezzen, Angelica legnagyobb örömére és
megelégedésére.
Jóval később, amikor a lány dorombolva a karjába simult, Dénes a
résnyire nyílt ajtót bámulta.
– Deér-Sólyom István úr üdvözletét küldi! – jegyezte meg ekkor



Angelica.
Na, már csak ez kellett; a fiú nagyot nyelt meglepetésében.
– Ismered őt?
– Mindenkit ismerek az udvarból. Mármint úgy értem a régi
udvarból. Meg ebből a mostaniból is.
– Mikor beszéltél vele?
– István úrral?
– Véle.
– Rég. De most levelet küldött. Szerémi káplán úr utasításai mellé
volt helyezve a levél.
Dénes elgondolkodva simogatta a lány dús haját, s reménykedve
kérdezte meg:
– Nékem üzent-e valamit?
– Néked vagy hat pergament küldött. Feljegyzéseket, poros
iratokat valami réges-régi csatáról.
Dénes legszívesebben felujjongott volna örömében.
– Itt van? Itt van nálad?
Angelica szemérmetlen pillantást vetett saját telt testére, s a hatás
kedvéért még tétován keresgélni kezdett keblei hajlatában s
szeméremszőrzete bozótjában.
– Várj csak, itt kell valahol lennie...
– Jól van, jól van! Csak kérdeztem.
– Megkapod, nem is oly soká. De most...
A lány egyszeriben felpattant, ruganyos mellei szédítőn
hullámoztak a mécses fényében, s nyújtózkodva megállt az ágy
mellett.
– Eleget üzekedtünk, Dénes. Szedd össze magad, megkaptad, amit
akartál, most gyere! Munkára fel!
– Munkára? Éjnek évadján?
– Sok feladat vár rád, ne feledd! Végy fel valamit, ha fázol, és
gyere velem! Na, gyere már!
Dénes magára kapkodta gönceit, de még így is vacogva követte a
lányt a kancellár úr hálószobájába. Oláh Miklós az ágyában hevert.



Ébreszthetetlenül aludt, s hozzá diszkréten horkolt. Angelica
odalépett hozzá, tenyerét a szája elé tette, aztán elégedetten bólintott.
– Akár egy csecsemő. Különben szeretem, alapvetően jó ember,
csak fafejű. És neki valóban kicsi a szerszáma...
Dénes elpirult a sötétben.
– Nem veszik észre, hogy itt vagyunk?
– Ki venné észre? – A lány anyaszült meztelenül suhant a
kőpadlón az íróasztalig. – Kérlek, tartsd ide a mécsest!
A fiú engedelmeskedett.
– Mit keresünk?
– A császár levelét. Néhány hete írta a magyar rendeknek, és a ma
érkezett levél szerint a káplán úr tudni szeretné, mit ígért nékik.
Gondolom, fűt-fát...
– Ugye, tudod, hogy ha elkapnak, nyomban felkoncolnak... – a fiú
reszketett, s nem csak a hideg miatt.
Angelica értetlenkedve fordította feléje csinoska arcát.
– Félsz?
– Én... nem félek... Csak...
– Dénes... – a lány hangja most ellágyult, s szinte anyáskodó
szeretet csendült ki belőle. – Nékünk itt fontos feladatunk van...
Őfelsége, a mi igaz királyunk megbízásából... Mi nem félhetünk...
A fiú komoran bólintott.
– No, akkor tartsd azt a mécsest!
Angelica lázasan kutatott, kotorászott a kancellár úr gondosan
összetekert s átkötött pergamentekercsei között, némelyiket
kibontotta, beleolvasott, aztán bosszúsan újra összetekerte,
visszakötögette őket.
– Itt kell lennie valahol...
Dénes aggodalmasan az ágyban horkoló Oláh Miklósra sandított,
aztán a lányt bámulta, amint pucéron, dús kebleit a bútor éles
sarkának nyomva, tomporát kitolva pipiskedett, miközben belemerült
egészen a keresésbe. A fiú röstelkedve állapította meg magában, hogy
újra megkívánta Angelinát.



– Eszedbe se jusson! – mondta a lány, mintha a gondolataiban
olvasott volna. – Most nem! De megígérem, ha végeztél, és nincs még
talpon az egész ház, összebújhatunk még egyszer, te meg én...
Dénes nagyot nyelt.
Őfelsége, V. Károly császár levele hamarosan előkerült a
pergamentekercsek közül, ott fityegett rajta a fél világ urának viaszos
pecsétje. A lány hunyorogva olvasni kezdte a pergamen tetején ékes,
szabványos betűkből rótt titulusokat:
– Mi, V. Károly, Isten kegyelméből a rómaiak császára, anyánk,
Johanna és Károly, Isten kegyelméből Kasztília, Aragónia, a két
Szicília, Jeruzsálem, Magyarország, Dalmácia, Horvátország, León,
Navarra, Granada, Toledo, Valencia, Galícia, Mallorca, Sevilla,
Szardínia, Córdoba, Korzika, Murcia, Algarve, Gibraltár, a Kanári
szigetek és az Indiák és a Tenger-Óceán szárazföldjeinek és
szigeteinek királya, Ausztria főhercege, Burgundia, Brabant hercege,
Barcelona, Flandria, Tirol grófja, Vizcaya, Molina ura, Athén és
Neopatria hercege, Rousillon és Katalónia grófja, La Mancha és Gent
márkija...
Dénes a földabroszon ábrázolt, hatalmasra hízott, zöldre festett
birodalomra gondolt. „Soha nem nyugszik le ebben a birodalomban a
nap... Tegnaptól fogva szegény Magyarország is ebbe a zöld, s örökkön
éhes, terjeszkedő szörnyeteg gyomrába habzsoltatott be...”
– Őfelsége címei közé illesztette a magyar királyi címet? Hisz az
öccsét, Ferdinándot választották az urak tegnap királynak...
Angelica édesen mosolygott.
– Ezek csak címek... Nincsen jelentőségük... A lényeg abban van,
mit írt a császár a koncleső magyar uraknak...
– Akkor ezt a levelet kerestük?
– Ezt bizony. Most pedig, édes, kemény lándzsájú lovagom, leülsz
ide, ni, és lemásolod nekem ezt a levelet az első betűtől az utolsóig...
– Most? – szűkölt aggodalmasan Dénes, és a halkan hortyogó
kancellár úrra sandított.
– Most. Ha időben végzel, tudod, mi jár jutalomként, igaz?



Dénes tudta. Engedelmesen lehuppant a székre, közelebb húzta a
mécsest, és kinyitotta a tintatartót.
Aztán silabizálni kezdte a levelet.
„Je ne faiz nulle doubte, quant a ce que depend desd. royaulmes
d’Hongrie...”
– De hát ebből egy szót sem értek...
– Mert franciául írták. Károly és Ferdinánd ezen a nyelven értik
meg a legjobban egymást. Ne törődj vele, csak másold le!
– És te?
Angelica ásítva nyújtózkodott, aztán gazellaléptekkel a kancellár
úr ágyához szökellt, és kéjesen elnyújtózott az igazak álmát alvó Oláh
Miklós mellett.
– Addig én pihenek kicsit...
És úgy is tett. Pillanatok alatt elaludt, s álmában még át is ölelte a
kábán hortyogó kancellár urat. Dénes némi bűntudattal vegyes
féltékenységgel nézte őket, de aztán jobbnak látta gyorsan munkához
látni.
Rótta a szavakat, rótta rendületlenül, nem törődött a külalakkal,
gépiesen silabizálta a francia kifejezéseket, és próbálta pontosan
átmásolni őket. A levél hosszú volt, ennek ellenére mire végzett,
odakünn még mindig sűrű, ködgomolyos éjszaka honolt Pozsony
utcáin.
A fiú elgémberedett tagokkal támolygott az ágyhoz, s költögetni
kezdte Angelicát.
– Készen vagyok! Készen vagyok...
A lány álomittasan mormogott valamit, szája szegletéből állára, s
tokás nyakára csorgott a nyála.
– Ébredj már! Készen vagyok!
A következő pillanatban Oláh Miklós kancellár úr kinyitotta
szemét, s egyenest Dénesre bámult.
A fiú ereiben megfagyott a vér. Egyszeriben azt sem tudta, mihez
kapjon, csak állt ott Angelica fölé görnyedve és keze tétován a lány
csípőjéhez ért.



– Azt mondják, én voltam – mondta túlvilági hangon a kancellár
úr. – De nem én voltam...
Azzal lehunyta szemét, és aludt tovább.
Dénes meg sem mert mozdulni. Ugyanabban a testhelyzetben állt
ott még hosszú pillanatokig, s nem tudta mire vélni az egészet. Aztán
lassan, ahogy a félelem eresztett jeges szorításából, tudatosult benne,
hogy a főesperes úr nyilvánvalóan álmában beszélt, s noha reá nézett,
valójában álmában valahová nagyon messzire tekintett, tán egy másik
korba, tán egy másik világba.
Amikor Angelica nagyot nyújtózva felült, s kábán rábámult, Dénes
idegesen megrázta a vállát.
– Gyere már!
– Megvirradt?
– Még nem...
– A levél? Készen vagy vele?
Dénes az asztalkán nyugvó pergamenre mutatott.
– Ügyes vagy! – mosolygott Angelica, és megcirógatta a fiú arcát.
– Most kéred a jutalmadat?
Dénesnek éppenséggel nem sok érkezése volt az ölelkezéshez,
szíve a kelleténél jóval hevesebben dobogott, de mint kiderült, a
kérdés költői volt, hisz Angelica ellentmondást nem tűrve, nemes
egyszerűséggel magára rántotta őt, ruhástul.
– Nem... Jaj, ne itt!
– Hallgass már! Nincs sok időnk!
A lány gyakorlott mozdulatokkal kikutatta férfiasságát nadrágja
redői közt, s kiszabadította onnét, majd könnyeden magába húzta a
fiút.
Dénes szíve a torkában dobogott, mivel épp csak behatolt
Angelicába, a kancellár úr motyogva oldalt fordult és átölelte a lányt,
dús keblére helyezve aranygyűrűs kezét.
– Csináld már! – kuncogott Angelica. – A végén még csakugyan
felébred!
Dénes engedelmeskedett, s magában szégyenkezve kellett



megállapítania, hogy igen gyorsan levetkőzte zavarát, s a testi vágy
egyszeriben lobogó lánggal emésztette fel szemérme utolsó maradékát
is. Vadul, erőteljesen döfködte a lány ölét, s felőle most már akár
ágyúkat is elsütögethettek volna a füle mellett.
Ami azt illeti, nem is tartott soká: néhány pillanat múlva
elélvezett, s zihálva omlott a lány hófehér, párnás testére; a kancellár
úr, mintha álmában elégedetlenkedne az események ilyeténképpen
való alakulása miatt, újabb motyogással húzta vissza kezét, s fordult a
másik oldalára.
– Ebben most nem voltál olyan ügyes! – legyintett Angelica, és
kissé csalódott képpel kikászálódott a baldachinos ágyból. – Nem kell
ám ennyire sietni, hallod? De sebaj! Majd legközelebb! Majd
kitanítalak én mindenre, kemény lándzsás íródeákom!
Azzal felkapta az asztalkáról a Dénes által lemásolt levelet, az
eredetit pedig gondosan visszatette a helyére.
– Ideje nyugovóra térned! Összességében elégedett vagyok a
teljesítményeddel.
– Várj! Azt ígérted...
– Már megkaptad, amit ígértem! – incselkedett vele a lány, egy
pillanatra ismét felöltve a már jól ismert, együgyű arckifejezését.
– Deér-Sólyom István leveleire gondolok, amiket nékem küldött!
– Ó, azokra a poros pergamenekre?
– Kérlek, Angelica! Add ide őket!
A lány vállat vont, keblei megrezzentek a mozdulattól.
– Ahogy akarod. De ha rám hallgatsz, most alszol egyet. A
kancellár úr reggel tovább dolgoztat, s ha egész álló nap ásítozol a
képébe, azt bizonnyal nem veszi jó néven...
– Majd alkalomadtán elolvasom!
Angelica felvette hálóköntösét, azzal kisurrant a szobából, és
hamarosan visszatért, kezében egy összehajtogatott iratköteggel.
– Azt üzeni néked, hogy most jó ideig nem tudja tovább beszélni a
történetet, de ezek a feljegyzések talán segítenek...
Dénes hálásan magához szorította a pergameneket.



– Köszönöm!
Angelica elgondolkodva megsimogatta az arcát.
– Különös egy bogár vagy te, Dénes... Örülök, hogy itt leszel
ebben a házban... De ígérd meg, hogy nem viselkedsz soha többet
olyan ostobán, mint a kancellár úr előtt... Megfontoltabbnak kell
lenned!
Dénes megígérte, és betámolygott kis kamrájába.
Az ajtó természetesen ezúttal is nyitva maradt: hallotta, ahogy a
baldachinos ágy megreccsent, mikor Angelica befeküdt a kancellár úr
mellé, aztán a lány elfújta a mécsest, és sötétség borult mindenre.
Dénes úgy aludt el, hogy a szívéhez szorította a szép öregember
leveleit, s arra gondolt, végre ismét elmerülhet a régmúlt idők dicső
emlékeiben, még ha a történet épp tragikus fordulatot vett is
Rigómezőnél. S még valami: erőst bízott benne, hogy Capistrano atya
ártó szelleme nem látogatja meg ezen az éjszakán, s hagyja, hogy
álma végre nyugodt legyen.
6.
Arra ébredt, hogy ismét a csatamezőn fekszik és sötétség veszi körül.
Bűz terjengett mindenfelé, és Dénes moccanni sem tudott. Egy test
feküdt keresztbe lábain, s elviselhetetlen súllyal nyomta a véráztatta
mocsokba. Körülötte sebesültek jajgattak keservesen, fájdalmasan,
magyarul, törökül.
Arcát valami ragacsos massza borította, talán vér, talán valaki
kiontott bele... Moccanni sem tudott, s valami erőst hasogatta, szúrta
a nyakát. Mintha egy méh fullánkja szakadt volna mélyen bőre alá, s
a méreg lassan, de biztosan szerteáramlott volna a testében.
A szél nyugtalanítón süvített a hullamező felett. A
beszédfoszlányok hol erősödtek, hol gyengültek, ám hirtelen valami
homályos, kellemetlen szúrást érzett nyakánál. Egy ember lélegzete
párállott a képébe, s egyszeriben felfogta, hogy az a valaki belevágott



a nyakába. Nem érzett fájdalmat, mégis megrándult, s testén
végighullámzott a rángás.
Kezek érintették a homlokát, aztán a szél belekapott a hajába.
– Nincs már remény – hallotta tompán a messzeségből.
– Bütün ümitler tükendi – mondta egy másik hang.
Aztán a léptek gyorsan távolodtak.
Újra ott volt hát...
Rigómezőn...
7.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 20. NAPJA, HAJNAL
Ecsellő arra ébredt, hogy hideg szél süvít át a vezéri sátor lapjai közt.
Felkönyökölt a medvebőrön, s álomittas, homályló tekintettel látta,
hogy a sátor egyik oldala már hiányzik: a veres vásznat megtermett
tüzérek cibálják maguk után a domb tetején álló ágyúk felé, hogy
fojtásnak való darabokat szaggathassanak belőle.
A szél újult erővel cibálta a szabadon maradt oldal vásznát,
tépázta a sátorvégeket; a rögzítőkötelek elszabadult végei ide-oda
csapkodtak, s ütemesen doboltak a még feszes oldalfalon.
S közben rengett a föld.
A kun amazon talpra szökkent; a hajnali párában nyálkás volt
minden, a fű a lába alatt csúszott a harmattól, meg kellett hát
kapaszkodnia a sátor egyik oszlopában, hogy el ne vágódjék. A
mozdulatra izzó kín mart csípőjébe s medencéjébe, de még csak fel
sem szisszent. A sok vérveszteségtől szédült, támolygott még, de ez
sem érdekelte, hiszen...
Rengett a föld.
Ecsellő késlekedés nélkül felkapta a csecsemőt a medvebőrről,
magához szorította, s kirohant a sátor elé. Odakünn nyoma sem volt a
páncélos őröknek, voltaképpen nem vigyázta már senki a vezéri



szállást. Körös-körül harcosok rohangáltak, bőrvértes gyalogosok,
cseh pattantyúsok, számszeríjászok – nyílvesszőket, ágyúgolyókat,
maradék lőporos zsákocskákat cipeltek magukkal, hogy felkészüljenek
az utolsó támadás fogadására. Mások a tábort védő cölöpsort
javítgatták, fejszék csattogtak, ideges kiáltások harsogtak a nyirkos
ködben.
S közben rengett a föld.
Ecsellő most döbbent csak rá, hogy miért. A tábor déli felén, a
rigómezői síkra nyíló oldalon a megbontott cölöpsor résein át hosszan
elnyúló hármas oszlopokban lovasok vágtattak le a dombról. Százak,
ezrek: páncélban vagy páncél nélkül, sisakban vagy sisak nélkül,
fegyverrel vagy fegyver nélkül, de egytől egyig fegyelmezett
alakzatban. Úgy tűnt, a magyar sereg valamennyi lovasa elhagyja a
megerősített tábort, és szélsebesen vágtat egyenest délnek, a két
haderő közti senki földjén át, Uroševac irányába. A nyugati oldalon,
szemközt a török sereggel egy másik lovas csapat nyargalt ki éppen,
és elmeháborodottak könnyedségével, üvöltve rohanták meg az
ellenség seregzömét. A látvány teljességgel felfoghatatlan volt.
Ecsellő szeme tágra nyílt a csodálkozástól.
Jankó?
Hol van Jankó?
A lovak patáinak dübörgése áthatott mindent, az indulásra
várakozó, egyelőre a karóerdő belsejénél feltorlódottak még búcsút
inthettek a maradóknak. Azok tétován, elszoruló szívvel intettek
vissza, hisz akik most elvágtattak, tán életben maradnak, akik viszont
maradnak: elvesznek bizonyosan.
– Kisfiam! – kiáltotta Ecsellő kétségbeesetten. – Hol vagy, kisfiam?
Néhány zsoldos érdeklődve feléje pillantott, de aztán zavartan
elfordították tekintetüket, és siettek tovább harci szekereik felé; amott
cseh hadnagyok épp eligazítást tartottak embereiknek, utolsó
parancsaikat osztogatva, mielőtt...
Ecsellő az ellenséges tábor felé pillantott.
Mielőtt a törökök megindulnak utolsó rohamukra...



– Fiam! Kisfiam!
Az üresen árválkodó alvezéri sátrak irányából Vojk ballagott
feléje. Fejét lehorgasztotta, háta meggörbedt, ajkai lebiggyedtek a
szomorúságtól.
– Kisfiam! – Ecsellő letérdepelt melléje, és forró öleléssel magához
húzta. – Vojk! Hol voltál?
– Elmentek... – sóhajtotta a fiú. – Mind elmentek...
Az asszony a megnyitott karóerdőn át dél felé vágtató
lovastömbök felé fordult. A ködfalon keresztül ezrek és ezrek
dübörögtek a távoli Kačaniki-szoros irányába.
– Hunyadi úr?
– Ő is elment. Szilágyi úr is. Mindenki, akinek volt lova.
Mindenki...
Ecsellő hüledezve túrt a hajába.
El sem búcsúzott volna tőle? Nem... Az nem lehet... Az nem
vallana Jankóra... Az egészen egyszerűen lehetetlen!
– Nem üzent valamit? Nem üzent nekem még utoljára valamit?
Vojk a fejét ingatta.
– Mindenkinek maradnia kell, akinek nincs lova. Engem sem
vittek magukkal...
Ecsellő egy szempillantás alatt összeszedte magát.
A férfi, akinek az életét szentelte – ím, itt hagyta. Fel sem
ébresztette, el sem búcsúzott tőle. Kivezeti lovasait a halálos
csapdából, s megpróbálja átverekedni magát Murád szultán serege és
a közelben leselkedő szerb haramiák kósza csapatain. Ha sikerül,
emberei többségét bizonnyal elvezeti Szkander bég albán erőihez, s
onnantól – kis szerencsével – akár haza is juthatnak Magyarországra.
De akik itt maradtak a megerősített táborban...
– Elmentek...
– Most mi lesz? – nézett rá a fiú, s szemében hatalmas könnycsepp
reszketett. – Mi lesz velünk?
Ecsellő mosolyogni próbált, de nem volt biztos benne, hogy nem
inkább valami torz vicsor az, ami kiül az arcára.



– Mi lenne? Harcolunk, fiam! Nemsokára megkezdődik a török
támadás!
– De te nem tudsz harcolni – ingatta a fejét Vojk. – Most szültél
csak, anyám... De én igen. Én harcolni fogok...
Ecsellő nevetett.
– Gyere velem! Segítened kell a hátamra szíjazni a kishúgodat!
Aztán keresünk egy erős íjat, nyílvesszőket, egy éles szablyát és egy
lándzsát. Rendben?
Vojk elvigyorodott ennek hallatán.
– Én már kerestem. Itt van minden a sátor oldalánál.
Az asszony beletúrt megint fia hajába, aztán magához húzta.
Oly kicsi még... Csak egy gyermek...
S ez a szuszogó, rúgkapáló kis élet itt, a mellkasán... Ez a névtelen
kislány, ez az ártatlan, mit sem sejtő csöppség... Ez ugyan mivel
érdemelte ki, hogy immár reménytelenül benn rekedt a poklok
poklában?
Kézipuskás zsoldosok csörtettek el mellettük. Egyikük vidáman
odarikkantott Vojknak cseh nyelven – Ecsellő nem értette, mit.
– Megindultak a törökök! – fordította a fiú.
– Akkor igyekezzünk! Ma férfi válik belőled, kisfiam!
Vojk szája még szélesebb vigyorra húzódott, s Ecsellőnek a szíve
szakadt meg, hisz tudta, talán ez lesz egyben az utolsó nap is fia
életében.
8.
RIGÓMEZŐ, TÖRÖK HADITÁBOR, TÖRÖK BIRODALOM,
A. D. 1448. MINDSZENT HAVÁNAK 20. NAPJA, REGGEL
Murád szultánt Halil nagyvezír ébresztette fel sátorpalotájában,
amikor utóbbinak jelentették, hogy az engürúsz had java része,
valamennyi megmaradt nehéz- és könnyűlovas elmenekül a táborból
és nyílegyenesen dél felé vágtat az albán szorosok irányába.



A szultán zúgó fővel, kábán és rosszkedvűen ébredt. Felkönyökölt
vánkosai között, és Halilra hunyorgott.
– Azt mondod, menekülnek?
– Valamennyi lovasuk, fényes tekintetű szultán!
– Át akarják vágni magukat...
– Parancsolod, hogy az anatóliai hadtest szpáhi ezredei utánuk
vessék magukat?
– Lassan a testtel! Kik őrzik a Kačaniki-szorost?
– A thesszáliai beglerbég seregének egy alakulata és Brankovics
despota szerb lovasai. Utóbbiak minden irányban elvágták az
engürúszok menekülési útvonalait.
Murád legyintett.
– A szerbeket Hunyadi farkasai menetből szétzilálják...
– Akkor útnak indítom az anatóliai szpáhikat, uram! Még idejében
oldalba kaphatjuk a megfutók utóvédjét, és lemészárolhatjuk a többit,
mielőtt elérnék a lázadó szkipetárok vonalait!
– Nem!
Halil úgy hitte, rosszul hall.
– De nagyuram, ha most még idejében cselekszünk...
Murád felült és kitörölte az álmot a szeméből; hosszan maga elé
bámult, mintha a sátorpalota szőnyegeinek különösen bonyolult
mintázata kötné le figyelmét, közben lassan a fejét ingatta.
– Nem, Halil... Hagyd az anatóliai csapatokat...
– Szultánom, ha nem cselekszünk, Hunyadi keresztülverekszi
magát a szerbeken és a... Egy páncélos csapatuk pedig egyenest
felénk vágtat.
– No és a gyalogosok? Az engürúsz sereg maradéka?
– A szekérvárba zárkózott, uram. Várják a támadásunkat.
– Insallah! – Murád feltápászkodott, mire csauszai már ugrottak is,
hogy ráterítsék kedvenc köntösét. – Az a parancsom, Halil, hogy nem
kell megbontani a hadsorainkat... Kis szerencsével legfeljebb néhány
ezer lovasuk menekülhet át a hegyeken... Ha a szekérvárukat
szétzúzzuk, majd az egész sereggel dél felé fordulunk, és ha kell, a



tengerig üldözzük őket...
– De uram, ha most nem...
– A döntésem végleges, Halil. Menj és állítsd hadrendbe a ruméliai
és az anatóliai hadtestet. Előbb verjék szét a támadást színlelő
lovasokat, aztán rögvest megindulunk az engürúsz szekértábor felé.
Ott vár harcosainkra zsákmány, ott vár rájuk a lehetőség, hogy
bosszút álljanak elesett társaik miatt... Ne vedd el tőlük ezt a
lehetőséget, barátom...
A nagyvezír igyekezett nyugalmat erőltetni arcára.
– Ahogy óhajtod, fényes tekintetű szultán!
– Ne feledd, Halil... Ez a háromnapos csata a mi erőinket is
meggyengítette. Az engürúszok különösen veszedelmesek, ha
menekülnek vagy menekülést színlelnek. Elfelejtetted tán, hányszor
verte meg menekültében Hunyadi az őt üldöző seregeinket néhány
esztendővel ezelőtt, a Zlatica-szorosnál vívott csata után? Elfelejtetted
tán, hogy járt Kászim pasa, amikor az engürúszokat üldözte? Nem,
nem, kedves barátom! Nem kockáztatom a nehezen kicsikart
győzelmet! Allah nekünk adta a teljes diadalt. Ideje, hogy learassuk a
babérokat és felszabadítsuk nemes ősöm, első Murád szultán
sírdombját a hitetlenek elviselhetetlen megszállása alól...
– De Hunyadi...
– Ha az a sorsa, hogy ezúttal is életben maradjon, ki vagyok én
nézett metszőn az öreg vezír szemébe a szultán –, hogy számon
kérjem Allah döntését?
Halil kelletlenül elmosolyodott.
– Nagylelkű vagy, uram... Legalábbis egyesekkel...
Murád is mosolygott. Igaz, a vlachokkal tegnap a legkevésbé sem
volt nagylelkű, de miért ne lehetne az a hősiesen harcoló
engürúszokkal?
– Menj, barátom, és rendeld vissza az izgága szpáhijainkat, akik
minden bizonnyal máris üldözőbe vették a menekülő ellenséget.
Halil földig hajolt, s öreg, recsegő-ropogó csontjai ellenére
könnyedén kihátrált a sátorpalotából.



A szultánnak igaza volt; mire kiért, a déli lapályon a vágtató
engürúsz lovasok ezreit már legalább kétezer üvöltő szpáhi vette
űzőbe. Igaz, ezek hamarosan szemben találták magukat az egyenest
nekik zúduló kisebb számú páncélos lovas egységgel, akik mintha
egyenest a halálukba kívántak volna vágtatni.
– A parancsnokokat kéretem! – intette magához csauszát, és
komoran szemügyre vette a szürke őszi égboltot: Kosova felett
hatalmas esőfellegek tornyosultak.
Ideje, hogy valami lemossa ezt a tenger sok vért a világról...
9.
A török sereg java része sietősen felsorakozott a reggeli imához. A
fadzsr két kötelező rakája után az imámok két gondosan, erre a napra
kiválasztott rakát is elsoroltak. A muszlim had térdre borulva, Mekka
felé fordulva visszhangozta a Korán szavait.
Ma beteljesedik a hitetlenek sorsa.
Ma bosszút állnak a sok mártír hitharcosért.
Nyolcvanezer iszlám katona üvöltötte egyszerre az ég felé:
– Allah u akbar! Allah u akbar!
10.
RIGÓMEZŐ, A CSATATÉRTŐL DÉLRE, TÖRÖK BIRODALOM,
A. D. 1448. MINDSZENT HAVÁNAK 20. NAPJA, REGGEL
A lovak halálosan fáradtak voltak, de lovasaik tudták, hogy immár
nem a győzelemért, hanem az életükért futnak. Eszeveszetten
hajszolták szegény párákat, s közben kivont karddal, szablyával,
nyeregkápán tartott fejszékkel, íjjal, buzogánnyal, lándzsával várták,
hogy a török lovasok utánuk vessék magukat.
Nem kellett sokáig várniuk, a közelben táborozó anatóliai szpáhik



hamarosan üvöltözve nyergeltek, előbb csak néhány tucatnyi álomból
riasztott harcos, kisvártatva azonban már több száz, s ezer lovas vette
őket űzőbe.
Csakhogy a frontálisan támadó páncélosok erre vártak, és
halálmegvető bátorsággal állták útjukat; a vak is láthatta: az a
feladatuk, hogy megakadályozzák a menekülő lovasság üldözését.
Néhány órával ezelőtt kisebb veszekedéssé fajult annak eldöntése,
ki melyik csapatot vezesse. Hunyadi jóval napkelte előtt rendelte
maga elé alvezéreit. Közölte velük, hogy a lovasok többsége egyenest
délnek száguld, a hágók irányába. Egy csapat keletnek vágtat, a
hegyek felé, egy pedig nyugatnak, hogy önmagát feláldozva
feltartóztassa az üldözőket. A lovasok kitörő ékét Hunyadi maga
vezette, ám Szilágyi és Kórógyi csaknem hajba kaptak azon, melyikük
vigye az „öngyilkos” alakulatot, s melyikük a kerülő csapatot.
Kara Mikhál előbbi parancsnoklatát követelte magának egyrészt,
mert ennek az eszelős csapatnak volt összehasonlíthatatlanul több
esélye nagyobb számú törököt másvilágra küldeni, másrészt, mert
önteltségében meg volt arról győződve, hogy ha ő vezeti a lovasoknak
eme osztagát, talán még életben is maradhatnak.
Végül sorshúzással döntötték el a kérdést, s a „szerencse” ezúttal
Kórógyi János úrnak kedvezett, néki kellett hát a feltartóztató
csapatot irányítania, Szilágyi meg vihette keletnek, a meredek
hegyoldalba a maga osztagát.
A délnek száguldó főcsapatnak ezalatt az első pillanattól kezdve
meg kellett tisztítania maga előtt a ligetes, ködlepte terepet. Elébb
csak néhány tucat lovast számláló török őrjárat keveredett az útjukba
– velük az élen száguldó kun és székely lovasok boszorkányos
ügyességgel végeztek, ám hamarosan belebotlottak egy néhány száz
fős anatóliai csapattestbe, amely a Kačaniki-szoros felől tért vissza
épp. A Hunyadi vezette vértesek valósággal félresöpörték őket az
útjukból, a maradékkal a nyomukban vágtató könnyűlovasok
végeztek.
Vágta közben aggodalmasan pillantottak nyugat felé, s mikor



látták, hogy a hatalmas török táborból mind több és több lovas pattan
nyeregbe, és nagyobb csapatokba verődve veszi őket üldözőbe, még
veszettebbül sarkantyúzták hátasaikat. Mielőtt azonban a nyomukba
érhettek volna, Szilágyi Mihály eszeveszett legényei roppant erővel
csaptak a pogányok közé, és diadalmas rohammal széjjelszórták őket
a véráztatta mezőn.
– Előre! Előre, fiúk! – kiáltotta az élen robogó Hunyadi.
Áttörünk! Ne lankadjatok! Most jő a neheze!
Csörgő vasak, ziháló paripák és csikorgó bőrszíjak zajában
csörtettek tovább, kies, ritkás erdőn vágva keresztül. Hátuk mögött
lassan a ködbe veszett a rigómezei hadszíntér, melyen még mindig ott
hevert sok ezer, tízezer halott bajtársuk, valamint a wagenburgba
zárkózott túlélők is, akik ezekben a pillanatokban szívszorongva
várták a végső rohamot állásaik ellen.
De ők csak vágtattak, kétségbeesetten, elszántan, vágtattak az
életükért.
Alig néhány mérföldnyire a csatatértől délre, a ködből vagy
nyolcezer szerb lovas bontakozott ki sűrű, tömött sorokban,
előreszegezett lándzsákkal. Elállták az útjukat, széles karéjban zárva
az egész völgyet.
Hunyadi csak egy pillanatra lassított; maga mellé intette Rozgonyi
Sebestyént, s amúgy, vágta közben kiáltott oda neki:
– Zúzzuk szét őket! Bosszút minden megölt fivérünkért!
Rozgonyi, szokásától eltérően, nem felelt semmit, csak zord
képére rácsapta a sisakrostélyt, s véresre sarkantyúzott lovát még
sebesebb vágtára ösztökélte, s lándzsáját egyenest a sűrű, ellenséges
sorokra emelte.
Hunyadi és hű vitézei alig győzték követni.
11.
A RIGÓMEZEI SÍKSÁG, JANJEVO KÖZELÉBEN,



A. D. 1448. MINDSZENT HAVÁNAK 20. NAPJA, REGGEL
– A magyarok elvesztek!
Gyorgye Brankovics, Szerbia despotájának petyhüdt ábrázatán már
már ördögi vigyor terült szét. El sem képzelhetett ennél
gyönyörűségesebb látványt: a véráztatta Kosovo Polje-i harcmezőről
fejvesztve menekülő magyarok, lám, egyenest a karjaikba futnak...
Dübörgött a föld, remegett az októberi levegő a sok ezer harci
paripa patájától.
– Egyenest a pusztulásukba tartanak! Egyenest a pusztulásukba!
A despota szeme ragyogott a boldogságtól.
– Öljétek meg őket, drága fiaim! Mindet! Tapossátok ki a belüket!
Minden magyart holtan akarok látni! Értitek? Holtan!
A szerbek némileg szorongva emelték fel lándzsáikat. A völgyzár
vonalából ugyanis nem lehetett pontosan látni, mennyi lovas
közeledik feléjük, s egyáltalán, a magyarok közül hányan viselnek
páncélt, s hányan csak könnyű sodronyinget vagy bőrvértet. Ráadásul
napok óta tétlenül őgyelegtek, jókora távolságra a dühödt csatától,
mint a koncra éhes keselyűk, akik csak az alkalomra várnak, hogy az
elesettek húsára vessék magukat.
No, hát az alkalom most eljött...
Csakhogy a magyarok még nagyon is élőnek tűntek; a háromnapos
ütközet fáradtságának legalábbis semmi jelét nem adták. Mintha csak
most kezdték volna a csatát: üvöltve, lelkesen rohamoztak,
előreszegezett dárdákkal, pallosokkal, szablyákkal.
A vén Brankovics persze nem kívánt az első sorban maradni, míg
kiderül, mire képes ez az eszeveszett csapat. Inkább hátrakocogott
elhízott lován serege hátsó soraiba, hogy egy dombocskáról
követhesse figyelemmel a magyarok lemészárlását.
– Fáradtak ezek már! Könnyűszerrel felapríthatjátok őket, fiaim!
Ám Brankovics „fiai” ebben egyáltalán nem voltak biztosak:
kezükben megremegett a lándzsa, és csak az utolsó pillanatban
döbbentek rá, hogy súlyos hibát követtek el, amikor állva várták az



ellenség rohamát. A magyarok irtózatos lendülettel csaptak soraik
közé, valósággal félreseperve őket útjukból. Vasak csilingeltek, lovak
prüszköltek, nyihogtak, hörögtek sebzetten, kimerülten, s a hideg
októberi levegőben forró vércseppek záporoztak mindenfelé.
Hunyadi olyannyira előreverekedte magát, hogy kisvártatva arra
eszmélt, hogy ő és Rozgonyi Sebestyén legalább húsz öllel a
többiektől elszakadva, a szerb gyűrűben ragadva vagdalkozik.
Nyílvesszők suhogtak és csapkodtak a páncélvasakon, csikordultak az
acélhegyek, recsegtek az eresztékek közt húsba sercenő vesszők, de
Hunyadi körül már valóságos tisztás keletkezett a levágott szerb
lovasokból. A földre került vitézeket paták taposták péppé; a forró
embervér gőzölgő patakokban csordogált, hogy aztán nagyobb, veres
tócsákba gyűlve duzzadjon tovább.
Nem sokkal az összecsapás kezdete után nyilvánvalóvá vált, hogy
a magyarok milyen kimerültek; a vasba öltöztetett karok már alig
bírtak felemelkedni, a szablya, a pallos elviselhetetlen súllyal húzta
vissza őket. Ellenben a szerbek kipihentek voltak, s hamarosan
ráéreztek a harc ízére, hogy aztán újult erővel és dühödt elszántsággal
kezdjék visszaszorítani a magyarokat a kosovói harcmező felé. A terv
működni látszott, a frissesség felülkerekedett a halálos kimerültségen.
Hunyadi látta, hogy emberei menten összeomlanak, s csak kevés
választja el őket attól, hogy feladva eredeti szándékukat, visszafelé
hömpölyögjenek a harcmező irányába.
– Tartsatok ki! Harcoljatok! Harcoljatok!
Szerencsére nem kellett már sokáig várniuk: a legválságosabb
pillanatban kelet felől, Janjevo falu irányából hatalmas porfelhőt
keltve lezúdult Szilágyi Mihály és lovas ezrede a Žegovac-hegység
lankáin, s pillanatnyi szünetet sem tartva egyenest beleroppant a
szerbek tétován széjjelterülő soraiba.
Ez volt az a csapás, amire Brankovics lovasai nem voltak
felkészülve. Szilágyi eszeveszett igyekezettel aprította őket, oldalról
harapófogóba szorítva a szerb vitézeket, s egyenest belekergetve őket
Hunyadi fiainak pallosaiba és a Sitnica egyik mellékágának jeges



habjaiba.
– Üssétek őket! Üssétek őket, fiaim!
A Sitnica mellékága sziklás medrű volt, alattomos vízmosásokkal;
a szerbek lovai botladozva léptettek át rajta, lovasaik mind növekvő
félelemmel foglaltak el újabb állásokat a túlsó parton. Ám ekkor a
székely és kun íjászok nyargaltak megint elő, és elszáguldva a patak
mellett nyílzáport zúdítottak rájuk. Suhogtak a nyílvesszők, s mind
több lándzsás vitéz fordult le nyergéből és zuhant a köves
patakmederbe.
Valahol hátul Gyorgye Brankovics szitkozódva sarkallta ügetésre
hájas hátasát; eleget látott és eleget hallott. Néhány hű lovasa
kíséretében fülét-farkát behúzva nyargalt el, s hamarost elnyelte egy
ködlepte völgyvágat szája. Kelet felé, Labljannak egy ösvény
kanyargott a sziklameredélyek között, azon igyekezett egérutat nyerni
a magyarok elől. Azok nem üldözték, haladéktalanul megkezdték az
átkelést a patakon, Hunyadi és Szilágyi lovasai a túlsó parton
egyesültek, miközben újult erővel vetették magukat az útjukat álló
szerbekre.
Gyorgye Brankovics eközben szitkozódva vágtatott menedéket
keresve, s arra gondolt, ilyen nagyszerű lehetősége talán soha többé
nem lesz, hogy kézre kerítse az átkozott Jankót.
Ebben tévedett; a lehetőség sokkal hamarabb eljött, semmint
sejtette volna.
12.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 20. NAPJA, DÉLELŐTT
Feszült csend ereszkedett az összeláncolt szekerekből álló
wagenburgra. A cseh tüzérek, szász kézipuskások, számszeríjászok, a
magyar lándzsások és a sebesült, lóról lekényszerült harcosok a
szekerek palánkjaihoz sorakoztak, és szótlanul figyelték, ahogy a



síkon lassan megindul feléjük Murád szultán serege.
Dobok peregtek a ködlepte tájon, messziről visszhangoztak még
egyelőre, de ez a tompa, átható dübörgés egyre erősödött.
Ecsellő szédelegve tekintett körbe a sírdomb magasából. Sikerült
ugyanis a csecsemőt a hátára szíjazni, s érezte, hogy a csöppség
gyengén rúgkapál, szeretne szabadulni a kényelmetlen helyzetéből, de
nem tud: rídogálni kezdett, s a hátán végigcsorgó meleg nedvességből
arra következtetett, hogy elégedetlenségének másképp is jelét adta.
– Ide! Ide hozzatok még egy ágyút! Gyorsan!
A szekereket még nem érte komolyabb török támadás, s
tartalékok, lőszer és erősítés nélkül így is, úgy is halálra voltak ítélve.
A wagenburg belsejében helyezték el a sok ezer sebesültet, akik java
része magatehetetlenül hevert a puszta fagyos földön – aki azonban
fegyvert bírt fogni, az mind a palánkfalakhoz kúszott, s úgy várta az
ellenséget.
– Itt nagyszerű helye lesz!
Jenik z Mečkova emberei odavontattak egy ágyút, ahová Ecsellő
kérte, két magas palánkú, hatalmas kerekű harci szekér közé, ahol a
láncok a kelleténél tán nagyobb szabad helyet hagytak. Itt akár egy
lovas szpáhi is átvergődik, ha nagyon akar...
Most már nehezen...
– Még egy pajzsot ide, az ágyú elébe! Igyekezzetek!
A csehek zokszó nélkül engedelmeskedtek; nem létezett már
ebben a halálra szánt seregben parancsnok s közkatona, csak bajtárs.
Amott néhány felföldi lándzsás épp a vezéri sátrakat kutatta át: arany,
ezüst, szőrmék, ruhák és értékes eszközök helyett immár egyedül csak
a fegyvereknek volt használati értéke. Az arany, az ezüst, a szőrmék,
a ruhák, úgyis mind a töröké lesznek egytől egyig...
Ecsellő felkapaszkodott az újonnan helyére emelt ágyú melletti
harci szekérre. Négy cseh zsoldos várta a támadást a palánk mögött, a
kun amazon tekintetének egyetlen villanásával jelezte, hogy ezt a
helyet választotta halála színteréül. Vojk is felkúszott melléje, s
gondosan kikészítette maga mellé a szekér aljára az íjat, a lándzsát, a



szablyát és a buzogányt, amit ugyan megemelni is alig bírt.
Ecsellő kipillantott a palánk résein. A török sereg lassan, óvatosan
közeledett. Középütt a janicsárok tömött sorai hullámoztak, kétoldalt
az anatóliai és ruméliai szpáhik ezredei – lépésben. Sárga és veres
janicsár lobogók, lófarkas szpáhi zászlók csattogtak a szélben; sípok,
kürtök, csimpolyák ezúttal nem szóltak, csak a harci dobok komor,
halált hívó dübörgése visszhangzott a távoli hegyek közt.
A török sereg megfontoltan, győzelme biztos tudatában lépdelt
feléjük.
– Mennyi lőpor maradt? – kérdezte Ecsellő a cseh pattantyúst. Az
nem értette, de amikor az asszony a lőporos hordócskára mutatott,
csak széttárta a kezét.
– Na pět ran stačy.24
Ecsellő legyintett. Öt lövés... Nem sok... A többit elvégzi tán a
vas, az acél. Meg a puszta kéz, a köröm, a fog és a csont...
– Kisfiam! – Vojk már penderült is elébe lelkesen, mégis
szívszaggató szomorúsággal a szemében.
– Magzatom! – Az asszony két sebes keze közé szorította a fiú
arcát, és mélyen fekete szemébe nézett. – Maradj mindig mellettem!
Ha a török betör a szekerek vonalán belülre, itt elszabadul a pokol!
Maradj mindig mellettem! Ha engem megölnek, fuss, menekülj a
hegyek felé! Tarts északnak, Magyarországnak! Éhezni fogsz és
szomjazni... De ne állj meg... Ha idegenek közé keveredsz, ne szólj
egy szót se, hadd higgyék, hogy néma vagy. Érted?
Vojk komoran bólintott.
– Ha elfognak a törökök, s magukkal visznek... – Ecsellő
elgondolkodva nézett maga elé egy pillanatra, aztán csak legyintett.
Ha elfognak, akkor mindennek vége. Akkor csak annyi marad: ne
felejtsd el soha, ki voltál, s ki vagy... Fia Hunyadi Ivánnak, a neves
vitéznek, Hunyadi kormányzó úr öccsének. Véredben fejedelmek, kun
kenézek vére csörgedez. Örökséged a harc, a dicsőség... Ne feledd!
Soha ne feledd!
A fiú megint bólintott, aztán átnézett anyja válla fölött. A harcra



készülő huszita zsoldosok őket figyelték merengve, elérzékenyülve.
Valaki kiáltott egy közeli harci szekéren, cseh, magyar kiáltások
repkedtek mindenfelé.
– Készüljetek! Készüljetek!
A török sereg első vonalai tovább araszoltak a wagenburg felé.
Immár ki lehetett venni a közeledő aszabok, akindzsik arcát; az
irreguláris fosztogatók zsákmányra és bosszúra vágyva lépdeltek a
hullákkal és sebesültekkel borított mezőn.
– Készüljetek! Houfnicéket tölts! Houfnicéket tölts!
A táborban egy pillanatra néma csend támadt, aztán fennhangon
imádkozni kezdett valaki:
Mi atyánk, ki vagy mennyekben szenteltessék te neved.
Jőjön te országod. Légyen te akaratod,
miként mennyen és azonként földön.
Mi testi kenyerönk felett való kenyeret adjad mü nekönk ma.
És bocsássad mü nekönk mü vétetönket,
miként es mü bocsátonk nekönk vétetteknek.
És ne vigy münket késértetbe.
De szabadóch münket gonosztól. Ámen.
Az ima végét már ezrek és ezrek mormolták. S nyomban utána
büszkén, öntudatosan felharsant a husziták harci dala is:
Ktož jsú boží bojovníci
a zákona jeho,
prostež od boha pomoci
a dúfajte v něho,
že konečně vždycky s ním svítězíte.
Izgatott morajlás hullámzott végig a harci szekereken, s a houfnicék
csövei sorra kibukkantak a felhajtható lőréseken. A cséplőkkel,
fejszékkel és lándzsákkal felszerelt harcosok elfoglalták helyüket a
palánkok magasában.



– Íjakat feszíts! Íjakat feszíts!
A wagenburg védői feszülten, szorongva bámulták az előttük
kibontakozó hatalmas tömeget. Vagy negyvenezer török araszolt
feléjük gyilkolni készen, megfeszülő izmokkal. Idebenn, a harci
szekerek menedékében alig háromezer fegyvert fogni képes férfi, nő
és gyermek várta őket.
Váratlanul két lovas vált ki az akindzsik tarka tömegéből, és fehér
zászlót magasba emelve vágtattak a szultáni sírdomb felé.
– Követek! Követek!
A tábor izgatottan morajlott; vajon mit akarhatnak a törökök?
Hamarosan kiderült: a magyar szekérvár előtt Eliez bég és a vele
érkező tolmács, Aldair a szultán üzenetét hozták.
– Vitéz keresztény katonák! – harsogta a csausz, aki valaha Filipesi
Albert néven volt ismeretes Hunyadi János úr háznépében.
Magyarok, csehek, szászok... Adjátok meg magatokat! A fényes
tekintetű szultán személyesen parancsolja néktek, hogy tegyétek le a
fegyvert!
Csend támadt, csak a szél süvített Rigómező felett.
– Derekasan harcoltatok három napon át! – folytatta magyarul
Filipesi. – A túlerővel szemben nem lankadt bátorságtok! De a
hadiszerencse nem állt mellétek, s az igaz hit fegyverei
győzedelmeskedtek felettetek! Nincs értelme a további vérontásnak!
Tegyétek le a fegyvereiteket!
A wagenburg harci szekereinek egyik palánkján Jenik z Mečkova
emelkedett fel sisak nélkül, páncél nélkül, egyszerű bőrmellényben.
– Mik a feltételek, Filipesi Albert?
A csausz meghökkent régi neve hallatán, de aztán gyorsan
nyugalmat erőltetett magára, s halkan Eliez bégnek fordította a
kérdést. A bég válaszolt, s Filipesi már harsogta is:
– Feltétel nélkül kell megadnotok magatokat! A tábor, a sátrak,
minden poggyász, minden igavonó állat, minden zsákmány, minden
fegyver a győztes muszlim katonáké lészen! Ti szolgasorba kerültök!
De legalább életben maradtok! Gondoljátok ezt meg, vitéz keresztény



katonák!
Csend.
Csak a szél süvített a véráztatta mező felett.
Jenik z Mečkova tétován hátrafordult, hogy lássa katonái arcát.
Csehek, magyarok, szászok néztek vissza rá könnyes szemmel.
Könnyes szemmel, de férfias elszántsággal.
– Mondd meg ennek a tetves árulónak, Jenik, hogy inkább fossa
körbe a tábort, csak ne óbégasson annyit! – kiáltotta feléje egy erdélyi
számszeríjász. – Harcolni jöttünk ide, nem pofázni!
A huszita kapitány elvigyorodott.
– Ez is egy válasz. De talán nem mindenki gondolja így... Van, aki
szeretné megadni magát?
Csend.
Csak a szél süvített Rigómező felett.
– Még egyszer kérdezem, testvérek! – Jenik z Mečkova hangjában
valami érthetetlen, megmagyarázhatatlan vidámság visszhangzott.
Akad-e, aki inkább megadná magát? Derekasan harcoltatok, nem
szégyen most már feladni...
Csend.
Csak a szél süvített Rigómező felett.
– Hallasz engem, Filipesi Albert? – kiáltott hitében megerősödve a
huszita harcos.
– Hallak, Jenik z Mečkova! Mi a válaszod?
– Mink itt a legényekkel meghánytuk-vetettük a szultán ajánlatát,
Albert, és úgy döntöttünk, hogy szívesen elfogadjuk, de elébb ő tegye
le a fegyvert!
A renegát lopva a mellette álló Eliez bégre sandított. Ezt le sem
merte fordítani.
– Elment az eszetek?
– A fegyvereink itt vannak, jó helyen. A kezünkben, Filipesi
Albert! Aki akarja őket, jöjjön, és vegye el őket!
– Ez az utolsó szavad?
– Ez bizony!



Albert-Aldair némileg tompítva tolmácsolta a válasz lényegét, s
úgy tűnt neki, Eliez bég kissé megkönnyebbül; mintha csalódásként
élte volna meg, ha a magyarok megadják magukat, kényre-kedvre.
– Isten legyen veletek!
– Isten biz’ velünk van!
A két követ visszanyargalt a török sereg sorai felé, s a következő
pillanatban a negyvenezer hitharcos újra megindult a véráztatta
mezőn, lépteik vészjós ütemben dübörögtek.
A harci szekereken ekkor – mintegy üdvözlésképpen – eldördültek
az első houfnicék.
A sík felett már nem csak a szél süvített: bömböltek, dühödten
okádták utolsó kőgolyóikat az ágyúk.
A török had üvöltve rohamra lendült.
13.
A RIGÓMEZEI SÍKSÁG, UROSEVAC KÖZELÉBEN,
A. D. 1448. MINDSZENT HAVÁNAK 20. NAPJA, DÉL
A haditáborból kirontó, s dél felé menekülő magyar lovasok hét
kisebb és három nagyobb ellenséges csapaton verekedték keresztül
magukat, miközben viszonylag csekély veszteségeket szenvedtek.
Utoljára egy, a szoros biztosítására küldött ruméliai szpáhi
lovascsapat állta útjukat, ezeket fogcsikorgatva, utolsó erejüket
megfeszítve szórták széjjel a közeli dombok között. Aztán amikor már
úgy hitték, soha nem érik el az áhított célt, a Lipljan és Uroševac
közötti úton váratlanul belebotlottak a Kačaniki-szoros felől óvatosan,
tapogatózva előrehaladó albán felderítő egységekbe.
A találkozás öröme leírhatatlan volt; Szkander bég harcosai már
értesültek róla, hogy elkéstek, s hogy a magyar sereg az elmúlt
napokban teljességgel felőrlődött a világrengető csatában, amit a
szultán ellen vívott. Immár az volt egyetlen céljuk, hogy az ellenséges
török és szerb szórvány csapatok gyűrűjén menekülési ösvényt



vágjanak számukra, s kiszabadítsák szorongatott helyzetükből a még
mozogni képes magyar alakulatokat.
Amikor a kimerült, ziháló, nyeregben szédelgő vértesek és
könnyűlovasok megpillantották a Kačaniki-szoros felől vágtató albán
lándzsásokat és íjászokat, először nem hittek a szemüknek. Annyira
vágyták ezt a találkozást, annyira bíztak ebben az utolsó esélyben,
hogy már valósággal elképzelhetetlennek tartották bekövetkeztét.
– Ki őrzi a szorost, testvérek? – kérdezte tőlük olaszul Hunyadi,
amikor végre megölelhették egymást.
– Iskander bég minden erővel megrohanta a kačaniki sziklákat, és
ideiglenesen el is foglalta, nagyuram! – hajolt előtte mélyen meg a
szkipetár hadnagy. Forradásos, marcona képű fickó, aki szemmel
láthatóan egész életét nyeregben töltötte, s a szablya is odaforrott
csontos tenyerébe. – De jelentős török és szerb erők közelednek
minden irányból. Úgyhogy igyekeznünk kell!
Hunyadi csapzottan hátrafordult.
Saját csapatának vége még a messzeségben, a lipljani úton
porzott, de nyilvánvalónak tűnt, hogy az elmúlt órákban mind többen
maradtak le. Lovuk megsántult, vagy elvéreztek az útközben kapott
sebektől, vagy erejük végére érve egyszerűen feladták a
reménytelennek tűnő küzdelmet. S ezen az úton – jól tudta ezt
mindegyikük – senki nem várta be a másikat...
A kormányzó úr hunyorogva nézte a hosszan elnyúló porfelhőt,
aztán magához intette Szilágyit.
– Mihály! Most már sikerülni fog! Kórógyi feltartóztatta az
üldözőket...
Sógora szomorúan a földre köpött.
– Nem akartak ezek igazán üldözni minket, Jankó! Nem
feltételezték, hogy átverekedjük magunkat a szerb kutyákon!
Hunyadi a türelmesen várakozó albán hadnagyra pillantott.
– Az embereim fáradtak, de tudjuk, hogy most nincs vesztegetni
való időnk. Át tudunk törni a szoroson?
– Iskander bég, az én dicső uram addig fogja tartani a Kačaniki



hágót, amíg át nem verekszitek magatokat az oda vezető úton.
Hátvédet, fedezetet onnantól mi adunk: ötezer veterán albán lovast!
Shkub25 váráig kegyetlen vágta vár rátok, uram, de onnét a Vardar
völgyén át nyugatnak fordulunk, és a hegyek árnyékában, mély
völgyek rejtekében több csapatra oszolva már bizonyosan elveszítik a
nyomaitokat Murád kutyái.
Hunyadi komoran, görnyedten várta be a lassan beérkező, s
rendben felsorakozó lovasokat.
– S onnét?
– Iskander bég, a te feltétlen híved azt üzeni, uram, hogy minden
hős magyar harcost eljuttat a tengerhez, ha kell, a maga pénzén
szervezi meg, hogy a velencei és raguzai hajók a fedélzetükre vegyék
őket. Scutari vagy Durazzo kikötőjében már biztonságban lesztek! Ez
az utolsó veszedelmes szakasz, uram! – mutatott a hadnagy az előttük
álló ködös, sziklás útra. – A mieink íjászokat küldtek az innenső
oldalra. Egy-két órán belül elérhetitek a szorost!
Hunyadi lehorgasztotta a fejét.
Mennyien maradhattak?
Kórógyi vagy ezer lovast vitt magával – ezek már mind halottak
vagy török foglyok. Szilágyi csapatából alig száz veszett oda, az ő
hadzöméből vagy kétszáz-háromszáz... Sokan sebesültek... S mind
erejük végén járnak...
– Nagyjából nyolc-kilencezer lovast kell kimentenünk a gyűrűből
mondta az albán hadnagynak. – Ennyien maradtunk... De már
nehezen bírják nyeregben tartani magukat.
A szkipetár szánakozva nézte őket.
– Ugyanúgy harcoltok, mint mi... Összeszorított foggal, a
lehetetlen túlerő ellen... A testvéreink vagytok a közös harcban,
uram! Induljunk! Az embereim mutatják az utat!
Hunyadi tisztelgett pallosával, majd félretáncoltatta lovát, s intett
Szilágyinak is, hogy kövesse, míg a többiek lassan újra ügetésre
fogták a távolodó albánok után.



14.
– Nem! – jelentette ki Szilágyi Mihály rezzenéstelen arccal.
Hunyadinak nem volt kedve vitatkozni, s valahogy ez az utolsó
akadály nehezebbnek tűnt számára, mint megütközni még féltucatnyi
török járőrrel.
– Mihály... Az Isten áldjon meg... Nem tehetek mást!
– Nem!
Valahogy úgy festett, Kara Mikhál most kivételesen olyan
szilárdan kitart véleménye mellett, mint eddig soha még.
– Vissza kell mennem! Ott van Ecsellő... Ott van a gyermek...
Sógora kihúzta magát a nyeregben, s képe feketébbnek tűnt a
legharagosabb viharfellegeknél.
– Ecsellő csak egy ágyas. A feleséged odahaza vár. Az a gyermek
tán meg se éri a holnapot. A fiaid odahaza várnak.
Hunyadi János látta már, hogy érvekkel nem sokra jut.
– Ott vannak az embereim. Akik hittek bennem, akik miattam
jöttek ide...
– A zsoldért jöttek ide, Jankó! De igaz, hű harcosok az utolsó
lélegzetig... No, de mi van a többi embereddel? Akik odahaza
várnak? Mind, a reménykedő magyarok... Mind, a nagy nemzet...
A kormányzó úr csodálkozva nézett sógorára.
– Te szónokolsz?
– Nincsen idő, Jankó... Gyerünk, vágtassunk tovább! Meg kell
menekülnöd, élned kell! Ne bomolj, az Isten búbolna meg!
Hunyadi elmosolyodott, s ösztönösen, mély szeretettel megölelte
sógorát.
– Leghűbb emberem vagy, Szilágyi Mihály... Az Isten áldjon
tégedet! Menj! Ez parancs! Én vagyok a fővezér, minden magyar
hadak parancsnoka. Menj! Vezesd át ezt a szegény, erejét vesztett
hadat a hágón, s vidd őket biztos révbe. Hosszú lesz az út. Menj! Te
vigyázz rájuk! Indulj!
Szilágyi Mihály dús szemöldöke dühödten összefutott homloka



közepére. Parancs? Az egyetlen szó, ami ellen katonaember semmit
nem tehet. Az egyetlen szó, ami ellen az ízig-vérig harcos férfi nem
apellálhat. Parancs?
– Hogy a csuda vigyen el!
– Nem olyan könnyű az, Mihály... Még látjuk egymást.
– Ígéred?
– Ígérem. – Hunyadi az elöl lobogó zászlók felé intett. – Vidd haza
ezeket a zászlókat Mihály! Vihartépte lobogók alatt gyűjtjük össze
újra a nemzetet, és kibontjuk őket megint, amint lehet!
Szilágyi megölelte.
– Ígéret szép szó... – motyogta, aztán megsarkantyúzta lovát, s a
többiek után vágtatott.
Hunyadi hosszan nézte őket, aztán lassan megfordította lovát, s
magányosan megindult vissza.
Vissza, a véráztatta csatatérre.
Vissza Rigómezőre.
15.
A RIGÓMEZEI SÍKSÁG, JANJEVO KÖZELÉBEN,
A. D. 1448. MINDSZENT HAVÁNAK 20. NAPJA, REGGEL
Amikor csak tudta, vágtára fogta a lovát, de időnként meg kellett
állnia, és hagynia kellett, hogy szegény pára lépésben haladjon a
bágyadt, őszi napsütésben. A köd már végképp felszáradt, de kelet
felől kellemetlen hideg szél süvített keresztül a balkáni hegyeken.
A tájék kihalt volt és gyönyörűségesen szép.
Hunyadi János talpig vasban léptetett ezen az édeni földön,
gondolataiba mélyedve. Amikor felfigyelt a kocogó hangra, először
azt hitte, sógora szegte meg a parancsot, de tévedett.
Teodor kenéz érkezett zihálva, sípoló tüdővel, csörgő páncéllal.
– Már azt hittem, nem érlek utol, uram!
A kormányzó úr visszarántotta lova kantárját.



– Te meg mi a csudát akarsz?
– Megszöktem a parancsnokomtól, uram.
Jankó meghökkent, de kihallotta a kenéz hangjából, hogy bizony
tréfa van a dologban.
– Ne tréfálj! A szökést halállal büntetik minálunk, fiam.
– Szilágyi uram úgy vélte, méltó halált halok kegyelmed oldalán
majd a szekértáborban.
– Szilágyi úgy vélte?
– Szilágyi uram vetette fel, hogy esetleg megszökhetnék a
parancsnoklata alól. Már, hogy kegyelmed ne bandukoljon egyedül
egész vissza a táborig.
– A sógorom egy lázító.
– Ha meg nem sértelek, uram, a sógorod egy ördög.
– Te meg szökevény vagy.
– Az bizony, uram. Nem is érdemlek mást, csak halált, de abban
bízom a magam részéről, hogy ha visszabaktatunk Rigómezőre,
rögvest lesz vagy százezer hóhér, aki kész végrehajtani az ítéletet.
– Lesz bizony.
Onnantól ketten léptettek tovább, de csak addig, míg az egyik
Sitnica-ágon átvergődve, s az ott néhány órája lekaszabolt török
lovasok hullái mellett elhaladva fel nem figyeltek a lódobogásra.
Ezúttal két bőrzekés, varkocsos lovas bukkant fel mögöttük az
úton.
Bevárták őket; Hunyadi az erdélyi bandérium minden hájjal
megkent székelyeire ismert bennük.
– Hát ti meg mi az Isten csudáját jöttök utánunk?
A két székely vigyorogva vonogatta a vállát.
– Mi a szökevényt jöttünk őrizni, kormányzó úr. Szilágyi urunk
parancsára kell szemmel tartani őkelmét.
Hunyadi a fejét csóválta.
– No hát, legények! Itt a szökevény, kísérjétek vissza a csapathoz.
– Nem lehet azt, uram! – tiltakoztak őszinte csodálkozással a
székelyek. – A sógorod azt mondta, elég lesz csak szemmel tartani.



Márpedig uram, te is, meg a szökevény is visszafelé haladtok.
Megyünk mi is, és szemmel tartjuk ezt a gazembert, ha már így
adódott a dolog.
Jankó mosolygott, s igyekezett úgy nézni a napba, hogy ne lásson
a hunyorgásán túl, hogy makacs könnycsepp gyűlik a szeme sarkában.
Hamarosan újabb két bőrvértes vágtatott utánuk lóhalálában.
Két kun legény volt.
– Szilágyi úr parancsolta, hogy jöjjünk segíteni a székelyeknek,
mert hátha nem bírnak a feladattal.
– Megtisztelő, hogy ennyien vigyáznak rám – jegyezte meg
szerényen Teodor kenéz. A székelyek meg a kunok bólogattak, maguk
is úgy gondolták.
Kisvártatva megint jött három lovas.
– Hát ti, testvérek? – kerekedett el a kormányzó úr szeme.
Ismerlek titeket!
– Mink vagyunk a kecskemétiek, nagyuram.
– S mi az ördögöt bóklásztok ti is utánam?
– Szilágyi uram küldött minket, hogy figyelmezzünk ezekre a
székelyekre, meg a kunokra, mert a végén még el találnak csángálni
itt, a hegyek között.
– Szilágyi uram igen gondos parancsnok. Mindenre van gondja.
– A sógorod egy ördög, ha meg nem sértlek, uram.
– Van még abból az égetett borból?
– Nincsen, de ha már említed uram, mink meg arra gondoltunk a
komámmal, Gergővel, hogy kár volt odaadni kegyelmednek az utolsó
flaskát, halljuk, csakugyan továbbadta kegyelmed a cseheknek. Igaz,
mi kértük erre, de megbántuk már. Csak innánk még abból a
pálinkából, ha akad egy-két korty belőle még. Ennek csak
egyféleképpen járhatunk a nyomára...
– Értem én – Hunyadi a fejét csóválta, most már erősen. – Rátok
kiket küld még vigyázni az a pokolravaló sógorom?
A kecskemétiekre négy felvidéki lándzsást küldött, el ne
tévedjenek a hegyek között, a felvidéki lándzsásokra viszont



valószínűleg gyanakodhatott valamiért, mert utánuk meg menesztett
vagy tíz vértest Rozgonyi Rajnáld úr dandárjából, nehogy szem elől
veszítsék az eddigieket. S mint kiderült, Szilágyi nem helyezte minden
bizalmát a Rozgonyi-vértesekbe sem, az ő felügyeletükre a biztonság
kedvéért másik húsz legényt menesztett, a megboldogult Csáky
György főispán úr hadából.
S valószínű, hogy ezek után is menesztett volna még egy kisebb
hadsereget, legfőképpen magát, de egyrészt Hunyadi megelégelte a
folyamatosan özönlő erősítést, s vágtára fogta lovát, másrészt meg
Szilágyi Mihály és az őket kísérő albánok csaptak össze egy néhány
ezer fős szerb csapattal, akiket íziben széjjel kellett verniük.
Harcolva, vad förgetegként érték el a Kačaniki-szorost, ahol
Szkander bég vitéz albán legényei fogadták őket. A megnyitott
ösvényen a magyar sereg maradéka akadálytalanul átnyargalt, s
megkezdte hosszú, gyötrelmes menetelését a távoli tenger felé.



Hetedik fejezet
A POKOL ELKÜLDTE UTOLSÓ
LÉGIÓJÁT
1.
HUNYAD VÁRA, ERDÉLY, MAGYARORSZÁG,
A. D. 1448. MINDSZENT HAVÁNAK 20. NAPJA, ESTE
Erzsébet tűnődve nézte a messzeségben hajladozó égig érő fákat. Sűrű
esőfelhők gyűltek a Kárpátok felett: haragosan fodrozódó,
bíborszegélyű, ónszürke fellegek. A süvítő szél gyorsan sodorta őket
dél felé, a Balkán hegyeinek irányába, hogy ott szórják villámaikat a
mélybe, a rázkódó, remegő földre.
Oda, ahol ezekben az órákban a magyar sereg elkeseredett
küzdelmet vívott, s ahol harci paripák patái dübörögtek a völgyekben.
Szilágyi Erzsébet érezte, hogy így van.
Érezte, hogy ezekben az órákban dől el a had sorsa, és talán férje
élete is. Lehunyta szemét, gondolatban ott volt, messzi idegenben:
deres mezőkön, sziklás ösvényeken, meredek szurdokokban, ahol
patakokban folyt a vitézek vére. Látta, ahogy megered az eső, és
haragvó villámok éteri fényénél sebzett testű férfiak ezrei menekülnek
kétségbeesetten.
Újabb villám, újabb mennydörgés, elbukó férfiak, szertefolyó
vérpatakok. S az aláereszkedő alkonyatban a vér már nem vörös volt,
hanem fekete, akár a fellegek gomolygó magja.
Erzsébet megrázta a fejét. Nem szabad többé a baljós
gondolatokkal foglalkoznia. Ki kell törölnie képzeletéből ezeket a
képeket...



Egyedül volt.
Mint szinte mindig újabban...
Szobája magányában az órák napoknak tűntek, a napok heteknek,
a hetek éveknek. Megszokta már. Mindennap pirkadat előtt egy-két
órával ébredt. Nem tudott tovább aludni, bármilyen megtört,
bármilyen fáradt volt, felriadt, mintha valaki hívta volna a
messzeségből. De hiába fülelt, a hang elhalt... Imádkozott pirkadatig,
s csöndesen morzsolta rózsafüzérét, míg fel nem kelt a nap a Retyezád
zord bércei fölött.
Addigra a vár távoli zugaiból az ébredező élet szokásos zajait
hallotta: szakácsok nevetését, szolgák rikoltozását, csoszogó, álmos
lépteket a lépcsőkön, szélcsapta ajtók dörrenését, lovak horkantásait
az istálló felől, vadászebek éhes csaholását.
A kis Mátyást napkelte után fertályórával ébresztették. Ferenc
várnagy a csipás szemű és kócos hajú ifiurat imádkozni vitte az
ideiglenes várkápolnába, a lovagterem melletti szobába. Rendszerint
Erzsébet is csatlakozott hozzájuk, s olyankor fia dacos, álmos arcát
figyelte. Egyszerű, szinte parasztias reggeli következett, aztán a
nagyasszony a lovagterembe sietett, ahol a hatalmas asztalnál várt rá
Thuz János és az asztalon a kiterjedt Hunyadi-birtokok ügyeivel
kapcsolatos pergamenek sokasága. Birtokperek, adóelszámolások, a
sókamarák jelentései, a különböző birtoktestek intézőinek lajstromai,
a városok peres ügyeinek levelezése, az oláh kenézek kérvényei,
jobbágyi küldöttségek alázatos folyamodványai, az erdélyi püspök
egyházi ügyekben hozzájuk intézett dörgedelmei, avagy épp alázatos
köszönőlevelei, a szomszédos vármegyék főispánjainak ügyes-bajos
dolgai, a Maros sótutajosainak félévente megírt elszámolásai, a
Kárpátokban kitermelt fával kalmárkodók levelezése, a szász
fegyverkereskedők legújabb követelései, a késve beérkező
fegyverszállítások elszámolási iratai, a fa-, fegyver-, só- és
élelemraktározás örökös nehézségeiről, a harci szekerek készítésére és
az ágyúk öntésére alapított manufaktúrák mindennapos
működtetéséről, az öntőüzemekhez szükséges alapanyagok, fémek,



vásznak, kötelek, kén, salétrom, fa, agyag, homok beszerzési
nehézségeiről szóló jelentések. Erzsébet különös gondot fordított az
árvák, hadiárvák ellátására, a hadi ispotályra, s a sereg veteránjainak
épített falurész mindennapos ügyeinek intézésére. Élelemszállítás,
betakarítás, a kalmárok folyamatos elszámoltatása, az országos
sószállítás biztosítása, az ispotályok kirurgusainak eszközbeszerzése, a
husziták, oláhok és rácok vallásgyakorlásának biztosítását célzó
intézkedések (s persze ezzel kapcsolatban a mindenkori erdélyi
püspökök örökös békítgetése), a havasalföldi és moldvai, rácországi
jelentések és kereskedelmi elszámolások végigolvasása, a fogadalmi
templomok építésének ellenőrzése, a vár felújításának megszervezése,
az építőanyag, a kő, a mész, a murva, s minden egyéb beszerzésének
folyamatos biztosítása, a chiliai új katonai bázis építésének mind
nagyobb tételekre rúgó költségei, melyek mind a Hunyadi-kincstárat
terhelték.
Erzsébet rendszerint napestig fáradozott: leveleket diktált,
intézkedett, kereskedőkkel, ispánokkal, intézőkkel, kamarásokkal és
zsoldosokkal tárgyalt, küldöttségeket fogadott férje nevében, s ha
kellett, néhány fegyveres élén a megfelelő helyre száguldott rögvest,
hogy akár erővel is érvényesítse a Hunyadi-ház érdekeit.
A kis Mátyás ezalatt vagy tanult – hála a Mindenhatónak, most
már Vitéz és Szánoki Gergely hathatós közreműködésével –, vagy
kilovagolt Titusszal, vagy csatangolt a környékbeli falusi kölykökkel a
várat övező erdőségekben, mezőkön, barlangokban. Ebédelni a
nagyasszony soha nem szokott, napközben legfeljebb néhány falat
gyümölcsöt evett.
A korai vacsora után pedig...
Várt rá a kíméletlen magány.
Esteledett, ám oly lassan, mintha soha nem akarna lemenni a nap
máma... Erzsébet tűnődve nézte az üvegablakon túl a messzeségben
hajladozó, égig érő fákat és az alkonyatban lassan rájuk telepedő
gyász-fátylat.
Nem rettent ő semmitől. Elviselt sokszor olyan nehéz terhet,



amelynek cipelésére csak egy nő gyönge vállai lehetnek elég erősek.
De a vigasztalan csöndbe és a belülről emésztő szeretetlenségbe, úgy
érezte, belehal. A kis Mátyás rajongó, gyermeki ragaszkodással vette
körül, s a maguk módján szerették a várnépek, a közeli falvak
jobbágyai is. Szerette Ferenc deák, szerette Vitéz, de mennyire... Ám
ő – hiába korholta magát emiatt oly sokszor – képtelen volt
megelégedni ennyivel.
Szilágyi Erzsébet életében először úgy érezte, hogy elhagyta lelke
ereje, kihuny benne a fény. A végtelennek tetsző, szívét kemény
kéregként beborító magány elfojtotta egészen. Hogy a hajnali csönd
volt-e fájdalmasabb, vagy az éjszakai üvöltő némaság... Nem tudta
volna megmondani. Szobája magányában, mikor az álom messzire
kerülte, újra és újra azon gyötörte magát, hogyan juthattak idáig. Az
órák lassan peregtek, s a nagyasszony összeszedte minden bátorságát,
hogy megválaszolja azt a kérdést, amely elől futni kár: vajon ő maga
mit tett azért, hogy így legyen? Mivel érdemelte ki sorsát?
A lelke mélyén úgy érezte, nem hibázott. Amit tett, megtenné
újra. Megtenné százszor is. Ám így még nehezebb volt elfogadnia a
hideg némaságot.
Jankóra gondolt legtöbbet. A férfire, aki mindene volt. Aki
életének értelmet adott, aki körül minden gondolata forgott azóta a
nap óta, hogy megismerte...
És ez nem fog változni soha többet, történjék bármi...
A bizonyosság melegséggel öntötte el szívét, amit úgy meggyötört
a felfoghatatlan ridegség, amellyel férje elfordult tőle, s kitaszította
életéből. Nem maradt büszkesége, nem maradt öröme, nem maradt
semmije. Csak a csend és a magány.
Vajdahunyad hideg falai közt az órák napoknak tűnnek. A napok
heteknek, a hetek éveknek. Az alattomosan lopakodó éjszakában
eleredt a hó. Erzsébet rezzenéstelen arccal nézett ki az ablakon: a
szobában sötét volt és hideg.
Éppen úgy, ahogy szívében...



2.
A szomszéd szobában a kis Mátyás is éberen forgolódott ágyán. Jeges
szél süvített Hunyad csipkézett ormai közt, s a fiú nem tudott
szabadulni egy régi emlékétől; maga sem tudta, miért jutott eszébe.
Jó esztendővel korábban történt, egy hűvös őszi éjszakán. A budai vár
folyosóján osont, miután sikerült megszöknie anyja mellől, akit az esti
zsolozsma után elnyomott az álom.
Neki persze esze ágában sem volt aludni. Hisz kisurranni a
szobából, s végre szabadon kószálni a hatalmas palota zegzugos
folyosóin, a félreeső udvarokban, a gyilokjárókra vezető lépcsőkön,
létrákon mégiscsak érdekesebb, mint aludni. Ha ügyesen elkerülte a
falakon strázsáló őröket, akár a Dunára néző falszakaszokra is
feljuthatott, hogy a csodálatos éjszakai világban gyönyörködjön: a
lassan csordogáló, éjezüst Duna szalagjában, a túlnani Pest házikóinak
kéményéből fodrozódó opálos füstoszlopokban.
Azon az éjszakán azonban nem jutott fel a falakra.
Egy függőfolyosón osont éppen abban a hitben, hogy lejuthat a
palota hátsó, titkos kertjébe. Tőrét izgatottan szorongatta, s amikor
megütötte a fülét egy őr kimért lépteinek kopogása, odalapult ahhoz a
tölgyfa ajtóhoz, ami előtt éppen állt.
Mi lesz, ha elkapják? Édesanyja bizonnyal szobafogságra ítéli,
amíg csak Budán lesznek...
A léptek egyre közeledtek, s ahogy Mátyás az ajtóhoz lapult, tőre
nekikarcolódott az ajtódeszkának.
Hirtelen kiáltás harsant odabentről:
– Ki van ott?
Mátyás mozdulatlanná dermedt, aztán felülkerekedett benne a
félelem, s nem törődve a közeledő őrrel nekilódult a függőfolyosó
végének. Nem jutott messzire: a fordulóban egy alabárdos őr tűnt fel,
kezében felemelt lámpást tartva.
A fiú sarkon perdült, de mielőtt elsuhanhatott volna, a tölgyfa ajtó
kicsapódott, s egy hatalmas árnyék jelent meg benne.



– Állj! Ki vagy?
Mátyás megtorpant, s remegő tagokkal szembefordult a roppant
árnyékkal. Szakállas, erőteljes férfiember állt ott, kezében tőrrel.
– Hát te meg mit keresel itt, kölyök?
Mátyás kihúzta magát.
– Nem tudtam aludni...
– No látod, én sem tudok.
A fiú szeme sarkából a közeledő őrt leste; az gyanakodva emelte
feljebb a lobogó fényű lámpást, hogy lássa, ki motoszkál a kitárt ajtó
előtt.
Az ajtóban álló férfi megdörzsölte szemét, majd közelebb hajolt
hozzá. Rossz arcú, szúrós tekintetű ember volt. Egész lényéből áradt
valami borzongató fenyegetés, ami megfagyasztotta Mátyás ereiben a
vért.
– Valahol láttalak már... – motyogta a férfi, s a fiú szíve
hatalmasat dobbant. Különös sejtelem gyúlt benne, de hinni még nem
merte, amit egyre bizonyosabban tudott.
A férfi fél térdre ereszkedett előtte, s megragadta a vállát.
– Te gyerek! Te drága, édes gyerek! Mit keresel te itt?
Mátyás a homlokát ráncolta, s próbált hátrálni a férfi elől, de az
oly görcsösen szorongatta nyeszlett kis karjait, hogy felszisszent.
– Nem ismersz meg? Nem ismersz meg, kincsem?
Mátyás makacsul megrázta a fejét.
– Eressz el!
– Hát nem ismersz meg, drága fiam?
– Ha nem eresztesz el, leszúrlak a kardommal!
Az idegen felnevetett!
– Azt el is hiszem! Kérlek, ne szúrj le, kincsem. Ne ölj meg,
Mátyásom!
A fiú a fejét rázta: a mélyből feltörő bizonyosság egyszerre volt
félelmetes, mégis szívmelengető érzés.
– Ismersz engem?
– Ismerlek hát! Az édesapád vagyok, Hunyadi Mátyás!



A fiú reszketve oldalt fordította a fejét; az őr már távolodott a
függőfolyosón, hisz látta, hogy semmi veszedelem nincsen, csak
Hunyadi János, Magyarország kormányzója beszélget tulajdon
fiacskájával, az ötesztendős Mátyással.
Honnét sejthette volna, hogy apa és fia nem beszéltek egymással
soha az életben. Hisz a majd hatesztendős Mátyás három éve nem is
látta édesapját.
– Drága kisfiam! – zihálta boldogan a férfi. – Be jó, hogy látlak!
Azzal megölelte Mátyást, s a fiú különös melegséget és bizalmat
érzett a nagydarab férfi iránt, akinek még mindig olyan furcsán
csillogott a szeme. És különös módon jólesett az ölelése, olyan
ismerősnek tűnt, olyan otthonosan melegnek...
A kis Mátyás erre a távolinak tűnő emlékre gondolt most, a
nehezen múló éjszakán, miközben odakünn süvített a szél Hunyad
várának ormain.
Azon a régmúlt budai éjszakán találkozott először mindig távol
lévő atyjával – legalábbis mióta az eszét tudta.
S azóta?
Mátyás az ágyán hevert és ijedt szemmel bámulta szobája
göcsörtösre meszelt plafonját. Éjfél körül járhatott. A várban
mindenki aludt: anyja, Vitéz püspök úr, Szánoki Gergely úr, Ferenc
deák, s mind a szolgák, cselédek. Csak az ő szemére nem jő álom
sehogy se...
Merre járhat most atyja?
Maga előtt látta az ország kormányzóját hatalmas
csatapáncéljában, pallosának markolatán nyugtatva kezét. Szeme
szúrós, kemény tekintete dús szemöldöke alól szinte villog, ahogy
ránéz. Arca keskeny, beesett, bajusza és szakálla már őszül. Mint egy
szobor... Mint egy harci istenség, ki talapzatáról tekint le a világra...
Hol lehetsz most, édesapám?
Háborúban... Idegen földeken vezeted a sereget. Merre vagy most?
Mikor jössz haza megint?
A kis Mátyás magában azon tanakodott, vajon ő miért nem



láthatja soha atyját, ki az ország első embere, a legderekabb vitéz, a
legnagyobb földesúr? Miért csak történetekből ismeri édesapját, s élő
valójában miért nincs vele soha? Miért nem ő mesél a csodás
kalandokról, dühöngő csatákról, régmúlt idők bajnokairól? Miért nem
öleli magához hosszú téli estéken a kandalló előtt, s miért nem beszéli
el vitéz tetteit büszkeséggel telve fiának?
Mert történetekből nem volt hiány. Ferenc deák, sőt maga Vitéz
kancellár úr is naphosszat regélte Mátyásnak mindama dicső tetteket,
melyeket atyja vitt végbe. A hatalmas vaskapui győzelemről, a hosszú
hadjárat irtóztató csatáiról, a zlaticai szoros ostromáról, az egy napon
háromszor megvert török seregekről, a vad délvidéki portyákról, a
ialomiţai diadalról, elfoglalt várakról, széjjelvert török
rablóseregekről...
Mátyás úrfi képzeletében atyja, akit azóta alig látott, éppen olyan
elérhetetlen, távoli hőssé vált, mint Julius Caesar, Nagy Sándor,
Herkules, s mind a hatalmas héroszok, akiket a könyvek lapjairól és
tanítói regéiből ismert.
Hevert hát Mátyás az ágyon tágra nyílt szemmel, és nyugtalanul
fürkészte az ablakon túli sötétséget.
Hol vagy most, édesapám? Merre jársz? Milyen lehetsz valójában?
Milyen, mikor nem a talapzaton állasz talpig páncélban, akár egy
bronzszobor?
Nyíló értelmével felfogta ugyan, hogy néki is van apja, s anyja is,
de ők ketten mégsem alkotnak olyan családot, mint amilyet Szilágyi
Mihály bátya és vérmes asszonya, vagy a família többi családja; a
Szentgyörgyi Székelyek, a Csolnokosiak, a Vingárti Gerébek körében
látott, tapasztalt, megszokott.
Az ő atyja a hős, elérhetetlen messzeségben hadakozó katona,
anyja pedig Vajdahunyad úrnője, a szép, szomorú szemű
nagyasszony.
Ezen törte fejét Mátyás azon az éjszakán, amikor az események
váratlan fordulatot vettek életében. Arról álmodozott, hogy atyja
végre hazatér diadalmas serege élén, tömérdek zsákmánnyal, foglyok



ezreivel. Ledobja magáról horpadozott, sok csatát látott páncélját,
házi köntöst ölt, és végre úgy élhetnek, mint minden más család:
szeretetben, nyugalomban, együtt.
Mátyás mindent megtett volna, hogy minél hamarabb elérkezzen
ez a nap. A szökésre is ezért szánta el magát: látni akarta a zord,
szakállas embert, minden hadak urát, az édesapját. Hosszas, gondos
tervezés után húzott nyúlcipőt: titokban kiosont a várból azzal az
elhatározással, hogy Hunyadi serege után szökjön, messzi délre.
Nem akart mást, mint olyan lenni, mint testvérbátyja, László, akit
– Mátyásnak efelől kétsége sem volt – apja nálánál jobban szeretett, s
akit oly rég látott, hogy idejét sem tudta már.
Ébredező lelkében, nyíló, mindent szivacsként magába szívó
tudatában ott árválkodott a hely: a hős apa és a vitéz báty helye.
Vágyott rájuk, epedte társaságukat a csöndes, bús hunyadvári
hónapok, évek alatt, ahol magányát csak mesék, legendák, letűnt
korok vitézeinek tettei csillapították. Csoda hát, ha képzelete feléjük
fordult, s mindent kitöltő vágyakozással itta történeteiket?
Azon a végtelennek tetsző októberi éjszakán azonban minden
megváltozott. Honnan sejthette volna, hogy létezik valahol egy távoli
várban egy leány, tán ugyanolyan magányos, mint ő, aki néhány hét
múlva jegyese lesz? Honnét sejthette volna ez az öt-hat esztendős
fiúcska, hogy nemsokára világformáló események középpontjába
kerül, s hamarosan messzire repíti majd az a mindenki útját
meghatározó s irányító, magasabb akarat...
Hunyadi Mátyás az éjszakában tomboló szél vonítását figyelte, s
szorongva gondolt a holnapra. Ágya alatt ott hevert a kígyóbőr, amit
Titusznak köszönhetett. „Mindig lapul a fűben egy kígyó”,
figyelmeztette a fekete ruhás ember, s ő komolyan vette az intést.
Ébernek kell lenni...
Mátyás egy órával éjfél után megunta az ágyban hánykolódást.
Magára öltötte prémes bekecsét és kisurrant a szobájából. Óvatosan
lelopakodott a lépcsőn, s megállt a vár udvarán.
Holdfény alig világlott, bár azt a keveset megsokszorozták az ég



sötét kárpitján hidegen szikrázó csillagok. Az udvar tele volt
építőanyagokkal, gerendákkal, kőrakásokkal, meszesgödrökkel.
Mátyás a falaknak emelt állványzat és a vászonnal letakart
szerszámosládák közt egyensúlyozva elvergődött a régi kaputorony
belső bejáratához. Az épületrész kihalt volt, jó ideje nem használták.
Amikor kijutott a kaputorony fölötti kibúvóhoz, a jeges szél
belekapott göndör hajába, s hűvös kézzel végigcirógatta felhevült
arcát. Megborzongott.
A régi kaputorony és a Zólyomi-tractus övezte mélyített udvar
háromszöge fölött egyensúlyozott, mint oly sokszor az utóbbi
hónapokban, ha egyedül akart maradni. Ahol a két zömök torony
egymáshoz illeszkedett, keskeny, szűk járat nyúlt be a két épület közé.
Itt őrizgette kincseit: néhány éles tőrt, egy erős íjat, egy tompa bögű
buzogányt és egy míves szablyát. Oda araszolt befelé épp, hogy
megnézze őket, ám kiérve a túlsó oldalra, ahonnét kiláthatott a
várudvarra, erős széllökés cibálta meg bekecse szárnyait. Matyi
leguggolt és ügyesen megkapaszkodott a Zólyomi-tractus külső
falának peremében. Örült, hogy senki sem látja hajmeresztő
mutatványát, hiszen az alig fél gyerekláb széles kőperem alatt a
várudvar mélye húzódott. Zihálva nekivetette hátát a torony falának,
s mozdulatlanná dermedt meglepetésében.
A várudvarban nyikorogva, csikorogva felemelkedett a kaput védő
rostély.
Nem hangzott kürtszó, nem rivalltak a kapuőrök; mintha
láthatatlan kéz tekerte volna felfelé a láncokon a hatalmas
vasrácsokat. S alattuk irtóztató szörnyeteg zörgött be az udvarba.
Vörösre festett harci szekér volt, hat prüszkölő ló húzta
megfeszülő inakkal. Olyasfajta szekér volt, amilyet Mátyás még soha
nem látott. Sisakszerű tető védte tüskés tarajokkal, hátulján
sárkányfej meredezett, melynek szájából houfnice csöve kandikált
kifelé. Oldalán tűzköpők és ágyúcsövek sorakoztak; akár egy
hadigálya oldalán – hatalmas, veszedelmes jószág volt, majd kétszer
akkora, mint egy átlagos huszita harci szekér.



Az Aranyház kapuján Ferenc deák lépdelt le álmosan, hogy
fogadja az érkezőket, s ez valamelyest megnyugtatta Matyit: ha
Ferenc deák itt van, olyan nagy baj mégsem történhetik...
A következő pillanatban egy habzó pofájú pej nyergében bátyja,
Lackó ügetett be a várudvarba. Csapzott volt maga is, s arcát feszült
kifejezés uralta, ahogy idegesen körbepillantott.
Lehuppant a lováról, s ahogy felemelte tekintetét, rögvest
megpillantotta a távoli várfalon kuksoló Mátyást.
Hunyadi László elvigyorodott, s intett öccsének.
Matyi visszaintett, s szívrepesve mászott lefelé. Honnan
érkezhetett haza Lackó? Mi lehet az a roppant vörös harci szekér,
amit elkísért idáig?
3.
Mire leért a várudvarra, balszerencséjére anyja ott állt vastag
köpenyben, főkötőben, hermelines palástban. A nagyasszony a
szolgákat utasítgatta, mit hová halmozzanak fel az amúgy is szűkös
udvaron; Matyi épp akkor szédelgett ki az öregkapu boltozata alól, s
igyekezett ugyan a falhoz lapulva visszaosonni az Aranyház ajtajáig,
ám anyja rögvest észrevette.
– Hát te hol jártál, galambom? – tette csípőre a kezét, s tekintete
haragos villámokat lövellt a fáklyák fényében.
Mátyás hebegve széttárta a karját.
– Én csak... Én csak...
– Ugyanott van a titkos búvóhelye, ahol nekem volt! – nevetett
Lackó, azzal magához húzta Matyit, és emberesen meglapogatta a
hátát. – No, kölök, szépen vagyunk! Nem tudsz tán aludni?
Matyi kétségbeesetten nézett fel bátyja arcába, s most egyszeriben
Lackó is olyan felnőttnek, olyan távolinak tűnt, mint a szakállas,
nagydarab ember a budai palota folyosóján.
– Menj be – intett fejével a nagyasszony –, mielőtt megfagysz



idekinn! A kódorgásért pedig számolunk!
Hanem ekkor a veresre festett hatalmas harci kocsi felcsapódó
oldalából torzonborz, hatalmas férfi lépett elő, kezében harci
fejszével.
– Istenemre, ha még egy órán át odabent kellett volna
kuporognom... Uramisten! Itt vagyunk! Ez Hunyad!
Megállt, álmélkodva körbepillantott a várudvaron, s durva
vonásain csalódott kifejezés jelent meg.
– Ilyen kicsi?
Hunyadi László a férfi vállára csapott.
– Miért? Mit gondoltál, Kinizsi?
– Hát, mit gondoltam... Hogy egy hatalmas erőd külső
várfalakkal, hatalmas várudvarral...
– Hunyadot nem a falak védik – legyintett Lackó. – Urának
hírneve óvja azt minden ártó szándéktól. Ennek a várnak nem kell
nagynak lennie.
A férfi ekkor vette észre a nagyasszonyt, és alázatosan fejet hajtott
előtte.
– Engedelmet! Kinizsi István vagyok, kormányzó urunk zsoldos
hadnagya, szolgálatodra, nagyasszonyom!
– Hát kegyelmed meg miféle szekéren érkezett? – nézte a veres
járműóriást Erzsébet. – Még sosem láttam ilyen szörnyszülöttet...
– Ez a Draconis! – düllesztette ki a mellkasát Kinizsi méltó
büszkeséggel. – A legerősebb harci szekér, ami valaha Hunyadi
urunkat szolgálta. Tűzereje elsöpör mindent az útjából. Palánkja a
közepes kéziágyúk golyóit is felfogja. Igaz, belül nem olyan
kényelmes, de hát, a pokolba is, nem kéjutazásra való, igaz-e?
Szeme csak úgy ragyogott az elégedettségtől, ahogy
végigpillantott a veres szörnyetegen, mintha el sem tudna képzelni
ennél gyönyörűségesebb jószágot.
Erzsébet kérdőn a fiára pillantott.
– Nem küldtél futárt. Nem tudtam, hogy érkezel, Lackó...
– Édesanyám... Hadd beszéljünk odabent! Nem kell, hogy



illetéktelen fülek hallják, amit mondok most néked...
A nagyasszony erőst elcsodálkozott, körbemutatott a várudvaron.
– Lackó! Idehaza vagy... Itt nincs mitől tartanod...
Azonban a fiú a fejét rázta.
– Mindenütt ott vannak a kémjeik, anyám. Menjünk be!
Szilágyi Erzsébet felpillantott a kerengőre; hálóköntösben Vitéz
János kancellár és Szánoki Gergely álltak a puszta padlóköveken
mezítláb, hajadonfőtt.
– Mi történt? – kérdezte reszelős hangon a lengyel, mire Lackó
fülig érő szájjal integetett neki, s ezt látva Szánoki megnyugodott
kissé. Hanem a Draconis látványa megigézte őt is meg Vitézt is.
– Mátyás! – mondta odalenn a nagyasszony most már ridegebb,
feszültebb hangon. – Eriggy be, ha mondom! Menten megyünk mink
is!
A fiú azt se tudta, hová kapja a tekintetét. A Draconis mögött
újabb lovasok poroszkáltak be a függőhíd folyosóján; a hátasok patája
tompán dübörgött az éjszakában; egy cseh lovag, egy fekete
köpenyes, rémisztő kinézetű asszony, egy sunyi képű, nyeszlett fickó
érkeztek sorban egymás után.
Erzsébet rosszat sejtve megkerülte a harci szekeret, és leszegett
fejjel kisietett a felvonóhídon. Odakünn, a Zalasd habjain átívelő
hídon lándzsás lovasok álltak, s várták, hogy beügethessenek a
várudvarba. Ahogy kintebb lépkedett mezítláb a fagyos októberi
hidegben, a nagyasszony másik tíz-tízegynéhány harci szekeret
pillantott meg a falu házai közt lecövekelni, s velük vagy negyven
ötven érkező vértes lovast.
– Mi ez? – kérdezte sápadtan, mikor visszasietett az Aranyház
lépcsőjéhez.
– Menjünk be, anyám! – fogta meg gyengéden alkarját Lackó, s
volt valami a hangjában, ami arra késztette a nagyasszonyt, hogy
hallgasson rá. Meglódította Mátyást, aki még mindig úgy állt ott,
mintha odaszögezték volna, s beljebb taszította, egész a lépcsőig.
– Te pedig megkapod a magadét, ne félj!



– Tudok vigyázni magamra! – dohogott Mátyás, de már kapta is a
nyaklevest. Duzzogva, leesett vállakkal indult befelé az épületbe.
Anyja, bátyja és Kinizsi követték. A többieknek Ferenc deák mutatta
az utat az öregkonyhához. A cselédek, szolgák mind talpon voltak, s
eszeveszett sietséggel készítették az éjszakai falnivalót a váratlan
vendégeknek.
4.
– Miért nem tudhat róla senki? – kérdezte Erzsébet kimérten. Vele
szemben Lackó ült, és éhesen falta az elébe tett sülteket, s hozzá
szaporán hörpintgette a meleg méhsört. – Mi ez az egész?
– A környék tele van az ellenségeink kémjeivel – vont vállat Lackó
csámcsogva. – A törökök felderítőivel, a havasalföldiekével, Cillei és
Újlaki spionjaival... Apám jobb szerette volna, ha minél kisebb
feltűnést keltünk.
– Hová vezeted ezeket a harci szekereket?
– Erősítést viszünk Chiliába.
Szilágyi Erzsébet hátradőlt székében.
– Chiliába?
– Oda bizony!
– De hát Chilia a tenger partján van csaknem... Istenem, azt sem
tudom, milyen messze. A Duna torkolatánál... Moldvában.
– Apám elvette a moldvaiaktól a város erődítményét, és magyar
helyőrséget szervezett benne – vont vállat Lackó, mintha azt szerette
volna érzékeltetni, hogy igazán nem ő tehet az egészről. – Apámnak
persze ebben is igaza van: Chilia a Duna kulcsa a Fekete-tenger felől.
Aki Chilia erődjét a kezében tartja, az ellenőrzi, milyen gályák
hajóznak fel a Dunán. Ezért lesz az az erőd Magyarország előretolt
védvonala, messze, messze a határainktól.
– Ezt jól tudom, tegnap néztük át Thuzzal a chiliai erőd
felújítására szánt összegeket. De te? Te vezeted ezt a csapatot, fiam?



Hunyadi László letette a libacombot és megtörölte kezét az
abroszban.
– Én együtt harcoltam ezekkel az emberekkel Várnánál, anyám.
Velük tartok most is. Chilia magyar kézben maradása létkérdés apám
számára. A város a genovaiak felügyelete alatt áll, de a környékén
török, tatár, úz, besenyő törzsek garázdálkodnak. Moldva és
Havasalföld is verseng érte, nem beszélve a lengyel királyról.
Úgyhogy elkél a segítség... A Draconis és a többi harci szekér oda tart.
Fegyvereket, utánpótlást viszünk az erődöt őrző magyar katonáknak.
Szilágyi Erzsébet lassan, megfontoltan bólogatott, s éles pillantást
vetett Vitézre és Szánoki Gergelyre. A teremben szorongó jövevény
nem is nagyon pillantott fel, minden figyelmét lekötötte az evés; úgy
habzsolt, mintha hetek óta nem falt volna.
– Fiam! – kezdte kimérten a nagyasszony, és megigazította az
asztalon pislákoló mécsest, hogy annak arany fénye jobban
megvilágítsa Lackó arcát. – Apád parancsolta néked, hogy tarts a
csapattal Chiliába?
– Nem – vont vállat Lackó egykedvűen. – Nem parancsolta, tudom
én a kötelességem magamtól is. A Hunyadi harci lobogók büszkén
lengenek mindenütt, a messzi déltől északig, a nyugati határszéltől a
keleti tengerig. A Fekete-tengerhez én viszem el...
– Ki az erősítés parancsnoka? – kérdezte hirtelen Erzsébet,
azonban ezúttal nem fiától, hanem a csöndesen falatozó Kinizsi
Istvántól. Az meglepetten felpillantott, előbb a nagyasszonyra, aztán
Lackóra, mintha tőle várna segítséget a válaszhoz.
– Ki a parancsnoka?
– Pontosan azt kérdeztem.
– Ifjabb Harinnay Farkas úr – nyögte ki Kinizsi.
Erzsébet türelmesen mosolygott, miközben visszafordult a fia felé.
– Minek kellesz te oda, Lackó? Minek akarsz te a Fekete-tengerhez
menni? Chilia? Miért kezdett el hirtelenjében érdekelni Chilia?
A fiú nagyot kortyolt a fakupából, amit kezében szorongatott,
aztán lesütötte a szemét. Nagy csönd támadt, mindenki a válaszra



várt: a nagyasszony, Vitéz, Szánoki uram, s tán még a kis Mátyás is.
– Tenni akarok... Valamit tennem kell... – mondta aztán halkan
László. – Harcolni, míg apám az újabb balkáni hadjáratot vezeti... Őt
is helyettesítenem kell, anyám...
Erzsébet megint bólintott, s e pillanatban maga volt a megtestesült
megértés.
– Helyeslem ezt, fiam. Dicséretes gondolkodásra vall...
László megkönnyebbülni látszott, csakhogy a nagyasszony még
nem fejezte be.
– Kinizsi uram, ha jóllaktál, megkérlek most, várakozz lenn,
embereiddel. Beszédem van a fiammal.
A megtermett harcos elvörösödött, szánakozó pillantást vetett
Lackóra, meg is veregette vállát, mintha biztatni akarná az
elkerülhetetlen vihar előtt, azzal mélyen meghajolva Erzsébet előtt
kisurrant a teremből.
– Szánoki uramat szintén megkérem, hagyjon kicsit magunkra
folytatta a nagyasszony. – Vigyed, kérlek, Mátyást is. Ideje, hogy
aludni térjen.
– Ahogy kívánod, asszonyom!
A lengyel kézen fogta a hiába tiltakozó Matyit, és maga után
húzva elindult az ajtó felé.
– Vigyázz magadra, öcsém! – intett utána Lackó, ám mosolya
egyáltalán nem tűnt természetesnek. – És vigyázz édesanyánkra!
– Vigyázok! – szipogta Mátyás, s Szánoki Gergely már ki is cibálta
magával a loggiára.
Ott maradtak a teremben hárman: a nagyasszony, Lackó és Vitéz.
– Ez családi ügy – kezdte komoran Erzsébet, és fia legnagyobb
meglepetésére sört töltött magának. – Elvárom, Lackó, hogy az igazat
mondd nekem.
A fiú vörös képpel bólintott, s tenyerébe temette arcát.
– Jól van! – A nagyasszony egy kortyra felhörpintette az egészet,
aztán letette a kupát, s két kezébe fogta Lackó két kezét. Nézte azokat
a kezeket: sebes, kérges volt, mint egy felnőtt tenyere.



– Szinte gyerek vagy még – mondta Erzsébet. – Korán elszakítottak
tőlem, s korán kellett férfivé érned. Nem, ne mondj semmit! A fiam
vagy, az én kisfiam, elsőszülöttem, a mindenem... Amikor apád
Milánóban szolgált, s én megszültelek, nélküle neveltelek,
mindenhová magammal vittelek. Egy alkalommal a török rajtunk
ütött Malomvíz mellett, egy kis faluban... A patakba, egy híd alá
menekültünk Iván nagybátyáddal. Karon ülő csecsemő voltál, László.
Sírtál, nyöszörögtél... Minden apró hang árulónk lehetett volna... bele
kellett volna, hogy fojtsalak a vízbe, hogy ne áruld el a hollétünket.
Sok anya tett ilyet akkoriban... Én képtelen voltam rá. Az életemnél
jobban szerettelek, és szeretlek most is, Lackó. Akkor is eltéphetetlen
ez a szál teközted és énköztem, ha nem vagy itt velem, ha rég nem
vagy a közelemben. Apád túl korán szakított tőlem... Mindegy... Ami
történt, megtörtént. Mostan csak azt kérem tőled, drága kisfiam...
hogy légy őszinte édesanyádhoz. Rendben?
Lackó búsan bólintott, s nem mert felnézni anyjára.
– Miért akarsz Chiliába menni?
– Meg akarom keresni őt.
Erzsébet megkönnyebbülten felsóhajtott.
– Violát?
– Violát... Komiszul bántam vele, anyám... Játszottam vele, nem
fogadtam szívemmel a szavait egy pillanatig sem... De aztán...
elolvastam a leveleit, amit nékem írt...
Erzsébet nehezen tudta palástolni büszke örömét.
– És rájöttél, milyen sokat jelent neked.
– Valahogy úgy...
– És miért éppen Chilia?
– Egy török fogságból kiváltott katonánk úgy emlékezett, látott
Mesamvryja kikötőjében egy magyar rabszolgalányt, aki elmondása
szerint éppen úgy nézett ki, mint Viola.
Erzsébet sokatmondó pillantást vetett Vitézre, ki állát dörzsölgette
elgondolkodva.
– Mesamvryja a Fekete-tenger partján van – folytatta a fiú.



– Tudom, fiam, hol van.
– Arra gondoltam...
– Arra gondoltál, fiam, hogy Chiliából majd hajón bekalandozod a
Fekete-tenger görög partjait, s egész addig kutatsz, míg meg nem
találod őt...
– Úgy valahogy.
– Értem. És miért gondoltad meg magad? Miért akarod
megkeresni azt a lányt? Miért lett egyszeriben olyan fontos neked?
László vállat vont, aztán hirtelen mozdulattal elővette köpönyege
belső zsebéből azt a gyűrött, viseletes levélköteget, amit még Erzsébet
juttatott el neki Budára.
– Ezek Viola levelei – mondta búsan. – Ott hevertek a szobámban
sokáig bontatlanul... Mióta elolvastam őket, csak rá tudok gondolni,
anyám. Elolvastam őket százszor, ezerszer...
– Néha nem látjuk sokáig azt sem, ami ott van az orrunk előtt
sóhajtotta Erzsébet. – Még nem vagy tizennyolc esztendős sem, fiam, s
máris egy életre valót láttál, tapasztaltál.
– Szerelmes nem voltam még soha! – ismerte be Lackó
pironkodva. Vitézt meglepte az őszinte kitárulkozás.
– Hát most szerelmes vagy! – érintette meg fia vállát Erzsébet.
Csakhogy rossz nyomot követsz, fiam.
Lackó felemelte tekintetét, s néhány pillanatig mintha nem fogta
volna fel anyja szavainak értelmét.
– Rossz nyomot?
– Thuz, Vitéz, s mindenki, aki a segítségünkre lehet, több mint egy
éve keresik Viola nyomait. Annyit tudtunk csak biztosan, s azt sem túl
régóta tudjuk, hogy török fogságba esett. És nem Mesamvryja
kikötőjében kell őt keresni, fiam...
Hunyadi László értetlenül előrehajolt székében.
– Hanem hol?
Erzsébet intett Vitéznek.
– Csupán egy kósza nyom, amivel most bírunk, lehet, hogy hamis
nyom. Talán a kémünk téved. Egy rác sajkástól jött a hír, aki egy



bolgár paraszttól hallotta.
– Miféle hír?
– Valószínűleg Violáról van szó.
– Látták valahol? Hol? Merre?
– Drinápolyban – felelte komoran Erzsébet. – Néhány hónappal
ezelőtt. Őt és...
Lackó feszülten várta a folytatást, ám a nagyasszony elfordította a
fejét.
– És még kit?
– Lackó! – Vitéz előrébb lépett, és egy régóta ott őrzött levelet vett
elő ujjasából. – Ezt a levelet jóval azután találtuk meg, hogy Violának
nyoma veszett. Ez a búcsúüzenete.
László dermedten vette el a pergament.
– Mikor írta?
– Közvetlenül miután utánad indult Budára. Oda már nem ért el
szegény... De édesanyádtól... ha csak így is... még elköszönt. És
László... Úgy tervezte, hogy Hunyadra immár hárman tértek vissza.
Lackó lassan feltápászkodott a székből.
– Hárman?
– Fiam...
– Viola áldott állapotban volt, amikor utánad indult – fejezte be a
mondatot Erzsébet.
A fiú nem hitt a fülének. Visszahuppant a székbe, és értetlenül
bámult anyjára, aztán a kancellárra.
– A te gyermekedet hordozta a szíve alatt, fiam. Az unokámat.
– De... Hol van? Hol van most?
– Drinápolyban. Tudomásunk szerint egy gazdag anatóliai aga
vette meg. Őt is és a kisfiát is...
László megrázkódott, mintha leforrázták volna.
– A kisfiát... A kisfiamat...
– Mindent elkövetünk, hogy a nyomára bukkanjunk. De a török
birodalom hatalmas, egyáltalán nem biztos, hogy...
– Drinápolyban...



– Ott, fiam.
– Akkor hiába mennék Chiliába...
– Megtiltom, hogy oda menj. Az apád sem akarná. Chilia a világ
peremén, a krími tatár kánság, a senki földje, a pokol tornácán
fekszik. Semmi keresnivalód nincs ott.
László elgondolkodva bámult ki az ablakon. Lassan hajnalodott a
hegyek mögött valahol.
– Akkor mit tegyek? Várjak ölbe tett kézzel? Várjam, hogy mikor,
honnét hoznak róla hírt? Közben ki tudja, mi mindent tesznek vele
azok az átkozottak!
– Nem kell ölbe tett kézzel ülnöd. Ami azt illeti, szükségünk van
idehaza a segítségedre, fiam – ölelte át a nyakát Erzsébet
reménykedve. – Itt, Hunyadon. A vár és a falu szinte védtelen. A
birtokainkon mind több az elégedetlenkedő. Fosztogatók tűntek fel az
erdőkben, mint mindig, ha nincs a közelben jelentős katonai erő...
László bágyadtan nemet intett.
– Én nem bírok egy helyben maradni, anyám... Megfulladnék...
Elpusztítana az aggodalom. Nékem tennem kell valamit... Nem
ülhetek a szoknyádon... Sajnálom...
Szilágyi Erzsébet nyugalmat erőltetett arcára.
– Megértem. Én is sajnálom...
László hirtelen átölelte és csókjaival halmozta el.
– Bocsáss meg, anyám! Kérlek, bocsáss meg! De én nem tudok...
Nem lehet... Nem lennék képes rá...
Vitéz a torkát köszörülte.
– Senki nem tudhatja meg, László, hogy van egy fiad. Ha ez
kitudódna, s különösképp, ha a török megtudná, hogy Hunyadi János
kormányzó unokája a kezükben van, rabszolgasorban tartják...
Lackó úgy nézett rá, mintha a kancellár úr valami sértőt mondott
volna, Vitéz rögvest mentegetőzni kezdett:
– Én csak a tényeket...
– Későre jár – emelkedett fel Lackó. – Az embereimnek aludni kell.
Hajnalban indulnak tovább a tenger felé. El szeretnék búcsúzni tőlük.



– Búcsúzz, fiam! – Erzsébet fáradtan megcsókolta homlokát, s egy
hosszúra nyúlt pillanatig élvezte, hogy újra ott van vele a fia,
elsőszülöttje, akit oly régen elveszített. Szívéhez vonta, átölelte, s
néhány szívdobbanásnyi ideig újra az övé volt. Csak az övé.
Aztán Lackó kilépett az ajtón, s ők megint ketten maradtak az
éjszakai vacsora romjai fölött.
Két karikás szemű ember, két magányos lélek.
A nagyasszony és az ország kancellárja.
Nem néztek egymásra. Ott ültek a teremben egész pirkadatig, a
reszkető mécses fényében fürösztve arcukat, hallgatva egymás
lélegzetét.
5.
A Draconis legénysége a vár melletti lankákon táborozott le éjszakára,
mert az udvart szűkösnek találták, s ott tüzet sem rakhattak volna.
Kimerültek voltak az egész napos út után. Letelepedtek a nyugati
torony és a déli torony közti falszakasz lábánál, a vészfolyosó alatt, de
ahelyett, hogy nyugovóra tértek volna, vártak, egyre vártak.
Néhány órával hajnal előtt Lackó végre kiballagott hozzájuk a
várkapun.
Lehuppant a fűbe, s kezét közel tartotta a lobogó tűzhöz. A
többiek türelmesen vártak, nem kíváncsiskodtak.
Aztán a fiú felpillantott rájuk. Ott hevertek, könyököltek,
ücsörögtek mind, akik idáig elkísérték a hosszú úton.
Kinizsi...
Hajna...
Michal Matejčik...
Silkow...
– Nem mehetek... – kezdte rekedt hangon Lackó. – Nem mehetek
veletek tovább, barátaim.
A többiek némán fürkészték az arcát, s különös mód mintha



tudták volna, hogy ezzel a hírrel érkezik vissza közéjük.
– Úgy tűnik, nem Mesamvryja kikötőjében van... Valószínűleg
Drinápolyban... Ott látták... Talán ott lehet...
A fiammal, tette hozzá gondolatban, és nyomban elszorult a szíve.
Nem tudta elképzelni még, hogy van egy kisfia. Nem tudta elképzelni,
hogy van egy kisfia, akit Viola nevel, s aki rabszolgaságban nő fel, és
soha nem ismerheti meg a szabad életet.
A többiek az arcát fürkészték; Kinizsi István, megelégelve a
torokszorító hallgatást, szólásra nyitotta volna száját, de Hajna
leintette. Az ilyesmiben jobb, ha nem Kinizsi mondja el a
mondandóját. Abból mindig csak baj kerekedik...
– Akkor oda kell menned, Lackó! – mondta szokatlanul csöndesen
a kaszás asszony. – Menj, és keresd meg őt!
A fiú kételkedve ingatta fejét.
– Szerettem volna veletek maradni...
– Mi is szerettük volna, hogy maradj. De azt kell tenned, amit a
szíved diktál. Ifjabb Harinnay Farkas úr majd elvezeti a csapatot
Chiliába, s mi megvívjuk a ránk váró csatákat, abban nem lesz hiba!
Kinizsi hatalmasat nyújtózott, megropogtatva csontjait. – Mi pedig
majd más csatákat vívunk meg együtt... Abból mindig akad éppen
elég, úgy tapasztaltam.
Hunyadi László felpillantott a magas várfalakra. Hűvös október
végi szél fújt a Zalasd felett, lábuknál álmos egyhangúsággal
csörgedezett a patak.
– Térjetek nyugovóra, testvérek! – mondta Lackó. – Ifjabb
Harinnay Farkas úr pirkadatkor nem lesz véletek könyörületes.
– S te? – kérdezte gúnyosan Silkow. – Ágyban, párnák közt,
fiatalúr?
László a fejét ingatta.
– Itt alszom veletek.
Michal Matejčik kapitány, a Draconis parancsnoka elnyúlt a fűben,
s orráig magára húzta kopott, szakadozott pokrócát, majd
ellentmondást nem tűrő hangon vetette oda Lackónak:



– Alszol itt az ördögöt... Hazaértél, fiam... Ez a te otthonod...
Eriggy be a falak mögé. Ahogy ismerlek, nem nyugodhatsz te soká a
családi tűzhelynél sem. Addig pihenj meg itt, e falak közt, amíg
teheted. Becsüld meg a béke és a csend minden pillanatát. Édesanyád,
öcséd szeretetét.
Hajna lapos pillantást vetett a cseh kapitányra, hiába; Matejčik
száraz hangon, mintegy vigasztalólag folytatta:
– Valaha nekem is volt otthonom, fiam. Takaros kis vidéki kastély,
ha nem is hatalmas lovagvár, mint ez itt, de enyém. Csak az enyém:
lakályos, otthonos. Engedelmes asszonyom vigyázta a házat, s minden
csatából szerelemmel várt haza. Két egészséges gyermekem, szolgáim,
barátaim, fivérek, húgok... Család... Értitek, no...
Kinizsi és Silkow összenéztek a tábortűz fölött; még soha nem
hallották a kapitányt magáról mesélni.
– És mi lett velük? – kérdezte Hajna óvatosan.
– Mi lett volna? Meghaltak mind.
Michal elfordította tekintetét.
– Nem számít. Rég volt, már nem számolom a napokat, és lehet, a
gyilkosuk büntetés nélkül éli le életét. Úgyhogy, Lackó... Addig
becsüld meg, amid van... amíg van. Ez itt az otthonod... Odabenn a
szeretteid... a szolgáid... melegség... Ez a ház az egyetlen a világon,
ahol otthon vagy...
– Az én otthonom már rég...
– Ugyan! – legyintett Matejčik szórakozottan. – Mi vagyunk?
– Igen... Ti vagytok...
Hajna lehajtotta fejét, és Kinizsi is jobbnak látta másfelé nézni.
– Eriggy már! – mondta tompán a cseh lovag, s megigazította
szarvasbőr kesztyűje szárát. – Ne bosszants tovább! Semmivel sem
lesz jobb, ha itt kinn fagyoskodsz velünk. Mi hajnalban... az ördögbe,
nem oly soká... útnak indulunk tovább, Chilia felé. Attól tartok, az út
hosszú lesz és viszontagságos. Te viszont, ha rám hallgatsz, alszol
délig, fiam. Aztán felkelsz, megcsókolod édesanyád és öcséd arcát,
majd ha végképp borsószem birizgál a seggedben, s nem nyughatsz



néhány napot sem, hát nekieredsz megkeresni azt a gyönyörű lányt...
Mi meg... No, ne aggódj, fiam, mi megleszünk nélküled. Akkor is
megvoltunk, mi több, hogy egészen őszinte legyek, nagyszerűen
megvoltunk, amikor neked se híred, se hamvad nem volt.
Lackó egy apró fadarabot vetett a tűzbe, s elvigyorodott.
– Nagyon fogok neked hiányozni, Michal.
– Nekem ugyan nem! – A cseh lovag hátat fordított neki, s teljesen
a pokróc alá bújt. – És ha engem kérdezel, a többieknek sem.
A fiú nevetve a bajtársaira pillantott.
– Találkozunk még, barátaim! Ígérem!
– Tűnj már el! – mordult rá Kinizsi színlelt egykedvűséggel. – Ha
nem vennéd észre, már rég aludnánk, ha nem tartanál fel minket!
Hunyadi László feltápászkodott, s utoljára végigpillantott rajtuk. A
Békés szántóvető hajdani harcosai nem úgy búcsúzkodtak, ahogy más
búcsúzkodott volna. Senki sem ölelgette, senki nem lapogatta meg a
hátát. Ahogy ott állt, s hosszan a tűzbe bámult, Silkow hozzávágott
egy fadarabot.
– Eltakarod a holdfényt!
– Nincs is holdfény!
Lassan elindult vissza, a felvonóhídhoz és a várkapuhoz. Nem
nézett hátra. Barátai újabb háborúba indultak, idegen, veszedelmes
földre. Mindannyian tudták, hogy soha többet nem lesznek így együtt
mindannyian.
6.
Lackó kimerülten régi szobájába vánszorgott. Belépve megrohanták az
emlékek – szorongató, rossz emlékek. A szigor, a végtelennek tetsző
téli esték nyomasztó emlékei.
Nem szeretett itt élni. Valódi élete voltaképpen akkor vette
kezdetét, amikor kiszabadult innét, azon a rettenetes nyáron, mikor
Nándor Alba ellen megindultak a szultán hadai. A Temes-sziget,



Matkó szótlan társasága, Zömök, a medve bohókás tréfái... Az a nyár
is végtelen hosszúnak tűnt, de az a nyár végre az élet része volt... S
aztán a kalandok sora: a hosszú, vad csavargások a Balkánon, a
cigánykaraván... Lányok, asszonyok ölelése... Idegen országok, távoli
városok és kikötők... S aztán... a háború.
A szobában sötét volt. Lackó lerogyott régi ágyára; az vészesen
megreccsent súlya alatt. Mintha egy másik világban, másik korban
történt volna mindez vele...
S most...
A fiára gondolt. Nem láthatta még, s talán nem láthatja soha az
életben. A fia rabszolga...
Tenyerébe temette arcát, s hallgatta a szél süvítését a környező
vadon fái közt.
El kell mennie innen.
Meg kell keresnie Violát és a fiát. Nem hagyhatja őket sorsukra,
ilyet igazi férfi soha nem tenne...
El kell mennie innen.
Megfullad itt, megfojtják az emlékek, a tétlenség, a bezártság.
Hunyadi László annyira ismerte magát, hogy tudja: bármi történjék,
egyetlen dolgot nem tudna semmiképpen sem elviselni: a rabságot, a
bezártságot.
Ha csak megsejti, ha csak a gondolat lehetősége felmerül benne,
hogy néhány hét múlva mindenképpen fogoly lesz, bezárt rab, talán
nem habozik, s a Draconis legénységével folytatja útját Chilia felé. De
talán jobb is, hogy az Úr nem lebbenti fel előttünk a fátylat terveiről.
Útjai maradjanak csak kifürkészhetetlenek...
7.
KÖRMÖCBÁNYA, HUSZITA HADITÁBOR, MAGYAR KIRÁLYSÁG,
A. D. 1448. MINDSZENT HAVÁNAK 20. NAPJA
A hatalmas hátsó kerekű utazóbatár szinte tengelyig merült a sárban.



Meg-megbillent az ökörfej méretű agyagrögök és kövek közt, melyek
a keréknyomok gödreiben lapultak, míg végre átvergődött a várost
övező irdatlan magas falon, illetve az abba vágott két erődkapu
egyikén. A kaput vastag láncok, karósorok, kézipuskások számára
felállított palánkok és két öblös tarack védte, nem beszélve a harminc
megtermett, talpig vasban strázsáló huszita zsoldosról. Közvetlenül az
árkádok s a felhúzható híd előtt a batár csaknem oldalára dőlt, mikor
jobb kereke váratlanul ölnyi mély gödörbe szaladt. A bakon ülő, az
igyekezettől vért verejtékező kocsis nem láthatta előre a bajt. A
gödröt mocskos sárlé borította, de ahogy a batár vészesen felborulni
látszott, a cseh haramiáknak kellett nagy röhögve visszataszigálni az
útra.
A batár egyetlen utasa szentségelve dugta ki képét az ablakon,
melynek függönyei ide-oda rázkódtak a kocsival együtt.
– Az Isten szerelmére! A lelket is kirázzátok belőlem!
A csehek szeme felvillant; ez valami gazdag kalmár lehet
odagyűltek hát mind, s kezükben hosszú gyiloktőrök villantak.
A batár utasa gúnyosan rájuk villantotta farkasmosolyát.
– Mielőtt valami kellemetlen félreértés áldozatai lennénk
mindannyian, drága barátaim... – elébük tartott egy pecsétes
pergament. A pecséten Jan Giskra oklevelein használatos címer
függött két, keresztben elhelyezkedő szarvasagancs képében.
A husziták képéről leolvadt a pénzsóvár kifejezés, komoran
intettek a kocsisnak, hogy hajtson tovább a városba.
Cillei Ulrik némi megkönnyebbüléssel huppant vissza a fogat
ülésére. Hosszú út állt mögötte, s mivel fegyveres kíséretét
vendéglátója kérésének megfelelően Nyitrán hagyta, csak ennek a
nyavalyás pergamennek a védelmére számíthatott. Azonban miképp
az úton több alkalommal megtapasztalta, a Giskra-pecsét nagyobb
védelmet nyújtott számára, mint amit kétosztagnyi lándzsás
nyújthatott volna.
Ahogy közeledtek Körmöcbányához, úgy vált az őszi táj egyre
komorabbá, mocskosabbá. A mezőkön itt is, ott is érczúzó malmok



őrölték a mélyből felhozott zúzalékot; a malmok sivár környékén a fű
kikopott, a növények elszáradtak mindenfelé. A kohók közvetlenül a
városkapun kívül dohogtak, s ontották a szürke levegőbe pernyélő,
fullasztó füstbodraikat.
Cillei az orra elé tett illatosított zsebkendővel figyelte batárja
biztonságából a kietlen tájat.
Tetszett neki ez a vidék.
Aranyat termett itt a föld mélye, a kohók és az érczúzó malmok
mind azért csúfították el az erdőket, mezőket, hogy mind több és több
csengő arany tömhesse azok zsebét, akik uralják a várost. S a várost
most olyan ember uralta, aki mindenben Cillei kedvére való fickónak
számított. A pénzverdéket nem oly rég telepítették a városfalon
belülre – bölcs előrelátás ez a mostani zűrzavaros időkben, gondolta
Cilli és Zagorje ura.
Amikor a batár bukdácsolva áthaladt az égbe szökő, csaknem
tizenöt öl magas városkapu alatt, Ulrik gróf magában megállapította,
hogy a husziták talán nem oly érzékenyek a szépre, mint
Körmöcbánya német polgárai, no de ahhoz sokkal jobban értenek,
hogyan kell erődítménnyé alakítani a települést. A város magva, amit
nyolc-tíz öl magas, vaskos falakkal vettek körül, melyet kilenc bástya
vigyázott, a kékelői Stósz-hegy déli lankáin épült. Zömök, mégis
csinos német polgárházak sorakoztak példás rendben a falakon belül.
A főtérre érve azonban alaposan megváltozott az összkép. A Szent
Katalin-templom előtt a Ringburgerek házai korántsem mutatták
csinos arcukat az érkezőnek.
Cillei német szíve elszorult a látványra: a főtér kövezetét a huszita
haramiák felszedték, tüzek lobogtak mindenütt, s a sárban,
mocsokban hevertek szerteszét a zsoldosokat kísérő siserahad szedett
vedett tagjai: cigányok, szajhák, markotányosok, koldusok. A valaha
oly pompás polgárházak ablakai kihasogatva, a vastag tölgyfa ajtókat
jórészt eltüzelték. Amott, a Szent Katalin-templom előtti részen
kerítéssel körülvéve koszos öltözetű, szánalmas kinézetű leányokat,
asszonyokat őriztek lándzsás fegyveresek. A város polgárainak leányai,



feleségei, gondolta Cillei, jelenleg a huszita zsoldossereg szajhái, szabad
prédák, akiket bármely katona meghághat. Emitt, a templom innenső
oldalán a kohók működtetésére felhalmozott faszénrakások
tornyosultak rendetlen összevisszaságban. Mellette egy kovácsműhely
ideiglenesen összetákolt viskója árválkodott, a rothadt szalmában
éhező utcagyerekek kotorásztak élelem után. Kiálló bordájú fiúcskák,
járni is alig bíró leányok bámulták, ahogy a tüzek körül részeg csehek
zabáltak két pofára. Így festett az új, igazságos rend a kelyhesek
számára: ki tegnap paraszt volt, az ma úr, s ki tegnap gazdag polgár,
az éhezzék, tűrje csak a megaláztatásokat, mert végtére is mindig, s
mindenkor a fegyver dönt, nem a születési előjog...
A főtér szennylében, vizeletben úszott, a házak falán száradó
széklet arról tanúskodott, hogy a husziták nem rendeltetésszerűen
használják a derék német polgárok otthonait.
Cillei mosolyogni próbált még akkor is, amikor fogata a pénzverde
kamaragrófjának palotája elé kanyarodva megtorpant.
Két alabárdos őr kitessékelte a batárból, és udvariasan ugyan, de
kellő eréllyel felfelé invitálta a ház emeletére. A veres gróf
intézkedett, hogy a batárra erősített két hatalmas ládát a katonák
haladéktalanul hozzák utánuk, s azok örömmel engedelmeskedtek,
hisz nyilvánvalóan vezérüknek szánt ajándék lehetett benne.
Jan Giskra, a felső-magyarországi huszita rablóbandák ura éppen
ebédjét költötte a kamaragróf kisajátított házában. Az asztalfőn
terpeszkedett, s alvezéreivel mély egyetértésben falták a környékbeli
magyar falvakból elrabolt lábasjószágokat.
Cillei arcán kelletlen kifejezés futott át, ahogy a cseh alabárdosok
utat nyitottak neki. Az asztalnál szétvetett lábakkal, kigombolt
ingben, bortól rőt orcával zabáló csehek épp csak felpillantottak
jöttére.
– Rosszkor zavarok tán? – kérdezte a veres gróf, és hórihorgas
termetét meghajtva, kalpagja lengetésével cifra üdvözlésben
részesítette Giskrát.
– Ami azt illeti, korábbra vártalak! – vigyorodott el a huszita



vezér, és kézfejével megtörölte zsírtól csillogó bajuszát. – De hát az
utak manapság nem jól járhatók. Az a fránya sok eső...
– Nem beszélve a fránya sok haramiáról! – legyintett Cillei, s
tekintetében furcsa fény villant.
Giskra egy pillanatra nem tudta, nevessen, vagy vonja inkább
össze busa szemöldökét. Társaira pillantott, akik rá se hederítettek az
érkezőre: két pofára zabáltak, s már erőst kacsingattak a szoba
sarkában reszkető harmatos, félig lemeztelenített leányokra, akikkel
ebéd után kívántak hetyegni a szomszéd szobákban.
– Küldd ki őket! – Cillei hangja egyszeriben megkeményedett.
Küldd ki mindet!
Giskra hosszan fürkészte vendége arcát, aztán jobbnak látta
engedelmeskedni; Ulrik gróf végtére is egyike az ország
leghatalmasabb földesurainak, immár újra horvát-szlavón bán,
országnyi tartományok ura, birodalmi gróf, a császári család rokona,
ráadásul sógorai közt tarthatja számon az oszmán szultánt és a rác
despotát.
Alvezérei felé fordult és torokhangon rájuk vakkantott csehül
azok rosszalló morgással lassan kioldalogtak a szobából, közben
gyilkos pillantásokat vetettek a kese hajú, csontos arcú jövevényre.
Cillei udvarias főhajtásokkal viszonozta mindezt, még a
megerőszakolandó hölgyek számára is akadt egy-egy gáláns
meghajlása.
– Köszönöm, kedves barátom, hogy fogadtál – fordult ekkor Giskra
felé nyájas mosollyal. – Noha tudom, elfoglalt ember vagy.
A huszita béketűrően nézte vendégét, aztán helyet mutatott maga
mellett egy széken.
– Mi dolgunk egymással, Cillei?
A veres gróf eltűnődött, miközben elegáns mozdulattal helyet
foglalt és keresztbe vetette lábait.
– Kérdésed teljesen jogos, barátom. Az Úr különös kegyének
következtében ugyanis eddig nem kereszteztük egymás pályáját, s
ezért a magam részéről roppant hálás vagyok. Nem szeretném ugyanis



összekötni véled a bajuszt, Jan Giskra. Nagyra becsüllek, de inkább
látlak a szövetségeseim táborában, semmint ellenségeimében.
– Néha nem választhatjuk meg sem a barátainkat, sem az
ellenségeinket.
– Én szeretem mindkettőt magam megválasztani, ha meg nem
sértelek. S istenemre mondom, éppen elég, hogy a kutya Hunyadit az
ellenségeim között kell látnom. De ezerszer inkább őt, mint téged!
– Ez roppant hízelgő – jegyezte meg a cseh óvatosan. – S milyen
különös: Hunyadit én sem kedvelem...
– Nos, ez máris egy közös pont köztünk.
– Úgy van, Cillei. Csakhogy ezt eddig is tudtuk.
Ulrik gróf összeszűkítette szemét, úgy vizsgálgatta magának a
huszitát.
– Ajánlattal jöttem hozzád, Jan.
– Ezt is tudtuk. A kérdés csak az, miféle ajánlattal.
Cillei az ajtó mellé letett két ládára mutatott.
– Tudod, mi van azokban, barátom?
– Gondolom, arany.
– Az bizony.
– Homokot hoztál a sivatagba, Ulrik gróf. Itt ülünk az ország
legnagyobb aranybányáján.
– No, no, Jan barátom, úgy hiszem, aranyból sosem elég. Mennyit
termel Körmöc egy évben?
– Huszonnégyezer aranyforintot.
– Hogyne! Békeidőben! S most?
– Tizenötezret.
– Igen, talán. Csakhogy a költségeidre tekintettel... mennyi marad
a végén? Nos hát, barátom, ebben a két ládában kereken harmincezer
aranydukát van.
Giskra értetlenül előrehajolt székében.
– Minek hoztál nekem ennyi pénzt?
– Egyrészt mert megtehetem, és élvezem költeni a pénzemet.
Módfelett vagyonos ember vagyok; Szlavónia és Horvátország újra a



birtokomban van, és mivel sikeresen leszámoltam a Thallócziakkal,
minden vagyonuk, váruk, a falvaik a kezembe kerültek. Másrészt, s
talán ez most a fontosabb tényező: szeretnélek meggyőzni arról, hogy
haladéktalanul indíts hadjáratot a környező vármegyék ellen.
Giskra boroskupát emelt fel az asztalról.
– A magam részéről békét kötöttem Hunyadival.
– Én is.
– Csakhogy te megszegted, Ulrik gróf, a megállapodást. Én nem
szeretném. A szavamat adtam.
– Meg fogod szegni a szerződést.
– Csakugyan?
– A ládákban harmincezer aranyat találsz, Jan. Szerény ajándék
ez, inkább afféle kedveskedés őfelsége, László király leghűségesebb
vitézének, aki a legnehezebb esztendőkben is kitartott szent ügyünk
mellett. De nem ezért fogod megszegni a rimaszombati egyezményt,
barátom.
– Hanem miért?
– Azért, mert nincs más választásod, és szerintem ezzel tisztában
vagy. El kell döntened, Hunyadi mellé állsz vagy Hunyadi ellen
harcolsz.
– Én Felső-Magyarország országkapitánya vagyok, Cillei.
Feladatom a rend fenntartása...
Ulrik harsányan felröhögött, ám közben bizonnyal félrenyelt, mert
csúnyán köhögni kezdett. Szeme még akkor is nevetett, amikor
fulladozva boroskupáért esdekelt, hogy leöblíthesse a fojtó köhögést.
– Ez jó! Ez nagyon jó! Még hogy a rend fenntartása! – kacagott,
mikor végre megint rendesen kapott levegőt. – Kedvelem az ilyen
tréfás kedvű embereket magam körül.
Giskra szintén elmosolyodott, s vendége kupájához koccintotta a
sajátját.
– A tréfás kedvű társaságra! – mondta, és felhajtotta az egészet.
Cillei követte példáját.
– Drága barátom, nem akarlak megsérteni, de bizonyára magad is



értesültél róla, hogy az országgyűlés megszüntette az országkapitányi
kinevezésedet. Eszerint néked nincsen semmiféle megbízásod...
– Én csupán őfelségének tartozom elszámolással. Amíg ő
országkapitánynak tart, addig az vagyok.
– Úgy igaz! – bólintott Cillei elégedetten. – Én a magam részéről
ezt soha nem vontam kétségbe. De látod, Jan barátom, ezek a
nyughatatlan magyarok... Hány sereget küldtek már rád és dicső cseh
vitézeidre?
– Ahányat küldtek, annyit zavartunk el innét. Felső-Magyarország
már a mi területünk. Aki behódol, maradhat. Aki ellenáll, arra halál
vár.
– Nagyon helyes. Személyes tapasztalatom szerint a magyarokkal
nem lehet másképp szót érteni. Csakhogy, kedves Jan, akad ám itt egy
aprócska kis bökkenő...
– Mi volna az? – kerekedett el Giskra szeme. Hozzászokott, hogy a
maga uralta északi vármegyékben nemigen tapasztalt semmiféle
bökkenőt.
– Hunyadi – vágta rá ájtatos képpel Cillei Ulrik. – Az a
megveszekedett oláh kutya... Ő a mi kis bökkenőnk...
– Csak a tiéd – jegyezte meg Giskra. – Engem nem zavar. Azt
csinál, amit akar. Én ezekben a vármegyékben a magam ura vagyok.
– Most még talán – tárta szét a karját Cillei. – No de mi lesz, ha
Hunyadi megerősödik? Ha tegyük fel, győzedelmesen tér vissza a
mostani hadjáratából, és eszébe jut, hogy engedve a sok panasznak és
könyörgésnek, fegyverrel tisztítsa meg Felső-Magyarországot a
magadfajta rablóvezérektől?
Giskra ajka megrándult.
– Minek neveztél, Cillei?
– Annak, ami vagy! Közönséges rablóvezérnek! – A veres gróf
előbbre hajolt, és tekintete egyszeriben villámokat szórt. – Nekem te
ne játszd meg magad, Jan Giskra! Ismerjük egymást, mint a rossz
pénzt! Nem vagy te országkapitány, nem vagy te semmi egyéb, mint
ezer hájjal megkent útonálló.



– Nézőpont kérdése – hajolt közelebb Giskra is, s így fejük alig
néhány hüvelykre került közel egymáshoz. Két tekintet, két izzó
szempár villámlott egymásra.
– Szóval – folytatta Cillei, s úgy tűnt, elemében érzi magát. – Ott
tartottam, hogy Hunyadi mindenképpen rád keríti a sort hamarosan.
Ha vesztesként tér vissza a Balkánról, amit szívből remélek, akkor
különösen erős késztetést érez majd, hogy valamivel kiköszörülje a
hírnevén esett újabb csorbát. S mivel te igen megbízhatóan végzed a
munkádat, kedves Jan, értem ez alatt a gyilkolást, rablást,
fosztogatást, várak, városok, falvak, kolostorok elfoglalását, dúlását,
az erőszakot, az önkényt, nos, így várható, hogy a mi kedves Hunyadi
barátunk néhány hónap múlva tiszteletét teszi nálad, itt, a kies
északon, és bizonnyal magával hoz néhány ezer páncélos lovast.
– Jöjjenek csak. Mindig szívesen látjuk Hunyadi urat.
– Az országgyűlés mellette áll majd, s minden nemes, minden
zászlósúr. Melletted ki áll majd?
– Teszek rá! – vont vállat Giskra. – A magam ura vagyok, nékem
csak őfelsége parancsol. Az meg még gyerek...
Cillei összefűzte beesett mellkasa előtt két kezét, és lassan
malmozni kezdett ujjaival.
– Nem lenne akkor szerencsésebb megelőzni a bajt?
– Mondtam már: én nem szegem meg az egyezményt.
– Megszegted már sokszor. Most tennél kivételt?
– Lehet, Cillei, öregszem. Talán könnyebben elérzékenyülök
mostanság, mint annak idején. Képzeld, néha úgy érzem, elég volt a
sok hadakozásból...
– No és mi máshoz értesz, kedves Jan, a hadakozáson kívül?
Giskra arca másodszor is megrándult.
– Ha kell, bármikor leakaszthatom a szögről a pallost, Ulrik... De
addig... Szeretném élvezni a munkám gyümölcsét.
– Vagy úgy... Nézzük akkor a lehetőségeket! Hunyadi rád fog
támadni, mert a magyaroknak elege van abból, hogy... miképp
mondtad? Élvezed a munkád gyümölcsét. Ők ugyanis erőst úgy látják,



a te munkád abból áll, hogy nyomorgatod őket, gyilkolod őket,
fosztogatod őket, és persze, ha ez nem lenne elég, nyakra-főre
telepíted a cseh zsoldosaidat a területeikre.
– Magam is magyar úr vagyok! Elfelejtetted talán? – vetette közbe
Giskra nevetve, mintha maga se venné komolyan saját szavait.
– Szóval, kedves Jan, a magyarok – folytatta Cillei, tudomást sem
véve az ellenvetésről – összefognak ellened. A nemesség, akiknek
területeit bitorlod, terményét begyűjtöd, jobbágyait lemészárlod,
kúriáit, váracskáit lerombolod, mind ellened fordul majd. Az egyház,
melynek kolostorait, monostorait kifosztod, papjait huszita módi
szerinti misézésre kényszeríted, apácáit meghágod, nos, meghiheted,
szintén nem tartozik legnagyobb barátaid közé. A városok? Losonc,
Kassa, Eperjes, Lőcse, Bártfa? Na, azok csak az igazán jóakaróid!
Kitekernék a nyakad, ha tehetnék! S ha ezek mind megadják a mi
szeretett kormányzó urunknak a felhatalmazást, hogy irtson ki téged
valamennyi huszitáddal együtt a föld színéről, nos... kedves barátom,
nem sok esélyed marad, ugye, tudod?
Giskra fölényesen mosolygott, bár tekintetében felparázslott
valami belső nyugtalanság, ami nem kerülte el Cillei figyelmét.
– Hunyadi jönni fog! – folytatta hát újult erővel a veres gróf. – És
én abban bízom, hogy felkészülten fogod várni! Mire összeszedi
magát, mire sereget gyűjt ellened, meg kell szállnod azokat a
vármegyéket, melyek még nem tartoznak uralmad alá! Ki kell irtanod
a magyarokat onnét, hogy cseheket telepíthess a helyükre! Építs
várakat, erősítsd meg őket! Vegyél be minél több várost, hogy mire
Hunyadi jön...
Giskra még mindig egykedvűen nézte vendégét. Valahol odakünn,
a főtéren veszekedés támadt, cseh kiáltások harsantak, egy nő
szívszaggatóan sivalkodott, aztán hirtelen elhallgatott, s a férfiak
röhögtek.
Cillei érezte, hogy vészesen fogy az ideje.
– Gondolom, arra vagy most kíváncsi, kedves barátom, mit ajánlok
én.



– Nem, Ulrik. Nem érdekel, mit ajánlasz. Én egyetlen embernek
engedelmeskedem, egyedül csak az ő szavára vagyok hajlandó
megmozdulni mindaddig, amíg Hunyadi meg nem támad.
– A királyod szavára...
– Pontosan. Királyom szavára.
– Jól van, Jan. Elárulok neked egy titkot. Tárgyalásokat folytatok
Frigyessel arról, hogy adja ki nékem László királyt.
– Miért tenne ilyet?
– Mert rá fogjuk kényszeríteni. A magyarok is követelik a fiú
kiadatását, a csehek is, és ráadásként az osztrák rendek is. Ki fogja
adni, mégpedig nekem, hiszen valójában semmi joga fogságban
tartani őt. A Szent Koronát persze tovább őrzi majd, de azzal később
foglalkozunk. A lényeg a következő: őfelsége, V. László király
nemsokára az én gyámságom alá kerül. Ez pedig azt jelenti, hogy
néhány esztendőn keresztül, egészen felnőtté válásáig jelentős
befolyással bírok majd mindarra, ami a három országban történhet és
történik.
Giskra az elhangzottakat mérlegelte.
– Mi rá a biztosíték, hogy így lesz majd valóban? Hogy Frigyes
kiadja neked az unokaöcsédet? Hogy te leszel majd a három ország
legbefolyásosabb embere?
– Biztosíték? Nincsen rá semmi. De ismerhetsz, Jan. Így fog
történni.
– S akkor?
– Akkor mindenki, aki segítségemre volt, számíthat az én
segítségemre is. Ha most megtámadod a szomszédos vármegyéket, ha
most lángba borítod Felső-Magyarországot, s ezzel gyengíted Hunyadi
kormányzó pozícióit, én esküvel fogadom néked, hálából igen magas
posztot kapsz V. László birodalmában.
A huszita vezér unottan legyintett.
– Engem már nem érdekelnek a magas posztok. Itt vagyok, ez az
én birodalmam: magam szakítottam ki magamnak Magyarország
testéből. Itt én vagyok a törvény. Aranybányáim, ezüstbányáim



vannak. A papok úgy miséznek, ahogy én akarom. Az emberek olyan
nyelven beszélnek, amilyen nyelven én parancsolom nekik. Magas
poszt? Ugyan, Ulrik... Én már annyi urat szolgáltam... Forgattam a
kardomat Velence zsoldjában, a huszitizmus szent ügyéért, királyunk
oltalmában... Nem, barátom! Én már nem hiszek az eszmékben. Az
aranyban hiszek, és hűség kizárólag ifjú királyunkhoz köt. Tudod, mit
adott nekem László király a Hofburgban, amikor három esztendeje
meglátogattam?
Giskra szeme egyszeriben megtelt könnyekkel, miközben
előhalászta a nyakába akasztott láncot.
– Látod ezt, Cillei Ulrik? Ezt adta nekem!
A veres gróf a szemét erőltette.
A huszita haramia lánca abból a hat aranykeretbe foglalt
rézpénzből állott, amit a gyermek királytól kapott szolgálatai fejében,
mikor lerótta előtte hódolatát.
– Frigyes megtoldotta ezt a hat rézpénzt hatvanezer aranydénárral
– mondta komoran Giskra. – De nékem ez a hat rézpénz többet
jelentett. Az a fiú megérdemli, hogy kitartsak mellette.
– Nem az unokaöcsém – jelentette ki váratlanul Cillei, és tekintete
elfelhősödött. – László király a fiam. Ezt senki sem tudja, aki tudta,
már nem él. Lássad, nincsen előtted titkom, Jan. Én nemzettem azt a
kölyköt Erzsébetnek...
Giskra arca meg sem rezzent, de beletellett néhány pillanatba, míg
felfogta a szavak értelmét.
– De hisz... de hiszen Erzsébet a tulajdon véred volt...
– László akkor is az én fiam. Cillei-vér folyik az ereiben, tiszta,
romlatlan Cillei vér. Trónra fogom őt emelni, Jan. Addig nem
nyugszom, amíg Ausztria, Csehország és Magyarország koronái az ő
fején nem nyugszanak. S én leszek kormányzója e hatalmas
birodalomnak. Nem érdekelnek a magas posztok, azt mondod? Kár.
Pedig szívesen odaadtam volna néked Csehországot. Kormányoznád a
hazádat, mondd csak, Jan barátom? Vagy alkirályként akarnád
vezetni? Csak egy szavadba kerül. Kipróbált katona vagy, erről



meggyőződhettem. De hűségedről még nem.
Jan Giskra elfordította a tekintetét Cilleiről, s elgondolkodva
bámult ki az ablakon. Helytartó? Kormányzó? Alkirály? Ő? Ján Jiskra
z Brandýsa, a mihaszna zsoldos kapitány?
– Háborút akarsz Hunyadi ellen?
– Úgy van, barátom! Véres, pusztító háborút. Te képes vagy rá! Ha
te lángba borítod ezeket a vármegyéket, itt többet békesség nem lesz
soha. Bosszú bosszút követ. S Hunyadi kormányzó úr... Akár veszít,
akár győz a törökök ellen, idehaza olyan helyzetbe kerül, amit nem
tud majd megoldani. Itt, barátocskám, a te földeden őkelme csak
vesztes lehet...
A cseh még mindig az esélyeket latolgatta.
– Ahhoz, hogy újabb háborút indítsak, szükségem lenne a felső
magyarországi városok feltétlen támogatására.
– Mennyibe kerül az?
– Sokba.
– Megkapod.
– A vármegyék nemessége, a magyar urak azonnal támadni
fognak, meg sem várják, míg Hunyadi hazatér. Zsoldosokat kell
toboroznom.
– Hozz katonákat Lengyelországból! Ők is szlávok, és gyűlölik a
németeket.
– De a magyarokat nem.
– Sebaj, majd te meggyűlölteted velük őket. Bizonyosan találsz
megoldást, kedves barátom.
– Sáros, Szepes, Gömör, Zemplén, Abaúj... Sok új harcosra lesz
szükségem.
Cillei elvigyorodott, immár kezében érezte a győzelmet.
– Azt hiszem, értjük egymást, kedves barátom... Jól látom?
– Cseh vagyok, Ulrik. Szeretem a hazámat. Megesküszöl, hogy
szabad kezet kapok majd Csehországban, ha elnyerem a kormányzói
tisztséget?
– Megesküszöm!



Giskra lassan bólogatott, aztán a ládák felé intett.
– Ennyi pénz nem elég.
– Mennyi kell?
– Háromszor ennyi.
– Annyi nincs. Ezen felül kaphatsz még harmincezer aranydukátot.
Az összesen hatvanezer arany! Frigyes is küld még húszezret, az
együtt nyolcvanezer! De garanciákat kérek, hogy ezt a pénzt arra
költöd, amire kell.
A huszita lassan feltápászkodott székéből.
– Nem adok semmiféle garanciát. Értek a hadi mesterséghez,
ezerszer bebizonyítottam már. Hunyadi olyan háborút kap, amilyet
Murád szultán sem tudott a nyakába akasztani eleddig. Itt hamarosan
vér fog folyni, Ulrik. De a pénzt előre kérem. Amíg meg nem érkezik a
másik harmincezer dukát és Frigyes húszezer aranya, a kisujjamat
sem mozdítom.
– Itt lesz a pénz hamarosan.
Giskra kihúzta magát és elegánsan kezet nyújtott.
– Ebben az esetben megállapodtunk, kedves Ulrik.
Cillei megrázta a kezét, aztán fölényesen elmosolyodott.
– Jól döntöttél, kedves Jan.
Nem várakozott sokáig, felhörpintett még egy pohár bort, aztán
sietett le, az utazóbatárjához. Azonnal indulni akart vissza Nyitrára, s
onnan Pozsonyba.
Nem búcsúzkodtak. Jól tudták, hogy hamarosan újra találkozni
fognak. De akkor egész Felső-Magyarország lángokban áll majd.
8.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 20. NAPJA, DÉLUTÁN
Az első támadást a törökök afféle puhatolózásnak szánták, mintha
arra lettek volna kíváncsiak, mennyi ereje van a védőknek; akad-e



még lőporuk, ágyúgolyójuk, képesek-e használni tűzeszközeiket.
Képesek voltak...
A roham ennek megfelelően rövid volt és brutálisan kegyetlen. A
wagenburgnak valamennyi houfnicéje, ágyúja okádta magából az
ágyúgolyókat, s a szász lövészek kilőtték utolsó puskagolyóikat is a
rohanva közeledő janicsárok és szpáhik tömött soraiba. A török tábor
irányából többnyire a janicsárok rohamoztak, a szpáhik, akindzsik
körbevágtatták a tábort, és keletről, vagy épp északról, a Lab-patak
felől támadtak.
Amikor az utolsó ágyúgolyót is kilőtték, a védők felkészültek a
közelharcra.
Nem kellett sokáig várniuk: az ellenség üvöltve rohamozta meg a
szultáni sírdomb magasát. Átvergődtek a karóerdőn, a frissen ásott
árkokon, letaposták a rozzant pajzsfalat, s nekiroppantak a
szekereknek. Iszonytató kézitusa alakult ki; a janicsárok egy része
megpróbált a palánkokra felhágni, mások a szekerek alatt igyekeztek
átkúszni a leásott karók és földbe döngölt pajzsok között.
Acél csilingelt, szablyák, csatabárdok, jatagánok, buzogányok
suhogtak, csattogtak körbe-körbe. A wagenburg összes harci szekerére
egyszerre zúdult az első roham. A cseh és magyar védők derekasan
ellenálltak.
Az ütközet alig egy órán át tartott; a törököknek három-négy
szekérnél sikerült betörni a tábor területére, de a védők hamarosan
lekaszabolták őket.
Kürtök harsogása jelezte, hogy a szultán visszarendelte embereit; a
janicsárok, akindzsik, szpáhik fegyelmezetten visszaözönlöttek a saját
hadállásaikba, hátrahagyva néhány száz halottat és jajgató sebesültet.
A wagenburg magára hagyott vitézei kimerülten rogytak össze a
palánkok alatt, a szekerek kerekeinél: túlélték az első támadást.
Jenik z Mečkova sebesen felmérte a veszteségeket, s mikor rájött,
hogy a védők csaknem tizede elesett az első összecsapásban, elszorult
a torka. Vajon meddig bírják még az ellenség nyomását? Az első
roham szinte csak puhatolózásnak tűnt. A zsoldosvezér úgy számolt,



kora délután ismét nekirugaszkodnak az átkozottak...
Lőporuk alig maradt, s ágyúgolyóból, puskagolyóból teljesen
kifogytak. Az íjászok halottak, sebesültek testéből rángatták ki a
nyílvesszőket. Tudták, hogy hamarosan valamennyire szükségük lesz.
A következő támadás ugyanis nem késhet sokáig.
Két-három óra telt el így.
A törökök vártak.
És ez volt a legrosszabb...
9.
Ecsellő a kicsit szoptatta, s közben kétségbeesetten kereste a
megoldást. Mióta az eszét tudta, harcosként élt. Tudta, hogy itt fog
meghalni, és a csecsemőnek sincsen esélye a túlélésre. Ezen a dombon
fogja utolérni őket a halál, itt kaparják majd el élettelen testüket.
De Vojk...
Ő talán...
A kicsi fintorogni kezdett, apró kezeivel kalimpált, ráncos kis arca
sírásba torzult.
– Talán a hasa fáj – Ecsellő megtörölte homlokát, de kézfeje
verejték helyett vért maszatolt el.
Vojk türelmesen nézte a csöppséget. Koszos mancsával meg
szerette volna érinteni a pici, rózsaszín ujjacskákat, de anyja arca köré
fonta kezét, s egész közel húzta magához.
– Figyelj rám, Vojk! Mielőtt a következő támadás megindul, el kell
hagynod a tábort!
A fiú szomorúan ingatta a fejét.
– Be vagyunk kerítve, anyám.
– Tudom... Akkor is... Ha itt maradsz...
– Mind meghalunk – jelentette ki Vojk oly természetes hangon,
mintha csak azt állapította volna meg, hogy estére lehűl a levegő a
hegyek közt. – Senkit sem hagynak életben, anyám...



Ecsellő kétségbeesetten nézett körbe. A szekér hatalmas hátsó
kerekének támasztotta hátát; kislánya az ölében rúgkapált,
nyöszörgött, arca fura grimaszokba gyűrődött.
És akkor meglátta a megoldást.
A szekerek által övezett hatalmas térségben, ahol a kirurgus
sebesülteket ellátó sátrai álltak, a sereghez verődő kölykök
gyülekeztek.
Ott állt köztük a kirurgus is.
A kun amazon tudta, hogy ott van az egyetlen esély, hogy kisfia
túlélje ezt a napot.
10.
A halottaknak ásott gödrök színültig megteltek. Sokakat a
végtagoknak ásott gödrökbe löktek, mert máshol nem volt hely. Ott
hevertek szerencsétlenek a karok, lefűrészelt lábak tengerében;
némelyik még mocorgott tán, levegő után kapkodott volna szegény,
de mert esélye sem volt a túlélésre, nem törődtek vele. Éjfél óta a
holtak elszállításával sem foglalkozott senki; aki belehalt sebeibe, ott
maradt, ahol örökre lehunyta szemét.
A kirurgus kétségbeesetten tekintgetett körbe.
– Gyertek ide! Mind gyertek ide!
A tábort kísérő árvákat, a senki kölykeit, az útközben hozzájuk
szegődött hazátlan, anyátlan, apátlan gyermekeket, a markotányosnék
zabigyerekeit hívogatta... Legalább húsz-harminc kölyök három és tíz
év közt. Szakadt göncű fiúk, álmos tekintetű, éhező leánykák.
Némelyikük csak totyogott a többiek után; maszatosak és halálosan
rémültek voltak egytől egyig.
– Gyertek ide!
A kirurgus leguggolt hozzájuk. Mindene fájt, s csak az vigasztalta,
hogy szenvedései hamarosan véget érnek.
– Gyertek ide mind! Figyeljetek rám!



Ott voltak a jól ismert arcok. A kis szöszke fiú, a nagy mellyű
morva markotányosné fattya, a kis sánta, aki Kanizsa óta bóklászott a
táborral, az inas székely kölyök, kinek bátyja Szilágyi úr íjásza volt,
de már az első napon elesett. Ott volt a csenevész oláh fiú, aki
Ialomiţa óta kísérte a Hunyadi-csapatokat, a két török kislány, akik
egy szót sem értettek abból, ami körülöttük zajlik, s mind a többi: a
cseh, rác, görög, magyar erdei kóborlók, bicebócák, beesett
mellkasúak, sápkórosak, örök szenvedésre kárhoztatottak.
– El kell rejtőznötök! – mondta nekik a kirurgus nagy komolyan.
Ha nem rejtőztök el, a török bántani fog benneteket! Értitek? El kell
rejtőznötök!
A kölykök bambán bámultak rá.
Körülöttük a halál aratott, s ők megrettenve, magukra hagyva
várták, hogy történjék valami, noha tudták, semmi jó nem történhet
azután, hogy az ellenség elfoglalja a tábort.
– Én találtam néktek búvóhelyet – folytatta fáradtan a kirurgus.
De csak az marad életben, aki nem fél a holtaktól. Értitek, amit
mondok?
Aki értette, értette. A többieknek sejtelme sem volt róla, mi zajlik
körülöttük.
– Itt ez a hatalmas gödör! – Az orvos a legközelebbi óriásvermek
egyikére mutatott, melybe a holtakat hányták. Ott hevertek százával
mozdulatlanul, széttárt karokkal, összekaszabolva, véresen,
mocskosan, egymás hegyén-hátán. Istentelen látványt nyújtott a sok
férfi gyalázatos kupacba hajigálva. – Be fogtok mászni a hullák közé.
Értitek? Bemásztok és elrejtőztök a tetemek alatt. Csak arra
vigyázzatok, hogy levegőt kapjatok... Értitek?
Aki tudott magyarul, megrettenve bámul rá. Bemászni a holtak
közé? Micsoda iszonytató gondolat! A kölykök megfogták egymás
kezét. Némelyik halkan fordította az orvos szavait csehre, oláhra.
Akik csak most értették meg, hogy mit akar, rémülten hátráltak.
– Nincs más választásotok! – A kirurgus megsimogatta a
legközelebb álló két leányka arcát. – Ha a törökök kezébe kerültök,



rettenetes, fájdalmas dolgokat művelnek veletek... Nincs más
választásotok! Be kell másznotok a hullák közé! Amikor a tábort
elfoglalják, meglapultok! Lesz egy, talán két napotok, s egy éjszakátok
biztosan, hogy kimásszatok onnét, amikor már nem figyelnek rátok...
Fussatok arra! A patak felé! Át tudtok rajta vergődni, aztán bevetitek
magatokat az erdőbe! Tomás! Te leszel a vezetőjük, érted! Te vigyázol
rájuk...
– Nem! – harsant mögüle egy fiúcska hangja.
A kirurgus meglepetten hátrafordult; Ecsellő állt mögötte, hátára
kötözve az újszülött, s mellette a kis Vojk elszánt, vértől maszatos
arccal.
Az orvos elmosolyodott; Vojk éppen ilyen, a sereg után vergődő
kölyök volt néhány esztendeje.
– Majd én vezetem őket.
– Te?
– Én. Átvezetek az erdőn mindenkit, akit tudok.
A kirurgus felpillantott Ecsellő arcára; a kun amazon komoly
tekintettel nézett vissza rá, s a férfi tudta, hogy ez lesz a legjobb
megoldás.
– Jól van, Vojk! Figyelj rám! Lehet, hogy sokáig kell a tetemek
közt feküdnötök. Nagy lesz a zaj, az üvöltés, a jajgatás... A törökök
nem fognak figyelni rátok... De amikor véget ér a harc... Nagyon
fontos, hogy akkor se moccanjatok még... Érted? Ha csak egyikőtöket
is észreveszik a hullák közt, átkutatják az egész gödröt.
– Értem.
– Ha sikerül észrevétlen maradni, éjjel, az első adandó alkalommal
másszatok ki mind, és akkor...
A kirurgus elhallgatott; próbálta elképzelni a szétdúlt, felperzselt
tábort, ahol minden talpalatnyi helyet tetemek és sebesültek ezrei
borítanak majd, próbálta maga elé idézni a köztük keresgélő, hullákat
fosztogató aszabokat, a török tábor söpredékét, a hullagyalázókat.
Hogyan szökhetnek innét ki a gyermekek észrevétlenül?
– Legkésőbb két nap múlva a törökök betemettetik a gödröket a



foglyokkal – magyarázta tovább. – Akkor mindenképpen ki kell onnan
jönnötök...
Megint elhallgatott, aztán minden átmenet nélkül sírni kezdett.
Arcát tenyerébe temette, s csak úgy záporoztak a könnyei.
– Édes Istenem... Bocsássatok meg! Bocsássatok meg, hogy nem
tudok többet segíteni... Bárcsak megmenthetnélek benneteket...
Szegény árváim... Bárcsak...
Ecsellő a kirurgus vállára tette a kezét.
– Te mindent megtettél. Most gyere! Segítsd át a túlvilágra a
szenvedőket!
Az orvos lehajtotta a fejét. Szeretett volna ettől a kötelességétől
megmenekülni, de tisztában volt vele, hogy ha ő nem teszi meg, a
tábort elfoglaló törökök sokkal kíméletlenebbül végzik majd el a
hentesmunkát.
– Megyek... Máris indulok...
Ecsellő a fia felé fordult.
– Ügyes légy! Mentsd meg őket, Vojk!
A fiú komoran bólintott.
Nem búcsúztak el, minek is tették volna... Vojk terelni kezdte az
árvákat, a bicebócákat a halotti gödör felé. A kicsik sírtak, sehogy
nem lehetett nekik megmagyarázni, miért kell bemászni a tetemek
közé. Ecsellő nézte őket egy darabig, és a szíve szakadt meg értük. De
most már mással kellett foglalkoznia. Egy magában lamentáló
markotányosnővel megerősíttette a csecsemőt hátára rögzítő szíjakat,
s visszasietett ahhoz a szekérhez, ahol az első roham során harcolt.
A csehek ismerősként köszöntötték; mind odaléptek hozzá és
csókot nyomtak az üvöltő, rúgkapáló kicsi meleg homlokára.
Ecsellő még egyszer hátrafordult, s látta, ahogy Vojk a
gyermekeket terelgeti a gödör széle felé.
Nem akart tudni többé róla. Ha Isten segíti, megmenekül, s minél
több árva menekül vele...
Ha nem...
Kiválasztott magának egy szablyát, s övébe három-négy tőrt



tűzött.
Úgy érezte, készen áll, amennyire készen állhat bárki is a halálra,
különösen, ha maga is ifjú még, s testéhez egy épp csak megszületett
csöppséget szíjaztak, aki élni akar, enni, inni, lélegezni...
Magában ősi kun fohászt mormolt, a harcba indulók imáját, aztán
megvetette lábát a harci szekér palánkján.
– Kezdhetjük! – kiáltotta elszántan, s a szél belekapott csapzott,
éjfekete hajába.
Nem kellett kétszer mondania; a törökök közben előrehordták
ágyúikat, s azok csövei közvetlen közelről feketéllettek a domb
lábánál, egyenest rájuk célozva.
– Édes Istenem! – suttogta Ecsellő.
A következő pillanatban felbömböltek a török ágyúk.
11.
Eliez bég remélte, hogy nem kell a végső vérengzésben részt vennie.
Ahogy a zöld köpenyes szpáhik java része, ő sem tekintette
ulufedzsihez méltó feladatnak a szekérvárba bezárkózott, tűzfegyverek
nélkül is halálmegvető bátorsággal küzdő gyalogosok lemészárlását.
Mert mi hátramaradt ebből az ütközetből, az mészárlás volt csupán,
nem vitézi harc.
Különben is, az alakulat túl sok lovast vesztett, a maradék egy
része szintén súlyos sérüléseket szenvedett. A parancs azonban
parancs. Ahogy Turakhan bég thesszáliai lovasainak, úgy nekik is fel
kellett sorakozniuk, hogy a török sereg még az este beállta előtt
felszámolja a hitetlenek utolsó ellenállási gócát. Mi több, Eliez bég
külön parancsot kapott a nagyvezírtől egy futár által; az egyik elfogott
engürúsz harcos vallomása alapján kellett megkeresnie valakit az
ellenséges táborban, s biztonságba helyezni, mielőtt a beözönlő
hitharcosok mindenkit kardélre hánynak.
Míg a rohamra szólító parancsra várakoztak, Eliez bég az



engürúszok hadállásait figyelte. Onnan, ahol éppen álltak, csak a
gomolygó füstfelhőt lehetett látni; a török ágyúk egy órán keresztül
lőtték a wagenburgot, s mostanra csaknem pozdorjává zúzták a török
tábor felé eső oldal szekereit, s lángba borították a sátrak java részét.
Amikor Halil nagyvezír parancsot adott a tüzelés befejezésére, a
válogatott alakulatok felsorakoztak, hogy megrohamozzák az
ellenséges állásokat.
– Allah ma is legyen velünk, uram! – Egy szpáhi farolt be Eliez
mellé. Egyike azoknak, akik a csata elején mellette álltak, s
aranyláncot kaptak. A bég elmosolyodott, s megölelte bajtársát.
– Úgy látom, barátom, szerencsét hoztunk egymásnak. Óvjon ma
is a próféta minden sebesüléstől!
– És óvjon téged is, efendi! A közeledben maradok, s a testemmel
védelek, ha kell! Kérlek, emlékezz majd hűségemre!
– Úgy lesz!
Feldübörögtek a harci dobok, és valahol a szultáni állás magasából
Halil megadta az engedélyt a támadásra.
12.
Az első akadály: keresztülvágtatni a holtakkal borított, förtelmes
mezőn. A szpáhik vad, förgeteges irammal próbálnak átvergődni a
tetemek szőnyegén, hogy mihamarabb felkaptathassanak a sírdomb
oldalára. Elnyargalnak a török ágyúk mellett, a topcsik vigyorogva,
integetve kívánnak nekik jó hadiszerencsét és temérdek zsákmányt.
Előttük egy darabig szabad még a terep, csak közvetlenül az engürúsz
wagenburg közelében száguldanak el egy janicsár orta katonái
mellett, akik a legközelebbi szekereket rohamozzák épp egetrengető
üvöltéssel.
– Allah u akbar! Allah u akbar!
Eliez felemelkedik a kengyelben, körbevillantja szablyáját és
nagyot kurjant. Azt akarja, hogy minden harcosa lássa diadalmasan



magasba emelt fegyverét.
– Halál a hitetlenekre! Öljétek őket! Öljétek meg mindet!
Hanem innen már kerülniük kell: a szekerek oldalára janicsárok és
aszabok másznak fel dühödt üvöltéssel, ádáz, mindent elsöprő
lendülettel. Legalább húszezer gyalogos tolong itt, sárga-piros zászlaik
büszkén feszítenek az őszi szélben.
A zöld köpenyes szpáhik a wagenburg északi és keleti falát
rohamozzák. Ide jóval kevesebb ágyúgolyó hullott, de ahhoz éppen
elég, hogy találjanak néhány szilánkokra zúzott vagy még lángoló
szekeret, melyek roncsai közt beugrathatnak az ellenséges táborba.
– Allah u akbar! Allah u akbar!
– Illeri! Illeri, Allah!
Paripája repül a levegőben, s immár odabenn dobbannak patái a
füvön. Eliez bég szeme elé dermesztő látvány tárul. Lova jajgató,
földön fetrengő fiatal férfiakon tapos. Kicsit odébb véres vásznú
sátrakban újabb százak hevernek magatehetetlenül.
A szpáhik szitkozódva forgolódnak köztük lovaikkal, s egyre a
harcképes ellenséget keresik, hogy mielőbb bevégezzék véres
munkájukat.
Azok már közelednek: cseh zsoldosok, szász számszeríjászok
lándzsákat, alabárdokat előreszegezve rohannak a sírdomb
legmagasabb pontja felől. Néhányan viselnek ugyan mellvértet,
többségük szegényes öltözetű szedett-vedett zsoldos csupán.
– Végezzetek velük! – int Eliez a katonáinak. – Kaszaboljátok le
őket, fiaim!
Csakhogy nem olyan könnyű az...
A lovak patái alatt üvöltő sebesültek közt akad néhány tucatnyi
kun meg székely is; lehet, hogy lovukat elveszítették a csatában és a
sebeik súlyosak, azonban ott van mindnek a keze ügyében az íja s a
tegeze. A földről veszik célba a felettük elvágtató szpáhikat: suhognak
a nyílvesszők, és Eliez bég elit csapata máris megtizedelve nyargal át
egy ritkásabb területre – a többiek sikoltva, átlőtt torokkal zuhannak
a földre a sebesültek közé.



Itt fogcsikorgatva feszülnek egymásnak a szekerek palánkján
átvergődő janicsárok és a védők. Puszta kézzel, egymást tépve,
karmolva, harapva viaskodnak a harcosok; szablyák acélja villan, s
forró vérpermet spriccel a szélrózsa minden irányába.
– Jézus! Jézus, légy velünk!
– Krisztusunk, irgalmazz!
– Allah u akbar! Allah, illeri Allah!
Egyszeriben forróbbá válik a helyzet, mint amikor a páncélos
tömbök beleroppantak a szpáhi ezredekbe a csata második napján. Itt
szűkebb a tér, mint odakünn, a harci szekerek övezte terület magában
is pokolibb képet mutat: lángoló sátrak, kiterített holtak és sebesültek
ezrei, vas, vér mindenütt. A szekerek egy része lángokban áll, de
palánkjain még mindig elkeseredetten harcolnak a védők. A lobogó
tűzoszlopok közt viaskodnak, birkóznak az immár két oldalról feléjük
özönlő janicsárokkal, szpáhikkal. Aki megszédül a magasban, az a
tűzbe bucskázik, a vérfolyamba, a holtak közé. Találomra suhognak a
levegőben nyílvesszők, záporoznak a fejszecsapások. Acsarkodva,
újult erővel küzdenek a tábor védői, hiába tűnik reménytelennek a
helyzet, hiába özönlik befelé a wagenburgba százával, ezrével az
ellenség.
Néhol derékig ér a hullákból emelkedő rakás, s egyre hullanak reá
a többiek. Védekezni, csapásokat hárítani mintha senkinek nem lenne
ereje; minden suhintás húsba szel, minden fejszecsapás koponyát
reccsent, minden kilőtt nyílvessző testbe hasít.
Ez a halál tomboló diadala, nem egyéb.
Középütt, a szultáni sírdomb legmagasabb pontján, ahol I. Murád
szultán síremléke s a magyar csatalobogó áll, ott tombol a legádázabb
harc. Kétezer janicsár rohamozza meg a magaslatot, s alig száz cseh és
magyar védelmezi keményen. Pajzsokon csattognak a
szablyacsapások, lándzsák döfnek ki az állásait védelmező
falanxtömbből.
Nincsen emberség senkiben; a harcolók közt asszonyok, tábori
szajhák keverednek, s néhány üvöltő gyerek. Őket ugyanúgy



felkoncolják, eltapossák kíméletlenül, mind eltűnnek a húsmasszában,
a sárból és vérből dagasztott förtelmes pépben.
– Allah u akbar!
– Jézus! Most segíts, drága Jézusunk!
Eliez bég tanácstalanul forgolódik lovával az egyik lángoló harci
szekér előtt. Soha nem tévedett ekkorát; azt hitte, oktalan vérengzés
vár rájuk, csakhogy ez itt maga a pokol... A keresztes had gyalogosai
a túlélés legcsekélyebb reménye nélkül is állják a sarat; egyre
nagyobb területről szorítják ki a sokszoros túlerőben lévő török
sereget.
– Mit keresünk, efendi?
A szpáhi, aki a csata első napja óta elkíséri mindenhová, most is
ott hadakozik mellette. Védelmezni akarja, s védelmezni fogja, míg él
– egy aranylánc életre szóló testőrt faragott belőle.
– Valahol itt kell lennie! – zihálja Eliez.
– Mi az? Mit keresünk, uram?
A bég egy pillanatra mintha megpillantaná a füstön, lángoló
sátrakon, kavargó embertömegen keresztül, ám a forgatag azonnal
összezár előtte, s az egymásnak feszülő acélok, a fejszék zuhogó
rengetege, a villogó szablyavasak erdeje máris mindent eltakar.
– Egy nőt – kiáltja Eliez a szpáhinak. – Egy kun asszonyt.
– Egy asszonyt? – nevet amaz. – Akad itt egy-kettő...
– Egy csecsemő van nála! – harsogja a bég, de a szpáhi nem érti a
hangzavarban.
– Micsoda?
Eliez int, vágtassanak tovább. Hogyan tudná elmagyarázni neki,
amikor maga sem érti az egészet? De a parancs egyértelmű: élve kell
elfognia a gonosz Hunjadi asszonyát és újszülött gyermekét.
Élve...
Mindenáron...
Oldalt táncoltatja hát lovát, s próbál átugratni a forgatagon abba
az irányba, ahol az elébb megpillantotta a fekete ruhás, hosszú hajú
amazont.



A szultáni sírdombnál ekkor törik meg a védők ellenállását a
janicsárok; egetrengető üvöltéssel tapossák el a megmaradt
zsoldosokat – aki a kezükbe kerül, elevenen tépik darabokra. Még
néhány pillanat, s a magyar csatalobogó széjjelszaggatva, a véres
földbe taposva.
Murád szultán, az első rigómezei csata győztesének síremlékére
cseh és magyar hősök százainak vére fröccsen.
13.
Eliez bég átnyargal egy sűrűn egymásba gabalyodott embertömegen,
találomra osztogatva kétfelé csapásait. Csizmás lába merő vér,
tunikájára, díszes zöld köpenyére agyvelődarabkák fröccsennek. Nem
tudja, de csaknem halálába rohan épp. Egy népesebb janicsár orta
rohamozza az egymásra torlódott harci szekerek tetején vitézkedő
cseheket. Itt küzd Jenik z Mečkova is, egyik kezében az égetettboros
flaska, másikban irdatlan harci fejsze.
– Gyertek csak, kutyák! Gyertek!
Ágyúgolyó már nincs a szekér alján, a ládikában, noha egy kis
hordócska lőpor akad. Ezzel is kezdeni kell valamit! Jenik z Mečkova
kiissza az utolsó cseppet a pálinkásüvegből, s az alant tomboló
janicsárok közé hajítja a flaskát.
– Gyertek, pogány kutyák! Itt vár rátok a halál!
Azzal a lőporos hordóból kikandikáló kanóc végét a lábánál
lobogó tűzhöz tartja; a kanóc sisteregve sziszeg, s máris emészti a
parázs azt a néhány hüvelyknyit, ami a szürke porig hátravan.
– Jövök, Krisztus! – bömböli Mečkova diadalittasan, és a lába után
kapkodó janicsárok közé hajítja a hordót.
Eliez bég későn eszmél. Mire rádöbben, hogy túl közel sodorta a
tömeg, nem képes lovát más irányba terelni.
A robbanás megremegteti a földet, vakító vörös lobbanással
emészt mindent maga körül el. Haragos lángnyelvek lobbannak



minden irányba, s a darabokra szakadt szekerek deszkáinak repeszei
süvítenek szerteszét. Az üvöltő janicsárokat elnyeli a burjánzó, izzó
tűzgolyó, a távolabb állókat a szilánkok, csonkok sebzik halálra.
Eliez bég szerencséje mindössze annyi, hogy lova épp oldalra dől,
amikor egy lándzsadöfés a szügyébe mar. A lángcsóva és a szilánkok
Eliez feje fölött süvítenek tova, de sisakját, s láncingének fülvédő
lemezeit letépi fejéről a légnyomás.
Egy pillanatra elsötétül előtte minden; jajgatás, üvöltés
hangorkánja veszi körül. Bűzhödt emberi testek és testrészek közé
kerül, s a magasból mintha letépett végtagok, tekergőző, forró belek
és vérzivatar hullanának valódi, enyhet adó esőcseppek helyett.
Aztán recsegve-ropogva rázuhan egy lángoló szekér oldalpalánkja;
szeme sarkából látja, ahogy az engürúsz zsoldosok kalimpálva
lezuhannak róla, bele a burjánzó füstfelhőbe, aztán mindent elnyel
körülötte a sötétség.
14.
Ecsellő egy időre elveszíti eszméletét: a török ágyúgolyók egyike ízzé
porrá zúzta annak a szekérnek a külső palánkját, melyen harcra
készült. A süvítő szilánkok záporában hátraveti a nyomás, s
nekicsapja a szekér hátsó falának.
Amikor magához tér, első rémült gondolata, hogy nem nyomta-e
agyon szegény kicsit zuhantában. Aztán az ágyúk bömbölésén és a
szakadatlan jajveszékelésen túl meghallja a hátára szíjazott apróság
sivítását.
Él...
Még él szegény...
Dühödten talpra vergődik. Szédül, fejét erősen beütötte a palánk
falába. Ahogy körbepillant a szekér belsejében, elborzadva látja a
huszita harcosok holttestét. Egyikük fejét elcsapta egy ágyúgolyó, a
másik koponyáját fejsze hasította ketté. A harmadik a hasán feküdt,



de mindenestől megpörkölődött a tűzben.
Ecsellő a füstöt nyelve, fulladozva próbálja kiszabadítani magát a
roncs deszkái közül. Amikor nagy nehezen sikerül, szinte kizuhan a
szekértábor felőli oldalán. Pokoli tumultus fogadja itt: a janicsárok és
a szpáhik egyre nagyobb számban törnek be a wagenburgba
kegyetlen öldöklés veszi kezdetét, talán a legelkeseredettebb
közelharc, amit a kun amazon valaha látott.
A lángoló sátrak, jajgató sebesültek közt botladozva Ecsellő a
szablyájával vág magának utat. Fosztogató akindzsik és néhány
megtermett janicsár penderül elébe, de a hátára kötözött gyermek
sem akadályozza abban, hogy pontos, halálos csapásokkal végezzen
velük. A penge villámgyorsan villan, s a törökök átszelt torokkal,
elvágott lábikrával zuhannak el a földön.
Ecsellő a menekülési útvonalat kutatja. A wagenburg hátsó
karéjánál, északkeletre több résen át özönlenek kifelé a menekülő
keresztény katonák. Futnak, noha tudják, a környező erdők, hegyek
nyüzsögnek a törököktől és a rájuk vadászó szerbektől. Az életösztön
azonban nagy úr; a nyomasztó túlerő és a halál jeges lehelete a
legbátrabbakat is menekülésre készteti.
A kun amazon azt a rést lesi, ahol keresztülvághat a mészárszékké
vált táboron. Előtte szpáhik forgolódnak a tömegben prüszkölő
paripák nyergében, kezükben motollaként jár a szablya. Körülöttük
szétszórt, kisebb csoportokra szakadt cseh gyalogosok kínlódnak, s
csak kevesüknek sikerül elvergődnie valamelyik résig, ahol a lángoló
szekerek közt kimenekülhetnek a keleti és északi lejtőkre. A zsoldosok
közül egyre többen adják fel a harcot. Akadnak néhányan, akik
megkísérlik megadni magukat, feltartott kézzel, fegyvereiket eldobva
megállnak, ám a török ezen a napon nem szed foglyokat:
agyondöfködik őket az aszabok a dárdáikkal.
Ecsellő nagy levegőt vesz. A korom és a füst egyre jobban
fojtogatja, s a kicsi a hátán fulladozik. Mennie kell...
Nekiiramodik, balszerencséjére egy népesebb aszab csapat robog
épp keresztül a holtakkal és sebesültekkel borított dombtetőn.



Robbanás rettentő robaja hallatszik, s a következő pillanatban
deszkaszilánkok, izzó zsarátnok és emberi testrészek záporoznak
mindenfelé.
– Allah u akbar! Allah u akbar!
Immár alig hallatszik innen-onnan egy-egy elhaló „Jézus! Jézus!”
kiáltás. Az őrjöngő tömeg fanatikus hitharcosai túlüvöltik, elnyelik
őket.
Ecsellő minden izma megfeszül. Rohan, rohan keresztül az eszelős
forgatagon, döfve, hasítva, kaszabolva a húst maga előtt. Egy alig
tizenegy-tizenkét éves cseh fiú csaknem rázuhan, amikor egy
elvágtató szpáhi átdöfi lándzsájával. A fiú arca csuromvér. Egy
pillanatra belebámul Ecsellő arcába egészen közelről, aztán hörögve a
lábaihoz rogy. Az asszony tovább fut; szeme sarkából látja, hogy a
földön puszta kézzel ölik egymást a vadul viaskodó férfiak. Fojtogató
kezek tapadnak torkokra, öklök zúznak össze arccsontokat, vérben
úszó testek forrnak össze gyilkos ölelésben a vörös sárban fetrengve:
mindenütt eltorzult arcok kavarognak. De ő csak fut tovább. Hirtelen
megcsúszik a véres fűben, s a holtak közé zuhan. Egy lándzsa áll meg
rezegve mellette a földben, abba kapaszkodva tápászkodik fel. A
csecsemő sivalkodik, apró kezeivel csépeli a hátát.
Tovább...
Tovább...
Nincs már olyan messze...
Egyszerre három aszab terem előtte, vigyorogva mérik végig,
aztán cinkos pillantást váltva egymással rávetik magukat. Ecsellő
elveszíti egyensúlyát, a hátára zuhan: a kicsi fájdalmasan felüvölt. A
gyermeküvöltés visszatántorítja a három aszabot, aztán nem sokat
törik rajta a fejüket, honnan jő a hang, egyikük megsuhintja a
levegőben szablyáját.
– Hiç acıtmayacak küçük kız!26
A három török mögött szpáhik bukkannak fel, néhány futva
menekülő szász zsoldost üldöznek; az aszaboknak és Ecsellőnek is
félre kell húzódniuk az útjukból. Egyik szerencsétlen szászt éppen az



asszony orra előtt nyársalja fel egy lándzsa, Ecsellő jól hallja a hús
förtelmes sercenését, s közvetlen közelről látja a férfi kidülledő,
semmibe meredő szemeit, ahogy a lándzsa hegye vörös vérpermetet
hányva kibukkan a mellkasából.
Oldalra penderül, s a következő pillanatban egy rezgő nyílvessző
csap csizmás lábába. Felszisszen, de nem törődik most a sebbel.
Pengék suhognak a feje mellett, s egyszeriben az a rémisztő gondolata
támad, hogy a hátára szíjazott gyermeket súlyos sérülés érte. Rohan
tovább, s csaknem belecsúszik egy rögtönzött gödörbe, mely tele volt
már holtakkal.
Vojkra gondol, s arra, talán a kisfia is itt hever a tetemek alatt.
Nem...
Most nem gondolhat erre...
Menekülni...
Életben maradni...
A soha ki nem hunyó életösztön tovább űzi, azaz csak űzné, ám
látja már, hogy nem éri el a wagenburg túlsó szélét: szemközt egy
félortányi janicsár rohan befelé épp azon a résen, amin szeretne
kereket oldani. Jatagánjaikat rázva dübörögnek keresztül a
törmeléken, a földön birkózókon, s útjukból kéveként dőlnek ki a cseh
és magyar gyalogosok, akiket balsorsuk épp arra sodort.
Ecsellő irányt szeretne változtatni, de amarról török lovasok
vágtáznak feléje; többen vadásznak most már reá: kibomlott,
ébenfekete hajú szépséget látnak, aki fegyverrel a kezében próbál
menekülni... Értékes hadizsákmánynak számít, maga is tisztában van
ezzel.
Soha...
Soha, amíg élek...
A kicsi üvölt, a lány verejtékező hátán forró cseppek sorjáznak.
Vér vagy könnyek?
Szablyája ösztönösen lendül egy feléje sújtó penge útjába, a két
acél éles csilingeléssel hány szikrát. Csuklómozdulat, s a támadó
aszab átszúrt torokkal omlik össze.



Tovább...
Tovább!
Akkor érik utol, amikor a feléje rohanó janicsárok röhögve
próbálják bekeríteni, széles karéjban útját állani. Ecsellő rájuk
összpontosít, s nem veszi észre, hogy háta mögött egy zöld köpenyes
szpáhi nyargal. Amikor közel ér, a nyeregből ráveti magát. Az ütés a
földre dönti: erős verejtékbűzt érez, s közvetlen közelről rothadó
fogak csikordulását hallja, arcába nyál fröccsen.
Moccanni sem bír.
Próbál az oldalára fordulni, ösztönösen a gyermeket védi a hátán,
csakhogy ekkorra izmos kezek szorítják a földre. A janicsárok közül
ketten odaérnek, egyikük rátapos csizmás lábával a jobb kezére, s a
szablya kihullik ujjai közül.
Öblös röhögés harsan a magasban, törökök kiáltoznak
torokhangon. Körülöttük tombol a közelharc, a levegőben még
nyílvesszők suhognak.
Ecsellő egy pillanatra minden erejét elveszíti. Innét nincs tovább...
Ez az út vége...
Ekkor remegni kezd alatta a föld. A janicsár, aki a csuklójára
taposott, dermedten felkiált:
– Orduların Yıldırımı döndü!
– Şeytan geri geldi!27
A sárba taposott Ecsellő szíve hatalmasat dobban.
A Hadak Villáma!
A föld immár úgy dübörög, mintha ezer lovas száguldana
feléjük...
15.
Pedig alig negyvenen vannak. A wagenburg északi részén törnek be a
tábor területére; negyven lovas páncélban, bőrvértben, néhányan
lobogó ingben.



Yıldırım!
A Hadak Villáma!
Negyven lovas... Élükön egy hatalmas, páncélos férfi dübörög.
Kezében irdatlan csatapallos. Horpadozott pajzsán fekete holló, annak
a csőrében aranygyűrű.
Yıldırım!
Şeytan geri geldi!
A Sátán visszatért...
A törökök nem hisznek a szemüknek. Honnét került elő a
rettenetes Jankó? Miért jött vissza ide, a poklok poklába? Negyven
lovas dübörög rettentő elszántsággal, keresztültörve a szultáni
sírdombon. Útjukban meg nem áll emberfia: janicsárok, aszabok
dőlnek jobbra-balra, vérforrást fakasztanak a vasak, vörös folyammá
változtatják az ösvényt, amit az eleven embertengerben nyitnak
maguk előtt. Forgolódó szpáhikat sodornak el, taposnak a földbe, s
közben lendületük meg sem törik. Szablyák acélja cseng, székely és
kun nyílvesszők suhognak, záporoznak a fejszék, a buzogányok.
Negyven lovas...
A wagenburg belsejében hadakozó törökök babonás félelemmel
iszkolnak útjukból. Ez maga a Sátán! Csatapallosa lángolni látszik a
tűzgomolyban fürdő szekerek és sátrak túlvilági fényében.
Dübörög a föld...
A pokol elküldte utolsó légióját...
16.
Hunyadi elszoruló szívvel veszi tudomásul, hogy itt már minden
elveszett. Késve érkeztek – ha egyáltalán érkezhettek volna valaha is
időben. Mindennek vége... A magyar haditábor lángokban áll, a
szilánkokra lőtt harci szekerek roncsai közt az egyenlőtlen
küzdelemben felőrölt védők tetemei hevernek – mindegyik körül
legalább három, négy török fekszik kiterítve. Egy pillanatra dőre



elégtétel tölti ki szívét: lám, fiai nem adták olcsón az életüket...
Késő...
Itt már csak meghalni lehet...
Ez az utolsó erőfeszítés...
Hunyadi János, Magyarország kormányzója mégis roppant
lendülettel tör előre az ellenséges harcosok között. Nyomában
negyven hű lovasa.



Nyolcadik fejezet
FEHÉR KIRÁLY – FEKETE KIRÁLY
1.
RIGÓMEZŐ, MAGYAR HADITÁBOR, TÖRÖK BIRODALOM,
A. D. 1448. MINDSZENT HAVÁNAK 20. NAPJA, KORA ESTE
A kezdeti rémületen úrrá lenni – ez most a legfontosabb... Eliez bég
egy szabadon kóborló paripa nyergébe pattan és máris parancsokat
osztogat.
Uralni a helyzetet... Minél előbb...
A wagenburg körén belül pokoli közelharc tombol. A maroknyi
engürúsz harcos semmit sem változtat az erőviszonyokon.
Az ég szerelmére! Csupán néhány lovas! Szemben legalább ötezer
szpáhival, akik a menekülőkre vadásznak...
Eliez bég próbálja nyugtalankodó hátasát csillapítani. Bal első
lábára sántít szegény pára, de sebaj... Csak bírja még egy kicsit...
– Ide! Ide, hozzám!
Néhányan meghallják hangját a zűrzavarban és igyekeznek
felzárkózni mellé. Szerencséjére egy ortájától leszakadt janicsár csapat
is odasodródik; Eliez a szablyájával mutatja, honnét jő a
veszedelem...
– Lőjétek! Lőjétek őket!
Akinek a keze ügyében még akad íj, megfeszíti a húrt, azonban a
negyven lovas máris ott dübörög előttük. Néhány nyílvessző kiröppen
ugyan, s eltalál pár engürúsz lovast, a lendület félresöpri őket az
útjukból. Eliez bég szitkozódva tűri, hogy sánta lova oldalra húzza a
fősodor útjából, aztán forgolódva keresi az ellenséget megint.



S ekkor megpillantja az élen robogó páncélos lovast.
Hisz...
Ez maga Hunjadi...
Megismeri a vértjét, a pajzson a címert...
Gondolkodás nélkül megsarkantyúzza hátasát és oldalba támadja
az engürúsz vezért, mielőtt annak emberei megakadályozhatnák.
Meglepi, mennyire fáradt a nagy ellenfél. Karját alig bírja emelni,
hogy hárítsa a csapást. Eliez szívét elönti a becsvágy: keze máris
lendül a magasba, és villámgyorsan lesújt Hunjadira. Ami a következő
pillanatban történik, azt Baresat aga fia egy életre megjegyezi.
Hunjadi egy mesteri csuklómozdulattal kivédi a csapást, majd
ugyanazzal a lendülettel visszavág roppant pallosával, és a széles
penge csilingelve üti ki Eliez bég kezéből a szablyát. Még egy erőteljes
csuklómozdulat egy pokolian erős lökéssel megtoldva...
A török kiröppen a nyeregből és a földre zuhan.
Lába holtak arcába tipor, ahogy talpra vergődik, észre sem veszi.
Dermedten bámulja az engürúszok vezérét, akinek figyelmét immár
két szpáhi köti le.
Miféle emberfeletti erő lakozik ebben a férfiban?
Milyen ősi hatalom acélozta meg testét, lelkét?
Eliez mellett halottak csontjait ropogtatják elszabadult paripák.
Éppen csak félre tud ugrani az egyik megbokrosodott ló elől: egy
szökelléssel egy lángoló szekér alá hengerkedik.
Nem sejti, milyen szerencséje van. Hunyadi pallosának csapását
nem sokan élik túl.
2.
Hunyadi leereszti pallosát. Sisakja szemrésén át vigasztalan látvány
tárul elé. A törökök az utolsó cseh és magyar gyalogosokat
kaszabolják. Minden veszve van...
– Uram! Uram! Nincs értelme maradni... Elkéstünk... – Teodor



kenéz megragadja a vezér vállát. Néhány perc, és őket is elnyelik a
török hullámok. – El innét, amíg lehet!
Hunyadi hátrafordul.
Negyven lovasának fele nem várt parancsra; vágtatnak a lángoló
szekerek közti résen át észak felé, a hegyek irányába.
– Uram! Könyörgöm! Néked élned kell!
Hunyadi lerázza pallosáról a vért.
– Menjünk... El innét...
Vágtára fogja a lovát, vascsizmájával félrerúg útjából egy
janicsárt, aki megpróbálja megragadni lova kantárját.
Aztán...
Csaknem eltapossa a fekete ruhás lányt, aki épp az orra előtt
tápászkodik fel a földről, a holtak közül. Szíve nagyot dobban.
Ecsellő...
A kun amazon a karját nyújtja felé, s Hunyadi ösztönszerűen kapja
el a kezét. Két nyílvessző csattan hátvértjének, egy szablyacsapás éri
sisakját, ám nem törődik most ezzel.
Utolsó erőfeszítéssel maga elé rántja a lányt a nyeregbe. A
csecsemő kettejük közé szorul, apró teste nekicsapódik a
páncélvasnak. Ott süvölt a tenyérnyi kis élet, bömbölése belevész a
tomboló csatazajba.
Vágtatnak, keresztül a lángokon, keresztül a viaskodók lankadó
csoportjain.
3.
Eliez bég dühödten néz utánuk; egy lándzsát keres a keze ügyében,
amit az átkozott Hunjadi után dobhatna, de nincsen sehol lándzsa a
közelben a kusza tetemcsoportok között.
Egy íj...
Halott, széttiport arcú janicsár szorongat a vérmocskos sárban egy
íjat, villámgyorsan azt feszegeti ki az ujjai közül. Kitép a tegezből egy



nyílvesszőt, s szinte célzás nélkül lő.
Süvít a nyílvessző, pörög a tengelye körül, a nyílhegyen
megcsillan a tompa őszi napfény.
4.
Hunyadi magasba lendíti pallosát: már csak néhány török állja útját a
lángoló résig. Suhog a penge, véres péppé szabdalja az aszab képét,
akinek nincs ideje elhajolni előle.
– Mindjárt, mindjárt! – hörgi Jankó a baljában szorongatott
lánynak, azonban ebben a szempillantásban...
Ahogy előrehajol, s Ecsellő hajzuhataga lobogóként csap
sisakrostélyához, a nyakvédő lemez résénél utat talál a nyílvessző és
suhogva reccsen bele a nyakszirtjébe. Forró fájdalom fröccsen
tudatába, az ütéstől megszédül, kiejti a pallost jobbjából.
– Jankó!
A kun amazon felsikolt, hátranyúl, megmarkolja a deréktájon
fityegő szíjat, s emberfeletti erőfeszítéssel tartja nyeregben a kőkolonc
súlyú vasembert.
A harci paripa patája koponyán csattan, miközben elrugaszkodik,
egy szablya pengéjének lapja a tomporán puffan, aztán a ló úszik a
levegőben, átugorja a lángnyelveket. Emésztő hőhullám csap Hunyadi
arcába a sisakrésen át, ő már nem érzi: tudata belesüpped a fekete
homályba.
Maguk mögött hagyják a tomboló öldöklést, a lángtengert. A
wagenburg elesett, a hangyaként előreözönlő török had a még lángra
nem kapott sátrak fosztogatásába kezd.
5.
RIGÓMEZŐ KÖZELÉBEN, TÖRÖK BIRODALOM,
A. D. 1448. MINDSZENT HAVÁNAK 20. NAPJA, ESTE



Csörtet, zihálva, prüszkölve inal szerencsétlen harci paripa, hátán
irdatlan teherrel: az eszméletét vesztett, vasba öltözött férfival, az
asszonnyal, és az annak hátára kötözött csöppnyi élettel.
Csörtet, zihálva, prüszkölve vágtat a kimerült állat árkon, bokron,
cserjésen át. Körülötte menekülő keresztény katonák mentik az
irhájukat, és a rájuk vadászó, kurjongató szpáhik, janicsárok
nyargalnak a nyomukban. Recseg, ropog az aljnövényzet csizmás
lábaik alatt. Nyílvesszők suhognak a lombok között, időről időre
felüvölt egy-egy megsebzett menekülő.
Alkonyodik.
Hideg szél süvít a mind sűrűbb rengetegben, hajladoznak az ágak.
A szétszórt magyar sereg maradványai kisebb csoportokban próbálnak
egérutat nyerni, de nem sok esélyük maradt: ezrek loholnak utánuk
dühödt elszántsággal, fegyvereiket rázva – immár övék a teljes diadal.
– Oradalar! Öldürün onları!
– Burada! İşte buradalar!28
A vesztesek már csak életüket menthetik – fáradt, sebes testüket
tüskék tépik, szaggatják, miközben rohannak tovább. A Rigómezőtől
keletre húzódó hegyek ösvényei valóságos útvesztőt alkotnak, s a
futók tán abban bíznak, hogy magukat az erdőbe vetve eltűnhetnek
üldözőik elől.
Aki lankad, azt utolérik és lekaszabolják kíméletlenül. Aki rossz
irányba fut, az a lesben lapuló ellenség karjába jut hamarosan. A
többi reménykedik. Nem sejtik, hogy két mérföldre a csatamezőtől
minden ösvényt, minden átjárót szerb lovasok őriznek, s kivont
szablyákkal várják az észak felé törtető magyarokat, cseheket.
Csörtet, zihálva, prüszkölve inal szerencsétlen harci paripa, hátán
három emberrel. Ereje vészesen fogy; egy találomra kilőtt nyílvessző
bal hátsó combjába fúródik; panaszosan felnyerít, rúgkapálni kezd.
Az alélt Hunyadi, Ecsellő és a gyermek kizuhannak a nyeregből.
6.



A Lab-patak a hegyek közt mocsaras árteret gyűjt. Az őszi esők ide
mossák a környező hegyoldalak minden mocskát ebbe a süppedős,
fojtó bűzt árasztó medencébe. Azok közül, akik erre menekültek,
kevesen jutnak tovább; a többit elnyeli a láp, hisz nem ismerik az
ösvényeket, melyek átvezetnek rajta.
Ecsellő ébred először. A hasán fekszik, hátán bágyadtan rúgkapál
a kicsi, ő maga moccanni sem bír, minden tagja sajog az iménti
zuhanástól. Keze iszapos masszába merül.
Hol vagyunk?
Mellette Hunyadi hever mozdulatlanul, talpig vasban. Az eséskor
a nyakszirtjébe fúródott nyílvessző vége letörött, sisakja eresztékeiből
buzgárként bugyog fel a vér.
– Jankó! Jankó!
Felcsapja a férfi sisakrostélyát. Szemei csukva, képe csupa
feketeség a rászáradt vértől.
– Jankó! Jankó! Ébredj!
A közelben paták dübörögnek, rohanó csizmák dobogása
visszhangzik a hegyek között.
– Jönnek! Jönnek, Jankó! Mindjárt ideérnek...
A magasban, a fák koronáján túl megdördül az égbolt. Sötétedik,
igen gyorsan alkonyul Kosovo fölött. A lovak egyre közelebb
dübörögnek, a léptek mind közelebb visszhangzanak. Lassan,
vigasztalanul szemerkélni kezd az eső, mind hangosabban kopognak
az esőcseppek a száraz leveleken.
– Ébredj, kérlek!
Hátán nagyot rúg a csecsemő; éhes, lehet, hogy a harcban
megvágták, megsebesítették.
– Menedékre van szükségünk...
Ecsellő kétségbeesett pillantást vet az ösvény mellett, a
megduzzadt patakmederben lassan sodródó mocsaras masszára.
Dögletes kipárolgás csapja meg az orrát, mintha a Lab-mocsár mélyén
rothadna minden elesett katona, aki életét áldozta az elmúlt három
négy napban.



Menedékre van szükségünk...
Nem... Ki van zárva... Oda nem... Nem lehet...
– Jankó! Ébredj! Tovább kell mennünk!
A közelben sikoly harsan, aztán másik, kicsit távolabbról. Két
menekülőt most értek utol a török üldözők.
– Meg kell szabadulnunk a páncéltól! – Ecsellő a tőrével metszi el
a mellvértet tartó szíjakat. A horpadt, véres fémlemezt belehajítja a
mocsaras mederbe – pillanatok alatt elsüllyed.
– Ébredj fel, kérlek!
Szerencsére a kicsi csöndben van most, alig mocorog a hátán;
Ecsellő reméli, nem azért, mert elveszítette az eszméletét.
A rohanó léptek közelednek...
Le kellene szednie a sisakot a férfiről... De akadályozza a beletört
nyílvessző csonkja, és akadályozza az ütésektől-sebektől megduzzadt
koponya... Még sincs más választása.
Letépi Jankóról, és sorban lemetszi a többi vértlemezt tartó szíjat.
A páncél darabjai egymás után eltűnnek a feketén bugyborékoló
mocsárban.
– Kérlek! Nem maradhatunk itt!
Hunyadi meg sem moccan. Mintha nem eszméletlen lenne, hanem
máris halott. Nyakszirtjébe mélyen belefúródott a nyílvessző,
bőségesen vérzik a seb.
– Kérlek, ne halj meg! Kérlek!
Lódobogás visszhangzik a közelből. Török kiáltások, egy
szerencsétlen menekülő artikulálatlan üvöltése. Röhögés.
– Gyere! Lehúzlak az útról...
Minden erejét összeszedi és vonszolni kezdi lefelé, a Lab-mocsár
peremére az élettelennek tűnő férfitestet. Jankó mellkasát vékony
sodronying takarja, alatta a gyolcsing valaha fehér volt, most csupa
mocsok, csupa vér. Nyakában aranykereszt.
A patadobogás egyre erősödik.
Ecsellő kétségbeesetten pillant fel.
Az ösvényen, ahonnét jöttek, mintha hajladozna a sok bokor, faág.



Az eső hirtelen rázendít, jeges áradatként özönlik a magasból, eláraszt
mindent. Tócsákba gyűlik a víz.
Ebben a pillanatban kezd sírni a kicsi.
Ecsellő nem adja fel, Jankó testét nekitámasztja egy göcsörtös
fatörzsnek, a tőrrel pedig elmetszi a csöppséget tartó szíjakat, és a
kislányt maga mellé fekteti az iszapos földre.
A lódobogás egy pillanatra elhal, s az amazon reménykedni kezd,
hogy talán másfelé fordulnak az üldözők.
7.
Eliez bég összeszorított foggal vágtat a rengeteg közepéig. Nyomában
az elit szpáhi alakulat kétszáz lovasa robog mind csekélyebb
lelkesedéssel. A maguk részéről felhagynának az üldözéssel. Elegük
van a tömérdek vérontásból. A menekülők elfogását és legyilkolását
szívesen ráhagynák a balkáni söpredékre.
Csakhogy vezetőjük nem adja fel. Hisz talán végre betetőzheti
hőstetteinek sorát, és elfoghatja a gyaurok vezérét, mielőtt a szerbek
karjaiba futna. Elfogja, és a szultán elé vezeti a szajhájával és a
kölykével együtt. És ezzel a tettével örök időkre beírja nevét az
Oszmán Birodalom hőseinek aranykönyvébe...
Hunjadi...
Itt kell lennie valahol... Nem juthatott messzire sebesülten,
ráadásul sebzett lovon, amely hármójukat cipeli... Itt kell lennie
valahol...
Az eső rázendít, s a bég megálljt parancsol embereinek.
Különös csend veszi körül őket: csak az eső pereg egyhangúan a
leveleken, csobog a pocsolyákban.
– Arra, uram! Arra lehetnek!
Eliez bég bólint. Egy ló nyihog panaszosan, nem túl messze tőlük.
Hunjadi lova?
– Utánam!



Ha Allah megsegíti, néhány perc múlva ő lesz a birodalom
legnagyobb hőse. Az átkozott Jankót pedig láncon vezeti vissza a
harcmezőre, ahol annyi igazhitű mártír adta életét azért, hogy egyszer
s mindenkorra térdre kényszerítsék a keresztény fenevadat...
8.
– Gyere! Itt nem maradhatunk!
Nyögve, minden erejét összeszedve vonszolja az alélt férfitestet
lentebb, le az útról, egész a mocsár széléig. Amott, a sűrű
aljnövényzetben, ahol a tüskés bokrok egész a láp színéig hajolnak,
talán meglapulhatnak. Legfeljebb derékig kell megmerítkezniük a
feketén örvénylő, rothadásbűzt árasztó masszában.
Csak ne húzza le őket a mély... Csak ne...
Ó, Istenem, add, hogy most ne...
A közelben ismét feldübörögnek a lópaták – s erre közelednek
egyenest.
Ecsellő nem engedheti meg magának, hogy elveszítse a fejét,
pedig a helyzet kétségbeejtő. Egy élettelennek tűnő férfi és egy
nyöszörgő csecsemő lóg a nyakán koloncként, holott a maga életét
sem biztos, hogy képes lenne megmenteni most.
Fegyver...
Övébe tűzve három tőr. Rémült pillantást vet az arrébb fújtató,
oldalára dőlt lóra. Combjából kiáll a nyílvessző, pofája vérhabos,
szeme kidülled az ijedségtől és a fájdalomtól.
Ecsellő nomád szíve megesik rajta, odaugrik, s egyetlen gyors
mozdulattal a paripa torkába döfi az egyik tőrt, aztán széles ívben
elmetszi a főereket, a nyelőcsőt. Szegény pára szeme kidülled,
rúgkapál, patáival az avart és a pocsolyákat kavarja fel. A lány nem
törődik vele, visszarohan az ösvény melletti lejtőhöz, baljába kapja a
nyöszörgő kicsit, jobbjával pedig a grabancánál fogva húzni kezdi
maga után Hunyadi testét, le a mocsár szélére.



A patadobogás most egészen közelről hallatszik; torokhangú török
kiáltások harsognak. Az eső is rázendít, Ecsellő mindene csuromvíz,
megborzong a jeges áradattól.
Vészjós gyorsasággal alkonyul, s ennek most kimondottan örül.
– Élned kell! – suttogja a férfi fülébe, és lentebb húzza, lentebb, a
mocsárba. Beleereszkedik a szennyes fekete lébe; a patak gyorsan
mossa le a hegyoldalra hullott esőt a lápba.
Csobbanás...
Előbb maga merül a kavargó, örvényes habba, belemerül derékig.
A mocsár meglepően hideg, megborzongatja egész testét.
– Istenem... Mindjárt itt vannak...
Most Jankót húzza le maga mellé, s remegve tesz egy lépést a
posvány közepe felé. Lába biztonságos talajt keres, de nem talál,
lecsúszik egy göröngyről, s Hunyadival együtt belemerül a fekete
sárfolyamba. Baljában a kicsit a magasba emeli, nehogy szegény
orrába, szájába csorogjon a láp dögletes masszája.
Jankó halott súly, továbbra is húzza le, sokkal gyorsabban,
semmint sejthette volna. Nagyon nehéz...
Ecsellő rémülten felnéz: amott egy sűrű bokor alatt talán
megkapaszkodhat valami gyökérbe, egy ágba, bármibe. De addig...
Lába kétségbeesetten keres támaszt, egyelőre nem talál; kalimpál,
próbál nem elmerülni. Jankó feje egy pillanatra a felszín alá bukik, a
hínáros, bűzhödt iszap körbefolyja. Meg sem rándul tőle...
Lehet, hogy nem él?
– Jaj, ne... Kérlek, ne...
Emberfeletti erőfeszítéssel felhúzza a férfit, s lába végre valami
szilárdra tapodik a mocsár alján. Földrög... Szédeleg, csaknem
visszacsúszik, pedig néhány öl, amíg biztonságban lehet...
A kicsi a baljában mintha nem lenne magánál, panaszosan
nyöszörög csupán.
A lány nagy levegőt vesz, előrelöki magát a fekete masszában.
Meg kell csinálnia... Nem adhatja fel...
Már olyan közel van...



Kiáltások...
Török parancsszavak...
Az ösvényen habzó pofájú anatóliai mén bukkan fel, nyergében
zöld köpenyes szpáhival. Nyomában újabb lovasok, sokan,
rengetegen. Megpillantják az elvérző, rúgkapáló lovat az úton, s
nyomban visszarántják hátasaikat. Azok amúgy is idegesen
prüszkölnek; a mocsár bűze és a vérszag együtt nyugtalanabbá teszi
őket.
– Durun! Burada bir yerdeler!29
Ecsellő mozdulatlanná dermed a mocsár kellős közepén. Még
néhány öl... A törökök leugrálnak nyergeikből és a kivérzett lovat
vizsgálgatják.
A kicsi mocorog a baljában, Jankó magatehetetlenül csüng
jobbjában. Lába reszket, tapogatózva keres újra fogódzót a
sármasszában.
Ott, azok az ágak...
Tüskék tépik a húsát a láp színe alatt, véresre karmolják, ám végre
bal lábával át tudja fogni a bokrok síkos, nyálkás gyökérzetét. Egy
erőteljes húzás, s máris a sűrű tüskebokor alá úszik. Beleakadnak a
tüskék a hajába, feltépik fejbőrét, de meg sem nyikkanhat.
Jobbjával óvatosan behúzza Jankó testét a gyökérzethez, és
amennyire tudja, felnyomja rá, fel egy bokorra, hogy ne kelljen
tartani az egész súlyt. A nyöszörgő csecsemővel nehezebben boldogul,
arra is vigyáznia kell, hogy ne tépjék finom, rózsaszín bőrét a tüskék,
és arra, nehogy a mocsár színe alá süllyedjen.
Mindkét karja pokolian reszket a fájdalomtól, mindkettőjüket
emelnie kell még, önmaga csak lábával kapaszkodhat, pontosabban az
egyikkel, a másik a láp masszájában rúgkapál, hogy az örvények ne
húzzák le a mélybe mindhármukat.
Egy pillanatra úgy tűnik, biztosan meg tudja így tartani magát.
A törökök alig tíz ölre tőle torokhangon vitatkoznak. Vezetőjük a
kivérzett lóra mutat és az útra maguk előtt.
Igen, gondolja Ecsellő... Higgyétek azt, hogy tovább mentünk...



Könyörgöm... Tűnjetek innen...
A mocsár a lábai alatt kavarog, s egyre erőteljesebben szívja,
húzza lefelé.
Az eső szakad, a leveleken kopogó, tócsákba fröccsenő zápor és a
törökök kiáltozása elnyomja azt a kevés neszt, amit Ecsellő
rúgkapálása kelt a lápban.
Már nem bírja sokáig...
Feljebb rúgja magát, de a bokor, aminek aljába szinte belebújik,
tüskéivel mélyen tarkójába mar.
Felszisszen, s abban a pillanatban megbánja: az egyik török éppen
feléje néz – ha nem is hallja a szisszenést, valami mocorgást
észrevesz.
Ecsellő lejjebb merül, szeme színéig alá a fekete masszában.
Jankót épp csak felszín felett tartja jobbjával, baljában a csecsemőt
emeli a durva ágak közé, kapjon elég levegőt.
A törökök egyre vitatkoznak...
9.
Eliez bég a fejét csóválja. Hiába próbálják meggyőzni emberei, hogy
az engürúsz vezér és a lány tovább menekültek az ösvényen, a saras
földön, a dús aljnövényzetben látszania kellene a nyomaiknak. De
nem látszanak.
Másutt kell lenniük...
A bég lassan az ösvény melletti omlás felé fordul. Odalent feketén
kavarog a mocsár, iszonytató rothadásszagot árasztva magából
felszínén a belehullott levelek sokasága sodródik lomhán.
– Bana bir mızrak getir, çabuk!30
A szpáhik nyújtanak is neki egyet; Eliez bég óvatosan leereszkedik
a mocsár széléig, s ott találomra belekavar, majd beledöf a fekete
katyvaszba. Semmi, a lándzsa hegye puhán belesüpped a mederbe.
Kicsit arrébb döf – semmi.



Emberei fáradtan nevetnek odafönn, és az ösvényre mutogatnak
egyre.
– Şu tarafa gittiler! Onları takibe devam edin!31
De Eliez még mindig a fejét csóválja. Megint beledöf a mederbe; a
lándzsa hegye csikordulva csúszik meg valami vason.
– Burada bir şey var!32
Erre néhányan leereszkednek kísérete tagjai közül, és feszülten
figyelik, ahogy Eliez ügyesen kipiszkálja, kihalássza a mederből a
mellvért egyik nagyobb lemezét. A bég arcán diadalmas mosoly
jelenik meg, ahogy a magasba emeli a lándzsahegyen csüngő
fémdarabot, melyből csorog, csöpög kifelé az iszap.
– Bu onun zırhı!33
A szpáhik nevetnek, bár óvatosan, tisztelettel, meg ne sértsék
parancsnokukat.
– Bunu attı! Böyle koşmak zordu!34
Eliez parancsot ad, mire emberei kelletlenül szurkálni kezdik a
mocsár medrét. Egyikük túlságosan lemerészkedik a part szélére,
belecsúszik a lápba; a többiek hangosan röhögnek rajta.
Eliez felemeli a kezét, csendet parancsol.
Valamit hallott az imént.
Amott...
Amott, a hömpölygő mocsaras víz túlsó szélén megmoccant a
bokor alja.
Eliez íjat kér, de a szpáhik most már türelmetlenek. Mennének
tovább, s leginkább indulnának vissza a táborba, hogy kipihenjék a
háromnapos ütközet fáradalmait.
– Orada bir şey gördüm sanki!35
A bég ugyanúgy kimerült, de tudja jól, minden más dicsőséget
elhomályosítana, ha elfogná a rettenetes Jankót. Célzásra emeli az íjat
és találomra a szemközti bokorba lő egy nyílvesszőt.
Semmi.
A többiek visszakapaszkodnak az ösvényhez.
Eliez azonban nem mozdul még.



Van ott valami a tüskebokor alján... Ott, ahol olyan furcsán
kavarog a mocsár...
Van ott valami...
10.
Ecsellő levegő után kapkod, karjai szinte kiszakadnak helyükből. Bal
lábát, amivel a gyökérbe kapaszkodik, véresre marták a víz alatti
tüskék, görcs állt bele, de még mindig kapaszkodnia kell. Valami
elsiklik a dereka mellett, valami hideg és pikkelyes. Nem baj... Nem
szabad most ezzel törődni...
Még... Még egy kicsit bírd ki, kérlek!
Mindjárt elmennek...
Mindjárt...
Csak a szeme villog a fekete massza fölött. Jobbjával az előbb
sikerült Jankó testét feljebb tornásznia a gyökérzet bogjaiba, bele a
legsűrűbb tüskefészekbe, ám így is folyamatosan nyomnia kell,
nehogy visszacsússzon a lápba. Másik kezében a kicsi... Nem nehéz,
mégsem tudja sokáig a felszín fölé tartani. Jobb lábával evez,
igyekszik egyensúlyba lavírozni magát.
Menjetek már innét!
De a törökök mintha lecövekeltek volna a parton. A mocsár színét
döfködik lándzsáikkal. Ha ott merült volna alá, most halálra
szurkálnák...
Ecsellő szívdobogva lesi őket a bokor alól. Egyikük ezt a partot
figyeli. Mintha egyenesen reá nézne...
Nem lehet, nem láthat az ágaktól...
Nem láthat...
Istenem, add, hogy ne lásson...
Jankó teste hirtelen csúszni kezd vissza a mocsárba. A lány eszelős
igyekezettel próbálja megtartani, azonban nincs mibe
megkapaszkodni, törzse, lábizmai észvesztően sajognak.



Kérlek, ne...
Kérlek...
S ebben a pillanatban a kicsi nyöszörögni kezd. Az elmúlt
percekben tán aludt, s néha panaszosan nyögött, ám most egyszeriben
kinyitja a szemét.
Jaj, ne...
Kérlek, ne...
A túloldalon a szpáhik vezetője felkapja a fejét. Íjat kér, és rövid
tanakodás után egyenest abba a bokorba lő, ahol Ecsellő igyekszik a
felszínen tartani magát két terhével. A nyílvessző suhogva áll meg a
vállában, abban, amivel Hunyadit tartja.
Vörösen lángoló kín mar a húsába, csontjába, mégsem kiálthat,
nem sikolthat, még csak fel sem szisszenhet. Jobb lábával a mocsár
alját kavarja, hogy bele ne csússzon a mélybe, bal kezével csecsemőjét
igyekszik a felszín fölé tolni.
Jaj, édes Istenem, csak most ne...
Kérlek... Könyörgöm, ne...
Kiles a bokor alól; a szpáhik parancsnoka egyre gyanakvóbb
arckifejezéssel fürkészi azt a helyet, ahol meglapult.
És a kicsi...
Jaj, ne...
Kérlek, ne...
A csecsemő egyszeriben kinyitja a szemét és egyenesen anyjára
bámul. Tekintetében éhség, fájdalom. Nyöszörögni kezd megint, már
hangosabban. Hiába pereg az eső hangos csobajlással, sistergéssel, ezt
a nyöszörgést meg fogják hallani... Ezt biztosan meghallják mindjárt!
Ecsellő szíve majd kiszakad a helyéről.
Most csöndben kell maradnod, szentem... Most nem szabad...
De a csecsemő sírni kezd.
Istenem, ne...
Ecsellő lejjebb ereszkedik a mocsárban.
Szájába hideg, undorító lé csorog, s ki sem tudja köpni. Hunyadi
teste újra lefelé csúszik, tartani kell, tartani egyre, utolsó csepp



erejével is tartani...
Ne sírj, életem, ne sírj kincsem, mindenem, ne sírj...
Szemközt a szpáhik parancsnoka a nyakát nyújtogatja, a többiek
után kiált, akik már felmásztak az úthoz és egymás után nyeregbe
pattannak.
Kérlek, ne...
A szpáhik erre morgolódva lekászálódnak megint, és
leereszkednek a mocsárhoz, parancsnokuk mellé.
Ecsellő tekintete rémülten villan.
A kicsi nyög és sír. Mind hangosabban sír.
Vége... istenem, végünk van...
És sír...
Nyögdécsel, elvörösik kis arca, vonásai meggyűrődnek.
És sír. Egyre hangosabban sír.
Ecsellő zihálva rúgkapál jobb lábával, baljával görcsösebben fog
rá a tüskés gyökérzetre. Hunyadi tovább csúszik, már ajkait éri a
fekete sárhab, menten beljebb csúszik, s akkor elnyeli a mocsár, jaj,
elnyeli végleg... Nem, nem bírja jobban kiemelni, nem megy, vége, fel
kell adnia...
Drága kicsi életem, kérlek, könyörögve kérlek, hallgass...
A csöppség fájdalmasan őt nézi
és sír.
Könyörögve kérlek...
A túlparton a szpáhik mind gyanakodva nézik a bokrot.
És Ecsellő azt teszi, amit tennie kell.
Lassan, nagyon lassan tekintetét a kicsi panaszos, kivörösödött
tekintetébe fúrva engedni kezdi a gyermeket a mocsárba. Az erősen
rúg, kapdos apró kezeivel, és
sír...
Sír tovább...
Drága magzatom...
Az asszony szíve ebben a pillanatban válik kővé. Nincs más
választása, lassan, remegő kézzel, remegő lélekkel ereszti lentebb a



kicsit.
A kislány nézi édesanyját.
Kezecskéi kalimpálnak, ahogy a mocsár belefolyik szájába,
szemébe, orrába, vadul megrándul kicsi teste.
Ecsellő lehunyja a szemét.
A kislány erőteljesen kalimpál, levegő után esdekel, élni akar. De
ha él, akkor sír. Ha sír, akkor nekik végük...
Nem élhet.
Meg kell halnia.
Ecsellőt földöntúli erő szállja meg. Acélkarral löki a mélybe a
rángatózó, pici testet.
Az rándul néhányat, aztán elernyed – könnyen adja fel az életet,
hisz oly gyenge. Két napot, ha élt...
Csend.
Csak az eső hull kitartóan, pereg a leveleken.
A magasban ekkor megdördül az égbolt, sűrű sötétség ereszkedik
alá, gomolygó ködöt kergetve maga előtt. És esik. Sűrű, szürke falat
emel a világ elé a zápor.
Múló őszi alkony, a közelgő tél nyálkás hírnöke.
Hideg szél süvít a fák közt.
11.
A szpáhik egyre türelmetlenebbek; vacognak, az eső pedig
vigasztalanul pereg a fák egyre kopárabb ágairól, átitatja
köpenyeiket, sebes testük reszket a mocskos, véres öltözék alatt.
Eliez bég alig lát valamit a szürke, gomolygó ködben. A mocsár
párállik s bűzlik, mintha ezer tetem rohadna benne. A túlsó parton, a
sűrű tüskebokor alján már csak ez a ködgomoly sűrűsödik. Túl sok
időt vesztegettek el ezen a helyen...
– Beyim, gidelim! Diğerleri çoktan yakalanmış olabilir!36
Eliez fáradtan megtörli homlokát.



A többiek...
Az erdő zeng a fejvesztve menekülő engürúsz gyalogosokat üldöző
törökök kiáltásaitól. Amott, nem oly messze ettől a helytől már
Brankovics rác despota lovasai őrzik az utakat. Ugyan hogy juthatna
át rajtuk bárki emberfia...
Utolsó pillantást vet a mocsár kiöblösödő medrére, lándzsájával
belekotor még az iszapos lápaljba. Bűzhödt növénymaradékot emel ki
a hegyével, a szpáhik legyintenek, s ingerülten sürgetik.
Szemből ekkor két fegyveres vágtat visszafelé lóhalálában. Épp az
utolsó pillanatban derül ki, hogy nem szerbek, nem is ellenséges
lovasok, hanem akindzsik; az alkonyi sötétségben minden árnyék
egyforma.
– Onu yakaladılar! Orduların Yıldırımını ele geçirdiler!37
Eliez bég int a többieknek. A szpáhik egyike fáklyát gyújt, annak
fényében pattannak nyeregbe megint és követik a két, hevesen
gesztikuláló akindzsit. Annyit nagy nehezen ki lehet hámozni
mondandójukból, hogy nem messze innét két szerb lovas nyakon
csípett egy menekülő engürúsz harcost, s mindketten megesküsznek
rá, hogy az átkozott Hunjadi az!
A csapat vágtatva távolodik a megadott irányba.
Az eső újult erővel zendít rá, s immár teljes sötétség ereszkedik a
Kosovo Polje fölötti hegyoldalra. A száraz levelek átitatódnak, széleik
legörbülnek, s rothadásszagot árasztva merülnek el a lassan örvénylő
posványban.
12.
RIGÓMEZŐ KÖZELÉBEN, TÖRÖK BIRODALOM,
A. D. 1448. MINDSZENT HAVÁNAK 21. NAPJA, REGGEL
Hajnalodott. Az erdő fái közt jeges szél süvített keresztül, gyorsan
oszlatva a tejfehér ködöt. Deres volt a föld, a pocsolyák színén



halvány hártya feszült; pirkadat előtt fagyott.
A lány megmozdult.
A szíve kő volt, tekintete halott. Lassan, iszonyú kínok árán
fordult az oldalára. Mindene mocskos, testére fekete hínár tapadt,
lábát véresre marták a tüskék és a mocsárban nyüzsgő piócák. Ahogy
végigpillantott magán, a kövérre dagadt vérszívók beborították
minden szabad bőrfelületét, s ott lüktettek, szipolyozták a vérét most
is. Vállából nyílvessző állt ki, emésztő kínnal gyötörte a fájdalom,
karja majd kiszakadt helyéből.
Nem baj...
Ösztönösen tőréért nyúlt, és egyetlen gyors mozdulattal jókora
hússal együtt kivágta a nyílhegyet a sebből.
Elájult.
Órák múlva tért megint magához.
Élőhalottként moccant – minden porcikája remegett. Első
gondolata a kislány volt...
Akit megölt...
Nem, nem gondolhatsz most erre...
Csak arra, aki miatt mindezt megcselekedte. A férfi ott hevert
mellette, látszólag élettelenül. Nyakszirtjén a beletört nyílvessző
csonkja körül legalább öt pióca duzzadozott, először ezeket tépkedte
le reszkető kézzel. A férfi meg sem moccant. Arca fekete volt,
szemhéjára veres réteg száradt. Roppant mellkasa alig emelkedett,
süllyedt; csak a nyakában lógó aranykereszt apró moccanása árulta el,
hogy él.
A lány legszívesebben meghalt volna, ám tudta, ha feladja, a férfi
halott lesz nemsokára. És akkor minden hiábavaló volt. Az nem
lehet... Jankónak élnie kell! Ecsellő olyan asszony volt, akinek az
akarata erősebb minden földi és égi hatalmaknál; s őt semmi más nem
érdekelte már ezen a világon, csak hogy megmentse ezt a férfit.
Hunyadinak élnie kell...
Nincs a földön áldozat, amit ne hozna meg érte... Bármilyen
áldozatot...



Nem, most nem gondolhatsz rá... Nem, nem, nem, könyörgöm ne...
A kislány szemeit látta maga előtt, ahogy vádlón, értetlenül, szinte
sértetten bámult rá, miközben ő lassan alámerítette a mocsárba.
Mintha felfogta volna, mit tesz vele. Eleinte nem tiltakozott, hisz az
anyja kezében volt, s ez a csöppnyi élet kiben bízhatott volna ezen a
világon, ha nem az anyjában? Az anyjában, aki megszülte. Az
anyjában, aki a mocsárba fojtotta. A kislány szemei a fekete
masszából is őt nézték egy végtelennek tetsző pillanatig...
Ecsellő fulladozva kapkodott levegő után.
A szíve kő.
De ezt a végtelen fájdalmat egy kőszív sem bírja elviselni.
Összehúzta magát. A jeges széllel szemerkélő eső is jött; észre sem
vette.
Megsemmisült.
Összekuporodott a rothadó aljnövényzetben. Aztán, talán órákkal
később felült megint. A világ még mindig létezett körülötte, s ez
csalódással töltötte el. Ugyanúgy, mint órákkal ezelőtt, mint napokkal
ezelőtt, vagy ezer évvel ezelőtt, az erdőt, a fákat, a mocsarat, a
bokrokat hidegen hagyta mindaz, ami itt történt. Csönd volt. Már
nem visszhangoztak kiáltások a távolban. Az erdő hallgatott.
A lány pedig lassan a mocsár felé fordult.
A látványtól rosszullét fogta el: a tövisbokor néhány ölnyire tőle
ereszkedett a láp fekete vizébe, ágait idegesen tépkedte a szél. Semmi
nem utalt arra, hogy néhány órával ezelőtt...
Ott...
Ott, a bokor alatt...
A mocsár iszapjába merülve...
Egy ártatlan kislány...
Istenem, miért kellett sírnod, miért kellett nyöszörögnöd...
Isten, miét engeded ezt?
Csak két napot élt...
Az eső újra rázendített, s a jeges szél újult erővel süvített a
hegyoldalon végig; a láp fekete színén fodorgyűrűk sorjáztak.



Ecsellő lehunyta a szemét. Majd meghal, ha lehet, majd meghal,
ha teljesítette a kötelességét. De a férfi, akiért élt, akiért még mindig
él, nem halhat meg, nem maradhat itt az ellenség prédájául,
vadállatok koncául. Élnie kell. Mindenáron...
Összepréselte ajkát és fogát csikorgatva feltápászkodott. Mindene
sajgott, a vállából és bal lábából vastag csíkokban szivárgott a
tüsketépte sebekből a vér. A lány lesöpörte a piócákat magáról, s a
férfi mellé térdepelt.
Alaposan megvizsgálta, s beleborzadt a látványba. Hunyadi testét
rettenetes sebek borították mindenütt; vágások, zúzódások, több
nyílhegy ütötte sérülés, köztük a nyakszirtjén a legcsúnyább; ennek
széle kezdett megfeketedni. Mindkettejük ruhája mocskos volt, nem
tudott tépést csinálni belőle, voltaképpen már egyik seb sem vérzett
erősen.
Nem halhat meg...
Ez a cél. Ez a cél erőt ad, ez a cél lehetőséget ad a továbblépésre
most is, amikor legszívesebben beleereszkedne a fekete mocsárba, és
süllyedne, egyre süllyedne annak mélyére, hogy újra magához
ölelhesse...
Nem. Erre többé nem szabad gondolnod...
Majd eszedbe jut még ezerszer, de nem most... Most nem gondolhatsz
rá... Most nem... Többet nem... Feladatod van...
Ecsellő úgy cselekedett, ahogy nomád őseinek józan, érzelmektől
mentes túlélési ösztöne diktálta. Élni kell. Meg kell mentenie ezt a
férfit.
Kitapogatta az övébe tűzött tőrök markolatát.
Északra kell menniük.
Magyarország nagyon messze van, ló nélkül semmi esélyük
nincsen, tehát mindenekelőtt lovat kell szerezniük. Aztán... Vagy
inkább még azelőtt... Ki kell mosnia a sebeket valamilyen tiszta
forrásvízzel. Aztán...
Enniük kell...
Aztán...



Erőt gyűjteni.
És menni.
Északra.
Tovább...
Fogat összeszorítva, a fájdalommal nem törődve, meglapulva,
kúszva, mászva, mint a bujkáló vadak. Menni kell. Menekülni.
Ecsellő tudta, hogy megmenti a férfit, akit szeretett, s hogy a férfi
soha nem fogja megbocsátani, amit néhány órával ezelőtt tett. Meg
sem fogja érteni. Nem baj. Ő érti. Ő tudja, hogy nem lehetett
másképp. El kell jutniuk haza. Jankónak élnie kell. Nem lehet
másként.
Hogy nincsen esély?
Ez egyáltalán nem érdekelte. Ő már meghozta a maga áldozatát.
Haza fogja vinni ezt a férfit. Így lesz.
Az eső kitartóan szakadt.
És Ecsellő vacogott a hidegtől.
13.
RIGÓMEZŐ, SZULTÁNI SÍRDOMB, TÖRÖK BIRODALOM,
A. D. 1448. MINDSZENT HAVÁNAK 22. NAPJA, DÉLELŐTT
Murád szultán a wagenburg elfoglalását és feldúlását követő nap
reggelén adta ki az üldözők visszahívására a parancsot. A török sereg
egyelőre a helyén maradt a Sitnica partján, hisz nem lehetett biztosan
tudni, hogy a táborból kereket oldott engürúsz lovas sereg visszatér-e.
Azt sem lehetett sejteni, hogy Iszkander bég, az albán lázadó sereg
kapitánya visszavonul-e a Kačaniki-szorostól, vagy az engürúsz
lovasokkal együtt arra készül, hogy kellemetlen meglepetést okozzon
a török hadnak.
A hegyek felé menekülő keresztény gyalogosok, s néhány lovas
nagy részét hamar utolérték és lemészárolták, azonban a szerbek
szerint több százan átverekedték magukat az őrjáratokon, és kisebb



csoportokban próbáltak továbbvergődni Magyarország felé.
Murád szultán a harcmezőn maradt.
Reggeltől estig őse, I. Murád síremlékénél imádkozott, s bámult
lefelé a sírdombról a kietlen harcmezőre. Az engürúsz hadifoglyokkal
elkezdték összeszedetni és tömegsírokba hányatni a tetemeket, mert
iszonytató bűz terjengett Rigómező fölött. A szultán nézte a letépett
magyar csatalobogó oszlopa mellől, ahogy a tömegsírokba hajigált
tengersok halottra meszet szórnak, s megkezdik a sírok betemetését.
A csata utáni második nap délelőttjén parancsára a csatamezőn
kivégezték az engürúsz foglyok nagy részét: csaknem ezerhatszáz
harcost. Csak a csapatvezérek, tehetősebb lovagok életét kímélték
meg; értük komolyabb összegű váltságdíjat remélhettek.
Murád türelmetlenül várta a híreket.
Azt remélte, hogy sikerül kézre keríteni a menekülő Hunjadit, és
színe elé cipelik, ide, I. Murád síremlékéhez. Itt akart beszélni vele.
Ám a jó hír egyelőre váratott magára: Brankovics szerb lovasai
tűvé tették a környéket, átkutatták a környező hegyeket, völgyeket,
mindhiába.
Hunyadinak nyoma sem volt.
14.
RIGÓMEZŐ KÖZELÉBEN, TÖRÖK BIRODALOM,
A. D. 1448. MINDSZENT HAVÁNAK 22. NAPJA, ESTE
Két szpáhi volt, talán Brankovicshoz menesztett követek. Ecsellőt nem
érdekelte, kicsodák, hálát adott az égieknek, amiért az útjukba
sodorta őket. Az egyikkel könnyedén végzett, messziről hajította tőrét
a török hátába. A másikkal meggyűlt a baja, alábecsülte annak
ügyességét, és megfeledkezett arról, hogy mennyi vért veszített és
mennyire belefáradt a menekülésbe.
A szpáhi rávetette magát a nyeregből és fojtogatni kezdte. Ecsellő
viaskodott, rúgott, harapott, körmeivel a török szemébe kapart, ám



döbbenten tapasztalta, hogy nincs elég ereje lelökni magáról a férfit.
A szpáhi kirántotta övéből a tőrét, a lány pedig utolsó erejét
beleadva hatalmasat taszított rajta, s átrúgta a harcost a feje felett.
Talpra vergődött és fejével a szpáhi gyomrába öklelt. A hétrét
görnyedőt pedig könnyűszerrel nyakon döfte.
Lihegett egy darabig, aztán óvatosan becserkészte a lovat, ami a
másikhoz hasonlóan üres nyereggel készült elvágtatni. Az egyiket
sikerült elkapnia.
Nem sokkal később Hunyadi a nyereghez kötözve ült alácsukló
fővel. Ecsellő észak felé vezette a lovat.
15.
KURŠUMLJE KÖZELÉBEN, SZERBIA, TÖRÖK BIRODALOM,
A. D. 1448. MINDSZENT HAVÁNAK 24. NAPJA, KORA ESTE
Két nappal később ébredt annak tudatára, hogy nem lesz képes
tovább vergődni. Alteste vérzett, a szülés nyomai még nem múltak el,
s a kimerültség újult erővel kerítette hatalmába. Vállán a seb csúnyán
elfertőződött, s karját végképp nem tudta felemelni annyira sem, hogy
kitisztítsa saját sebét. Enni egyszer evett a két nap alatt, egy, a
rothadó avarban surranó nyulat ölt meg, de tüzet nem tudott csiholni,
így nyersen falt néhány falatot belőle, csak hogy éhen ne vesszen, s
máris vezette tovább a lovat, nyergében az alélt férfival.
A Toplica partjához érve azonban megtorpant s térdre rogyott a
fáradtságtól. Először ötlött fel benne a gondolat, hogy meg fog halni.
Eldőlt az erdei ösvény szélén. A közelben a Toplica csobogott,
Ecsellő lehunyt szemmel hallgatta, ahogy a fényesre kopott köveken
átbuknak a jéghideg, tiszta habok. Baljában görcsösen szorongatta a
ló zabláját. A lóét, amelynek nyergében Hunyadi ült
magatehetetlenül, ájultan. Ecsellő nem merte megnézni, él-e még.
Nehezen, szaggatottan vette a levegőt. Vérzett, egyre jobban
vérzett, mégis tovább kellett mennie. Feltápászkodott, és bágyadtan,



mind ólmosabb léptekkel vezette a lovat tovább a folyó mentén.
Estére rosszabbul lett, lerogyott a fűbe. Tudta, hogy innen nincs
tovább. Annyi ereje maradt, hogy négykézláb csúszva, mászva
bevezesse a lovat a sűrűbe, ott beleájult a magas aljnövényzetbe. A
vérnyomok ugyan elvezetnek ide bárkit, ez ellen nem tehetett semmit.
Nem bírta felemelni a fejét; kivérzett ujjai a jéghideg habokba értek, s
hamarosan elzsibbadtak.
A ló lassan arrébb lépett, hogy valami legelhetőt keressen a vadon
aljnövényzetében. Nyergében az élettelennek tűnő férfi alkonyattájt
nyitotta ki először a szemét napok óta.
16.
Ecsellő arra ébredt, hogy Hunyadi szólítja.
Felemelte fejét, hirtelenjében azt hitte, képzelődik. Aztán újra hallotta
az elhaló férfihangot:
– Hol vagyok?
Zúgó fővel feltápászkodott. A ló a folyó szélén toporgott, remegett
a fáradtságtól, oldala gőzölgött, mivel az erdőben hamar hűlt a
levegő.
– Hol vagyok?
Ecsellő elmosolyodott.
– Itt vagy, velem.
A férfi őt nézte, bágyadtan, erőtlenül.
– Hol?
– Sejtelmem sincs... Valahol Rácországban...
Hunyadi próbálta kihúzni magát, de a kötelek, melyek a
nyereghez és a ló hátához rögzítették, megakadályozták ebben.
– Oldd el, kérlek...
A lány boldogan engedelmeskedett, s miközben egymás után
elvágta Jankó köteleit, csaknem összerogyott, lábai meg
megbicsaklottak alatta.



– A többiek?
Ecsellő segített Hunyadinak lecsúszni a földre, aztán nem bírta
erővel és összerogyott a csobogó folyó szélén.
Jankó legalább annyira erőtlen volt, mint ő.
– Hol a kicsi?
A lány a vizet nézte, nem válaszolt.
Hunyadi megpróbált felkelni, de lábai nem engedelmeskedtek
visszazuhant a kövecses mederbe; nyakszirtjéből lassan szivárgott
vére a kristálytiszta folyóba.
Ecsellő összeszorította ajkait. A fájdalom újult erővel tépte,
szaggatta medencéjét.
Valahol a közelben csikorgás, nyikorgás hallatszott. A lány
lekushadt a földre, úgy próbált kilesni a sűrű fák közül.
Az úton szekerek közeledtek.
17.
KURŠUMLJE KÖZELÉBEN, SZERBIA, TÖRÖK BIRODALOM,
A. D. 1448. MINDSZENT HAVÁNAK 24. NAPJA, ESTE
Szerencséjére a közelben táboroztak le; a szélben zizegő lombok
takarásából annyit bizonyosan ki tudott venni, hogy legalább öt-hat
szekérből állott a menet, vagy talán többől. Lovasok nem kísérték
őket, csupán a bakokon gubbasztott egy-egy hajtó. A lány nem tudta
kivenni a sűrű sötétben, hogy a szekereken mit szállítanak, igazából
mindegy volt – megjelenésük talán az utolsó esélyt jelentette kettejük
számára.
A jövevények letáboroztak egy jókora kiálló szikla alatt, tüzet
raktak, és szegényes elemózsiájukat elővéve falatozni kezdtek.
Ecsellő összeszedte minden erejét; tudta, meg kell várnia, amíg
nyugovóra térnek. Akkor talán...
Addig közelebb küszködte magát óvatosan, nehogy neszt keltsen.
A lovat és az alélt férfit hátrahagyta a folyó kanyarulatában, bízva



abban, hogy hamarosan visszatérhet hozzájuk.
Egészen közel kúszott az út fölé benyúló hatalmas sziklához,
rejtekhelyéről jól láthatta és hallhatta a tűz körül csöndesen
beszélgető idegeneket.
Oláhok voltak.
Alig-alig szóltak egymáshoz, bámultak maguk elé, a tűzbe. Ecsellő
felől akár arab kereskedők is lehettek volna, vagy talján
mutatványosok, vagy rác haramiák; egyetlen dolog számított,
mégpedig az, hogy észak felé tartottak. Észak felé – a menedék felé.
Szemügyre vette az út szélén álló szekereket. Tízet számolt
belőlük, a lovakat ki se fogták, egyszerűen kikötötték őket egy-egy
fához, hányaveti módon.
A lány a leghátsó szekeret szemelte ki magának.
Visszakúszott a férfiért.
Nem tudta, hogyan lesz képes odavinni, hiszen Jankó továbbra is
ájultan hevert a földön, a ló jámboran tépkedte mellette az elsárgult
füvet.
– Jöjj, uram... Biztonságba viszlek... Sorsodra bízlak. Én már nem
bírom...
A férfi hóna alá nyúlt, és nyögve, iszonyatos kínok közt, ölről ölre
húzni kezdte maga után a szekerek irányába. Az sem érdekelte, ha
hajnalig eltart, míg odaér, csak odaérjen...
Az éjszaka fagyos leplet terített a vidékre. S ő csak küszködött.
Remélte, hogy Jankó nem ébred fel, eszméletlen marad, míg ő eléri
vele az áhított célt.
Lépésről lépésre.
Érezte, hogy vére mind sűrűbb cseppekben csordogál, szivárog a
fagyott avarba.
Nem baj...
Tovább...
Még egy lépés... Még egy...
Az út harmadát sem tette meg, amikor megbotlott,
hátrahanyatlott, s elájult.



18.
KURŠUMLJE KÖZELÉBEN, SZERBIA, TÖRÖK BIRODALOM,
A. D. 1448. MINDSZENT HAVÁNAK 25. NAPJA, REGGEL
Pirkadat előtt tért magához; immár nem sok ideje maradt, hogy
végrehajtsa tervét. Rémülten megragadta Hunyadi karját. A férfi keze
hideg volt. Az arca is. Alig lélegzett.
Ha Isten úgy akarja, hogy élj, élni fogsz...
Ha azt akarja, hogy meghalj, én úgysem tehetek semmit...
Szédelgett a kimerültségtől, a fájdalomtól és az éhségtől.
De tudta, ezt a húsz-harminc öl távolságot megteszi, történjék
bármi. Vonszolta, húzta maga után Hunyadi testét. Emberfeletti
erőfeszítésének köszönhetően azelőtt érte el a szekerek melletti árkot,
hogy a nap első sugarai felszárították volna a levelekre lehelt párát.
Még egy utolsó erőfeszítés...
Egy utolsó...
A legnehezebb talán...
Elérte a leghátsó szekeret, de egyelőre meglapult az árokban.
Valahogy fel kell innét tornásznia Hunyadi élettelennek tűnő testét a
szekérre. Az oláhok ott horkoltak a kiugró szikla alatt, tábortüzük rég
kihunyt, a hajnali köd gomolygó csápjai alattomosan kúsztak köztük a
talaj felett.
Ecsellő nagy levegőt vett. Kisebb vértócsa gyűlt lábai között, de
nem érdekelte ez sem.
Most, most kell minden erő! Most...
Az ősi kun istenekhez fohászkodott, a levegő, s a föld, az ég
isteneihez, a tűz istenéhez, s Tengrihez, aki egyszerre mind volt, s
több mindnél.
Megragadta a férfi testét, és fogát csikorgatva tolni, emelni,
nyomni kezdte a szekér oldalán.
Istenem, nagyon nehéz...
Nem fogom bírni...



Kérlek, Tengri, csak most az egyszer...
Kérlek, mindenható Úristen, csak most az egyszer!
Jézus Krisztus, tehozzád könyörgöm...
Mária, Istennek szent anyja, segíts!
Kérlek, ősistenek, csak most az egyszer...
Segítsetek...
Maga sem tudta, melyik istenség könyörült meg rajta végül, s
hogyan csinálta; Jankó karjai az egyik pillanatban magatehetetlenül
kalimpáltak a szekér oldalánál, s a következőben az izmos, zömök test
átfordult a peremen.
Ecsellő csaknem visszazuhant az útra, de tudta, még nem lehet,
még nem adhatja meg magát a közelgő végnek.
Görcsösen megkapaszkodott a szekér hátuljában. Feljebb kúszott,
hogy lássa, hová zuhant a férfi, akit a világon mindennél jobban
szeretett.
Először nem értette, mit lát.
Süvegek...
Süvegek, több száz prémsüveg, medvebőr süveg... Oláh süvegek...
Nem gondolkodott, nem keresett magyarázatot. Fészket kotort
Jankónak a fejfedők közt, s hagyta, hogy a férfi belesüppedjen a puha,
meleg szőttesbe, azzal rásöpörte a süvegeket.
Élned kell...
Élned...
Istenem, köszönöm!
Elfogyott ereje, elengedte a szekér peremét és visszazuhant az
árokba. A fagyott föld keményen megütötte bordáit, már ez sem
érdekelte. Izmai elernyedtek.
Magára kapart egy kis avart, s lehunyta a szemét.
Hangokat hallott, az oláhok ébredeztek a kihűlt tábortűz mellett.
Ő pedig mély álomba zuhant.
És csak zuhant...
A sötétség megbocsájtón ölelte körül megtört testét.



19.
RIGÓMEZŐ, SZULTÁNI SÍRDOMB, TÖRÖK BIRODALOM,
A. D. 1448. MINDSZENT HAVÁNAK 25. NAPJA
Murád szultán parancsot adott a táborbontásra. Hiába temettették a
foglyokkal tömegsírba a sok tízezer halottat, a vidék fölött
gyomorforgató dögbűz terjengett a nyálkás őszi ködben. A csahos
ebek közelről s távolról mind idesereglettek, és a vékony földrétegben
lyukakat ásva marcangolták a halottak húsát. A kopár ágakon varjak
és hollók ültek, üveges szemekkel bámulták a koncot. A kutyák által
előkapart megcsócsált karokból, lábakból az ügyesebb szárnyasok
csipegethettek, ám az igazi lakomát az el nem temetett hullák
jelentették.
Az élőkkel nem törődtek, az aszabok haragos kurjongatásokkal
sem tudták elkergetni őket; a csatamezőn dögevők és hullafosztogatók
együtt tallóztak, kutakodtak békés egyetértésben. A vörös földön még
mindig lehet elszórt fegyvereket találni, amott, a tömegsírokból a
balkáni söpredék cibálta ki a frissen elhantoltakat, hogy zsebeiket
átforgathassák.
A szultán unottan bámulta mindezt.
Ilyen a háború.
Tegnap a hősöké volt a sík, most eljött a gyávák, a hitványak
ideje. Így van ez, mióta világ a világ...
A Sitnica partján fegyelmezetten felsorakoztak a csapatok az
induláshoz. Murád a fiára hagyta a seregoszlatás feladatát; Mohamed
ott állt most is a szultáni sátor előtt, és szigorúan figyelte az elvonuló
alakulatokat; a ruméliai hadtest szpáhi ezredei vonulnak épp vissza, a
keleti országút felé.
A szultán bágyadtan figyelte őket. Kevesen maradtak. Ez a föld,
amely oly sok igazhitűnek adott sírhelyet, újabb hitharcosoknak lesz
örök időkre temetője. Az Oszmán Birodalom négy nap alatt
negyvenhatezer katonát veszített. A harcmezőt átvizsgáló csauszok



jelentése szerint az engürúszok ezzel szemben mindössze nyolcezer
harcost – nem beszélve persze az élve megégetett nyolcezer iflaki
katonáról.
Várna és Rigómező...
Két fényes győzelem – így vonul majd be a történelemkönyvekbe.
De ebbe a két csatába csaknem beleroppant az iszlám hadereje.
Mégis, ahogy a fegyelmezetten elvonuló csapatokat nézte, Murád
arra gondolt, hogy talán ez volt az elkerülhetetlen áldozat az
engürúszok végső megtöréséhez.
A keresztények ezt a vereséget nem heverik ki. Hunyadi hatalma
meg kell, hogy törjön odahaza is – két ilyen vereség után lehetetlen
újra felkelni a földről, vélte a szultán.
Igen, áldozat ide vagy oda, így át tudja adni a trónt fiának.
Mohamed új korszakban veheti át a kormányzást; s lehet, az albán
hegyek közt hosszú évekig borsot törnek az orruk alá Iskender bég
szkipetár felkelői, s bizonnyal a Balkán más részein is fel-felüti fejét
egy-egy lázadás, ám legfőbb ellenségük, a Nyugatot védelmező
Engürúsz, vagy ahogy újabban a dívánban mind gyakrabban nevezik:
Macaristan immár végleg térdre kényszeríttetett.
Murád szultán öregnek érezte magát és fáradtnak. Talán ez a
győzelem elhozza neki a lehetőséget, hogy végleg visszavonuljon.
Fiára most rettegve tekintenek az elvonuló csapatok, köszönhetően a
nyolcezer vlach harcos élve megégettetésének.
Itt hát az idő?
Most már csakugyan visszavonulhat?
Murád felpillantott a szürke égboltra; a fellegek alatt hollók és
varjak köröztek vészjós nyugalommal.
Amennyiben Hunyadi a kezükre kerül...
Ha végezhetnek a Hadak Villámával...
Akkor talán.
Akkor ráhagyhatja a birodalmat Mohamedre. A többi akadállyal a
fiú könnyedén megbirkózik.
De akkor, s csak akkor, amikor Hunyadi János levágott fejét a



saját szemével látja...
– Itt a futár, fényes tekintetű szultán!
Murád fáradtan fordult meg; miféle futár?
A csausz mögött ziháló bőrzekés férfi rogyott térdre a porban;
szerb nemesember volt Brankovics despota közvetlen kíséretéből.
Murád gyomra görcsbe rándult: a csaknem hatvan éve megvívott első
kosovói csatát követően is egy szerb futár, egy nemesember jutott
közel az akkori szultánhoz, az akkori Murádhoz, és kíméletlenül
végzett vele.
– Mi a parancsod, uram?
A szultán a háta mögött összefűzte kezét és elgondolkodva nézte a
futár feszültségtől, félelemtől vonagló arcát.
– Hunyadinak sikerült elmenekülnie a csapataim elől. Üzenem
tehát gazdádnak, Lazaristan urának, első asszonyom atyjának, hogy
minden erővel állja a menekülő engürúszok útját, s tartóztassa fel
őket, ölje meg mindet ott, ahol rájuk talál. Hunyadit pedig...
A futár szemében gyűlölködő fény csillant:
– A fejét ajándékba kapod, fényes tekintetű szultán!
Murád hosszan hallgatott, aztán elfordította tekintetét a szerbtől, s
ismét a vigasztalan látványt nyújtó harcmezőt bámulta.
– Pontosan ezt várom Brankovicstól... Hunyadi fejét... Ez a
feltétele annak, hogy visszanyerje bizalmamat. Mondd meg az
uradnak, Lazaristan fejedelmének, első asszonyom atyjának, hogy
amennyiben mégsem sikerülne kézre kerítenie Hunyadi Jánost...
A futár lehajtotta a fejét s a poros földet bámulta. Várta, hogy
Murád befejezze a mondatot. Ám olybá tűnt, a szultán nem találja a
szavakat – a csausz intett hát a futárnak, hogy óvatosan elhátrálhat
színe elől, ám ekkor Murád fáradtan mégis feléje fordult.
– Mondd meg neki, hogy amennyiben csalódást okoz nekem...
Nos, abban az esetben Lazaristan, vagy ahogyan ti nevezitek,
Sırbistan népe semmi másra nem számíthat, mint pusztulásra, halálra
és örök szolgaságra. Ne okozzon nekem csalódást a gazdád többé...
Érthető az üzenetem, fiam?



A szerb komoran bólintott.
– Hunyadit nálunk senki sem gyűlöli jobban, fényes tekintetű
szultán! Nem fogsz csalódni bennünk!
Murád egyetlen kézmozdulattal jelezte, hogy távozhat.
Egyedül maradt.
Rigómező fölött szemerkélt az eső. Ahogy a hűvös szélbe tartotta
arcát, Murád szultán próbálta felidézni távoli virágoskertjének édes
rózsaillatát – ám semmi mást nem érzett, csak a harcmező fölött
lebegő pokoli dögbűzt.
S megint, annyi év után attól tartott, ezt a rettenetes szagot élete
végéig érezni fogja.
20.
KRUŠEVÁC KÖZELÉBEN, SZERBIA, TÖRÖK BIRODALOM,
A. D. 1448. MINDSZENT HAVÁNAK 29. NAPJA
Hunyadi napokon át hevert az egyhangúan zötykölődő havasalföldi
szekerek egyikén a tömérdek süveg alatt. Amikor először eszméletére
tért, sejtelme sem volt róla, hol van. A süvegek prémje melegen
tartotta, így elég időt nyert, hogy vasszervezete legyőzze a lázat, és
lassan, fokozatosan visszarángassa tudatát a halál mezsgyéjéről az élet
határvonalára.
Amikor felébredt, hallgatózott és próbálta összeszedni magát.
Oláh beszédfoszlányokat hallott, s legnagyobb meglepetésére Dan
vajda hangja ütötte meg a fülét. Nem értette, hol lehet, hogyan
kerülhetett ide. Óvatosan kilesett a süvegek közül, s látta, hogy a
szemerkélő esőben jó néhány ehhez hasonló szekér araszol a sivár
országúton, s mindegyik bakján egy-egy oláh katona ül. Valahol elöl
Dan vajda bosszankodott az egyik szekéren, fennhangon magyarázott
valamit a többi hajtónak.
Jankó visszakucorgott fészkébe, s lázasan, kimerülten
végigtapogatta sebeit, sérüléseit. Leginkább a nyakszirtjében



megakadt nyílvessző aggasztotta; a seb szélei elfertőződtek, s ujjaival
mintha apró férgeket tapintott volna ki a hegben.
Hogy kerültem ide?
Mi történt?
Megpróbált visszaemlékezni, de egyelőre csak az ütközet pokoli
képei kavarogtak lelki szemei előtt. Rigómező... Az elvesztett csata...
A sok tízezer áldozat...
A végső roham a felgyújtott wagenburgnál...
Ecsellő...
Szíve nagyot dobbant, a kép éles elevenséggel hasított tudatába.
Igen, Ecsellő ott volt... Hátára kötözve a gyermek... Futott, menekült,
aztán...
Együtt menekültek...
Aztán...
...többre nem emlékezett. Bárhogy törte a fejét, képtelen volt
felidézni, mi történt ezután. Talán elmenekült a kicsivel... S hogy
kerültek ide Dan vajda oláhjai? S ez a sok süveg...
Valami derengett, valami kellemetlen, rosszízű emlék...
Árulás...
Igen, a havasalföldiek elárulták őket... Megadták magukat a
törököknek... Dan vajda... Dan vajda átvezette csapatait Murád
seregéhez...
És azután?
Nem emlékezett semmi másra, a képek, az emléktöredékek vadul
kavarogtak hasogató koponyájában, de leginkább a csata forgataga, a
fegyverek vasának villanásai, az őrjöngő arcok, a fájdalomüvöltések
hangorkánja rémlett fel előtte.
Annyit azért homályosan érzékelt, hogy napok teltek el a csata
befejezése óta. Mostanra leginkább az éhség és a szomjúság kínozta,
de mozdulni is nehezen bírt, rengeteg vért vesztett, és a végletekig
kimerült volt.
Megvárta, míg leszáll az este és az oláhok letáboroznak az út
mellett.



Fülelt, hallgatta, ahogy halkan beszélgetnek, s kivárta, míg nagy
sokára a hangok elhalnak.
Akkor kimászott a süvegek alól.
Éjszaka volt, a távolban néhány fáklya lobogott. Kunyhók
lehetnek a messzeségben? Talán egy falu?
Hunyadi várt egy kicsit, míg szeme hozzászokik a sötétséghez; a
havasalföldiek egy alig parázsló tűz körül hevertek, és úgy tűnt,
alszanak mind.
Jankó óvatosan leereszkedett a szekérről és kínkeservesen
közelebb kúszott a tűzhöz. Az oláhok elemózsiáját kereste, ám csak
egy ócska kulacsot talált.
Az meg üres volt.
Úgy érezte, ha nem ihat egy korty vizet, nem lesz ereje
visszamászni a szekérre sem.
A közelben mintha halkan csobogott volna valami patak; Hunyadi
minden erejét összeszedte, és abba az irányba indult el. Támolyogva,
néha térdre rogyva közeledett a patakhoz. Lerogyott a partján, és
arcát a habokba tartva vadul kortyolt belőle. A víz tiszta volt.
Hideg, szinte jeges, viszont finom és édes – életében nem ivott
még ilyen frissítő vizet.
Hol vagyok?
Amikor szomját eloltotta, újra körbekémlelt a sötétben. A
fáklyafények egy romos épületen lobogtak; ahogy jobban meresztgette
a szemét, felfedezte, hogy egy malom az.
Hosszan, elgondolkodva nézte a malmot.
Ismerős volt ez az épület, s a patakpart. A múltból egy kép tolult
emlékezetébe: a csinos malomépület körül sátrak tarkállanak,
zászlókat csattogtat az őszi szél. Igen... ősz volt, éppen ilyen ősz, mint
most.
Itt...
A malomnál...
Akkor is esett az eső. Mikor volt az? Három éve? Ördögöt! Öt
esztendeje! A hosszú hadjáratkor éppen itt táborozott a sereg. Ő



előretört, s egy nap alatt megverte Iszhák szendrői béget, Khászim
ruméliai beglerbéget és Turakhan thesszáliai béget...
Istenem...
Régi szép napok... Dicső napok...
Hunyadi a hideg földön kúszott, s már bizonyos volt benne, hogy
valahol itt állott a sátra azon az őszön, szinte napra pontosan öt éve,
mint most, Mindszent havában...
Azok a fények ott...
Kruševác nyomorúságos kunyhói. A palánkvárat lerombolták
idefelé jövet, a házakat felgyújtották, az ittenieket kifosztották.
Jankó elvigyorodott.
Nem is olyan sok víz folyt le itt a Rasinán azóta... S mégis
mekkorát fordult a világ...
Ennem kell...
Különben a maradék erőmet is elveszítem...
Kínnal-keservvel odakúszott a malom épületéhez. Ki tudja, milyen
csoda folytán, ez a malom megúszta valamennyi had átvonulását az
elmúlt öt esztendőben. Hunyadi emlékezett rá, mintha hátsó
traktusában egy csűr lenne, s az mellett valami élelemverem.
Jól emlékezett, csakhogy az élelemverem üres volt.
Fásultan, kimerülten kúszott hát vissza a szekerekhez és a
durmoló oláhokhoz. Most, mivel más esélye nem volt, ezek tarisznyáit
kutatta át. Egyikükében talált egy szikkadt rác cipót, egy másikéban
megrágcsált avas szalonnát.
Felfalta egy pillanat alatt mindkettőt, Kruševác mellett, a
tízsüveges szekér legutolsójának támaszkodva, a jeges éjszakai
hidegben.
Amikor végzett, felkapaszkodott a szekérre és visszavackolta
magát a süvegek közé. Abban a pillanatban már aludt is.
21.



PARAČIN KÖZELÉBEN, SZERBIA, TÖRÖK BIRODALOM,
A. D. 1448. SZENT ANDRÁS HAVÁNAK38 1. NAPJA
Reggel lázasan ébredt. Sokkal fáradtabbnak érezte magát, mint előző
éjjel. Tudta, hogy ha nem látja el sebeit kirurgus, ha nem jut elég
élelemhez, ápoláshoz, akkor szervezete hamarosan feladja a harcot.
Álomba merült, mást úgysem tehetett. Két napig tartott a gyötrelmes
útnak ezen szakasza; éjjel jutott csak vízhez, de élelemhez alig, hisz
az oláhok is éheztek immár. Jankó kivette beszélgetésükből, hogy
nem mernek a környező rác falvakban eleséget kunyerálni, mert
félnek a szerbek bosszújától – végtére is ahhoz a sereghez tartoztak,
amely idefelé úton felperzselte a rác falvakat, városokat. Inkább
koplaltak, hajtották tovább zokszó nélkül a szekereket, s tűrték Dan
vajda dühkitöréseit, szitokáradatait, s magukban fohászkodtak, csak
már érnének a Morava völgyének nagy elágazásához, ahonnét
keletnek fordulhatnak Havasalföld, vagyis a negotini rév felé.
Hunyadi tudta, hogy az útelágazásnál neki északnak kell
fordulnia. Szent András hava első napjának éjjelén érkezett el az idő,
hogy egymaga folytassa útját. Ezt a terepet jól ismerte; Paračin előtt
táboroztak éppen, a Crnica egyik mellékágánál – innét északnak vitt
az út a Morava völgyén át egész a Dunáig, a magyar határig. Jankó
lelopódzott a szekérről, ivott a folyó vizéből, aztán kikötötte az egyik
lovat a hátsó szekér elől. Bevezette az erdőbe, és vagy ötven öllel
beljebb felkapaszkodott a hátára, és szőrén megülve sarkát a ló
véknyába vágta.
22.
KUSADAK KÖZELÉBEN, SZERBIA, TÖRÖK BIRODALOM,
A. D. 1448. SZENT ANDRÁS HAVÁNAK 4. NAPJA
Az elkövetkező napok rémálomként maradtak meg benne; három
napon és három éjjelen vágtatott úttalan utakon, kerülve a falvakat,



járatlan, gazzal rég benőtt ösvényeken küszködve magát tovább észak
felé, mindig kitartóan észak felé. Harmadik napra kiújult a láza, s
immár fejét sem tudta megmozdítani; a nyakszirtjéből bűzlő genny
csorgott hátára, s úgy érezte, a nyilalló fájdalomtól lassan levegőt sem
lesz képes venni.
A harmadik éjjel a ló kidőlt alóla; abrak nélkül, csak patakvízen,
száraz kórón élve nem bírta a vágtát, különben sem hátasnak, hanem
igavonónak való volt.
Jankó ott maradt egyedül, egy zord vadon mélyén, ruhái
rongyokban, gyomra elviselhetetlenül korgott, s úgy érezte, lépést
sem tud már tenni.
Pedig Magyarország még messze volt.
Megpróbált aludni keveset egy terebélyes fa alatt, de a novemberi
szél oly fagyosan fújt, hogy fogvacogva forgolódott a száraz avarban.
Amikor végre sikerült elszunnyadnia, lázálmok törtek rá. A csata
forgatagában volt megint, mintha soha többé nem tudna onnét
elszabadulni. Szívdobogva felriadt, s körbepillantott a sötétben.
Tudta, hogy szívének egy darabja örökre ott maradt, azon a véráztatta
síkon, Rigómezőn, ahol három nap, s három éjjel szakadatlan
csatázott az ellenséggel.
Az éjszaka közepén botorkált tovább, patakmedreken,
vízmosásokon csörtetett keresztül. Fegyver nélkül, véres, rongyos
ruhában bolyongott az erdőkön, mezőkön át. Nyakában csüngő
aranykeresztje volt az egyetlen, ami éltette benne a reményt.
Ez a kereszt a hitet jelentette számára: nem csak Istenbe vetett
hitét, hanem a hitét abban, hogy hazatérhet. A hitet abban, hogy
viszontláthatja szeretteit, fiait, barátait, rokonait, katonáit, s
mindenekelőtt...
Erzsébetet.
Sebei sajogtak, iszonytató kín gyötörte, minden lépés fájdalommal
járt, ám ő vánszorgott tovább, mindig észak felé.
Hajnaltájt elszunnyadt egy vén diófa alatt. Amikor felriadt, már
nem volt egyedül.



Két fegyveres szerb haramia nézett vele farkasszemet.
23.
Másnap csaknem sikerült némi élelemre szert tennie; egy romos rác
kolostor mellett szédelgett, s igyekezett, hogy mihamarabb elérje az
erdő szélét, amikor a kolostor leomlott falai közt egy girhes szürke
nyulat pillantott meg. De nem volt elég gyors; a nyúl pillanatok alatt
eltűnt a szeme elől.
Jankó lázasan lerogyott a falak tövébe, és zihálva hallgatta szíve
dobogását. A rémálom nem akart véget érni...
Előző éjjel a két haramia...
Mintha esztendőkkel elébb történt volna, legalábbis számára úgy
tűnt, réges-régen volt. A két szerb megpóbálta megkötözni; talán nem
sejtették, kit ejtettek foglyul, azt viszont igen, hogy a Kosovónál
vereséget szenvedett magyar sereg egyik nemesura, tán valamely
csapatvezére lehet az. Örvendtek a szerencséjüknek, s amikor egyikük
megpillantotta a Hunyadi nyakában csüngő aranykeresztet, rögvest le
akarta tépni onnét. Jankó ellökte magától, mire a másik szerb tarkón
csapta lándzsája nyelével; az ütés a nyílvessző tépte seb mellett érte, s
pokoli kínnal vetett lobbot.
Jankó a földre rogyva nem tudta megakadályozni, hogy letépjék
nyakából az aranykeresztet. Még csillagokat látott a fájdalomtól,
amikor meghallotta, hogy a két haramia kiabál egymással; azon
nyomban összevesztek, kié legyen az ékszer. Előbb szóval civakodtak,
aztán igen hamar elfajzott a vita, egyikük megsuhintotta szablyáját a
másik felé. A másik erre kardot rántott, s már vérre ment a harc;
egymás kezéből próbálták kitépni a keresztet, fegyvereik vasa közben
össze-összeakaszkodott.
Jankó nem habozott, kihasználva a zűrzavart melléjük ugrott, és
egy hirtelen mozdulattal összeloccsantotta kettejük fejét. A két szerb
megszédült, s elejtették a keresztet. Hunyadi kitépte egyikük kezéből



a szablyát és a következő pillanatban a haramia átszúrt szívvel terült
el a fűben. A másik elkerekedett szemmel bámult rá, idegesen
szorongatta kardja markolatát, de így, hogy a magyarnál is volt már
fegyver, nem mert támadni.
Pedig Hunyadi igen vigasztalan látványt nyújtott, szablya ide vagy
oda; szédelgett a fájdalomtól és a kimerültségtől. A haramia mégis
jobbnak látta kereket oldani, belevetette magát az erdőbe, s fel sem
bukkant többé.
Mikor történt mindez?
Előző éjjel? Vagy két éjszakával ezelőtt?
Jankó a romos kolostor falai közt a szürke fellegek vonulását
nézte, s nem tudta eldönteni, mióta vánszorog Szerbia kies mezőin,
erdőiben.
Már egy nyulat sem képes nyakon csípni...
Ennie kell...
Mindenáron élelemhez kell jutnia, különben a láz és a gyengeség
végleg leverik a lábáról, s akkor itt vész, ezek közt a romok közt,
ebben a névtelen erdőben, messze, távol a hazától...
Talpra vergődött és tovább botorkált. Ezután is kikerülte a
falvakat, ha bárkit megpillantott, inkább meglapult, s megvárta, míg
zavartalanul folytathatja útját.
Aznap, vagy másnap pillantotta meg a dombos mező szélén a
pásztor kunyhóját. Előtte ücsörgött a pásztor, szunyókált tán, bár
lehet, a közelben legelésző nyájat bámulta.
Hunyadi kilépett a fák közül.
Nem rejtőzködhet tovább. Ennie kell. Volt immár szablyája,
megölhette volna a pásztort, hogy átkutassa nyomorúságos kunyhóját,
mégsem tette. Odadülöngélt az öreghez és megállt előtte.
– Gladan sam, dajte mi hranu!
A pásztor hunyorogva nézte, homlokán verejtékcseppek ütköztek
ki, pedig hideg novemberi reggel volt.
– Ko ste vi?
– Ja sam guverner Ugarske.



– Vi ste Janko Sibinjani?
– Ja sam. Za ime Boga, dajte mi nešto za jelo! Biću vam zahvalan!39
Az öreg elvigyorodott, felpattant a farönkről, amin addig
ücsörgött, s hajlongva tessékelte befelé Hunyadit a kunyhóba.
Odabenn a félhomályban koszos szőrmékre ültette és sürgölődve
kenyeret tett elébe, aztán egy fej hagymát, s hozzá egy korsó hideg
vizet.
Hunyadi János hálásan az öregre pillantott.
– Hvala!
Az ínségben alábbadja az ember az igényeit, ám ínség ide vagy
oda, a friss hagymát, a még illatos kenyeret és a hideg forrásvizet
mennyei élvezettel habzsolta Jankó. Ahogy később oly gyakran
emlegette odahaza, Hunyadon, annál fényűzőbben sohasem
lakmározott még életében, pedig előtte is, aztán is számos királyi
lakomát végigevett s -ivott.40
Az öreg, látva vendége csillapíthatatlan éhségét elszaladt, s jó óra
múlva újabb kenyérrel, kis szalonnával s hagymával tért vissza.
Vigyorgott hozzá, mint a tejbetök, s mindvégig azt motyogta az orra
alá, hogy micsoda megtiszteltetés néki, hogy olyan vitéz daliát
köszönthet kunyhójában, mint a magyarok kormányzója, Hunyadi
János, azaz Szibinyjáni Jankó, ahogy feléjük még mindig nevezték.
A kormányzó úr pedig hálás volt ezért.
S mert mást nem adhatott neki, a nyakából nemrégiben
leszaggatott aranykeresztet adta a hajlongó öregnek.
Az nem hitt a szemének, úgy tartotta bütykös ujjai közt, mintha
égetné a bőrét az arany.
Égette is bizony.
Mert elárulta vendégét; ekkor már sebesen közeledett a kunyhó
felé húsz szerb lándzsás Gyorgye Brankovics despota szendrői
várőrségének fegyveresei közül.
Közeledtek, hogy foglyul ejtsék Magyarország kormányzóját.



24.
HUNYAD VÁRA, ERDÉLY, MAGYAR KIRÁLYSÁG,
A. D. 1448. SZENT ANDRÁS HAVÁNAK 7. NAPJA
Erzsébet tűnődve nézte az üvegablakon túl a messzeségben hajladozó
égig érő fákat. Napok óta szakadatlan dörgött és villámlott, s Erzsébet
ezt rossz előjelnek vette. Az esték egyre hosszabbak és hosszabbak
voltak, s az ő szíve mindjobban elszorult arra a gondolatra, hogy mit
hozhat a holnap.
Nem kellett a rossz hírekkel holnapig várni, este megérkezett; egy
csapzott lovas hozta halálra hajszolt paripáján Keve várából.
– Urunk csatát vesztett Rigómezőnél! – lihegte fél térdre
ereszkedve a nagyasszony előtt, mikor elébe bocsájtották.
Erzsébet igyekezett úrrá lenni teste remegésén.
– Honnét a hír?
– Három napja jöttek az első menekülők által a Dunán...
Rigómezőtől a határig futottak, nagyasszonyom... A beste rácok
vadásztak rájuk...
Erzsébet kimérten bólintott, s tudta, az arcizma sem rándulhat a
hír hallatán.
– A férjem?
A kerengőn megjelent Lackó és kisvártatva a kis Mátyás is.
– Nincsen biztos hírünk kormányzó urunkról – hajtotta le fejét a
futár. – Annyit tudunk, amit a menekülők mondtak. Gereben várnagy
urunk általküldött a Dunán egy húszfős lovascsapatot, hogy akit
tudnak, mentsenek ki a rácok kezeiből. De nem sok a húsz lovas,
asszonyom. Félek, sokan odavesznek a hosszú út alatt...
– Vereség? – kiáltotta le értetlenül a kerengőről Lackó. – Azt
mondod, vereség?
– A mieink szerint három nap s három éjjel dúlt a csata, fiatalúr!
Derekasan verekedtek, mégsem bírtak a túlerővel...
Lackó önkéntelenül is átölelte a mellette álló Mátyást, aki erőst



megszeppent a hír hallatán.
– Beszélj! Mit tudsz még?
– Sok a halott, uram. Azt mondják, akik átverekedték magukat
egész Szerbián, hogy sok lovasunk délnek menekült, Szkander bég
csapatai felé. Azok tán tengeren jőnek meg, ha Isten megsegíti őket.
Erzsébet szíve nagyot dobbant ennek hallatán.
De hisz Jankó is velük tarthatott, de hisz akkor Jankó is él, akkor
ő is hajón érkezik majd... Valamikor...
– Jöjj, kapsz enni s inni! – László észre sem vette, átvette a
parancsoló szerepet anyjától. Intézkedett, hogy a fújtató, habzó pofájú
párát abrakoltassák meg, csutakolják le mihamarabb.
A futárt, aki nem sokkal volt jobb állapotban lovánál, maga
vezette az Aranyház nagytermébe. Míg a szolgák az eleséget és a bort
hozták, melléje telepedett és aggodalmas képpel tovább faggatta.
– Azt mondtad, három nap s három éjjel csatáztak a mieink...
Mégis, mennyi a halott?
A futár zord tekintettel felelte:
– A menekülők szerint tízezrek, uram. A török sokszoros túlerőben
volt, a had nagyobb része ott maradt. Mondják, az oláhok megint
elárultak minket...
– Rigómezőt mondtál? Kruševác alatt?
– Ott bizony, uram... Az albán hágókig nem értek el a mieink.
Meg kellett ütközzenek Murád hadaival.
– Apámról mit mondtak pontosan a menekülők?
Az ajtóban Erzsébet asszony állt, s a kezét tördelte. Mellette
Mátyás toporgott elkerekedett szemmel, sírásra görbülő szájjal, hisz
minden felnőtt arcán kétségbeesést látott, rémületet és hitetlenséget.
– Kormányzó urunk fáradhatatlanul harcolt, fiatalúr – nyögte a
futár. – Becsülettel állta a sarat a sereg, ameddig állhatta. Ilyen
pusztító csatát még nem vívott keresztény ármádia a muszlimok
ellen... Három nap s három éjjel... így mondták...
– Látta valaki a férjemet a csata végén? – kérdezte tompa hangon
a nagyasszony. – Látta bárki?



A futár a szolgálólányokat figyelte, akik sürögve hordták az
asztalra a vacsoráról maradt sülteket, a cipót, s a bort.
– Azt kérdezte édesanyám, látta-e valaki Hunyadi urat a csata
végén? Látta-e harcolni, sebesülni, elesni, futni... Látta-e bárki is?
A futár hallgatása árulkodó volt.
– Ami a lovas dandárokból megmaradt, az utolsó reggelen
elhagyta a tábort – bökte ki aztán nagy nehezen. – Kormányzó urunk
vezette őket délnek, az albán hágók felé, hogy egyesüljenek Szkander
bég csapataival.
Erzsébet önkéntelenül felsóhajtott, ám a futár lesütött szeme,
megroggyant válla, valamint a tény, hogy sehogy nem kapkodott a
cipó meg a sültek, s a boroskupa után sem, arról tanúskodtak, hogy a
neheze tán még hátravan.
– S azután? – kérdezte elszoruló torokkal Lackó.
– A gyalogosaink, a cseh zsoldosok, a számszeríjászok mind a
táborban maradtak. A török megrohanta őket, ágyúkkal ízzé-porrá
lőtték a wagenburgot...
László bólintott.
– És akkor?
– És akkor... mikor minden veszve volt... Látták, hogy kormányzó
urunk visszatért a haditáborba néhány lovassal.
– Visszatért?
– Többen látták, nagyasszonyom.
– És azután?
– Azután... Nem látták már. Akik elvergődtek a határig és
átúsztattak a Dunán, arról számoltak be, hogy sok menekülőt kardélre
hánytak a törökök és a szerbek...
Erzsébet úgy bámulta a futár arcát, mintha annak ráncaiból,
arcizmainak rándulásaiból tudna többet kiolvasni annál, mint amit
hallott.
– A fivérem?
No, végre könnyen válaszolhatott a rossz hír hozója:
– Fivéred, nagyasszonyom, az albánok felé törő lovasokat vezette.



Ha a Teremtő megsegítette, bizonnyal átverekedte magát velük
Szkander béghez.
– Azonnal indulunk! – vette vissza a parancsolást Erzsébet.
Indulunk Kevére... Lackó! Nem kell batár, nem kell szekér. Lóháton
megyünk...
A fiúnak nem volt ereje tiltakozni, feltápászkodott az asztaltól.
– Intézkedem, anyám.
Erzsébet reszketve fordult Mátyás felé.
– Nem lesz semmi baj, kisfiam. Nem kell megijedni!
Könnyű volt azt mondani, de mikor anyjának remegett a hangja, s
arcáról lerítt a páni félelem, amikor bátyja, a deli Lackó üveges
szemmel botorkált ki a nagyteremből, s mikor a cselédek képére kiült
a sírhatnék, mit szólhat akkor egy gyermek?
– Édesanyám... Hazajön még édesapám?
Erzsébet az ajtóban torpant meg, mikor a kérdés megütötte a
fülét.
– Ha él, hazajön.
A válasz hallatán Mátyás minden ízében remegni kezdett.
Hallotta, hogy az udvaron csizmás léptek kopognak, a szolgák
rohannak az istálló felé, a vár távolabbi részein ideges kiáltások
harsannak.
– Ha él, hazajön...
Elrohant mellette mindenki, a nagyteremben csak a futár maradt
egyedül. Az asztalnál ült, haja az arcába hullott. Aztán lassan nagyot
sóhajtott s felpillantott; tekintete egy pillanatra találkozott a kis
Mátyás tekintetével.
Oly szánakozva nézett rá, ahogy árvára szoktak nézni.
25.
RAGUZAI KÖZTÁRSASÁG41, MAGYAR KIRÁLYSÁG,
A. D. 1448. SZENT ANDRÁS HAVÁNAK 7. NAPJA



Az ősz a tenger partján nem tűnt igazán ősznek; az égbolt végre nem
szürke volt, hanem ragyogó kék, alig néhány árnyalatnyival
világosabb színű csupán, mint a végtelennek tetsző tenger.
Szilágyi Mihály kora reggel felkelt, leballagott a kikötőbe és a
vizet nézte, a lustán gördülő hullámokat, a csillogó habokat, a
láthatáron egybeolvadó kékséget, Lacroma42 szigetének citrusfáit,
ahogy a szélben hajladoznak. Mesevilág volt ez, ragyogó, tündéri
színekben pompázó mesevilág még így, Szent András havának elején
is.
Ahogy hosszan bámulta az Adria tündöklő csillámait, azon
tűnődött, a rossz sors vajh hány menekülőnek adott már menedéket
eme édeni szegletén a világnak. Épp tegnap hallotta a raguzai
szenátus egyik magyarul is jól beszélő tagjától, Gioncarlo Gradičtól,
hogy azon a szemközti kis szigeten, Lacromán valaha az angol király,
Oroszlánszívű Richárd szenvedett hajótörést a Szentföldről való
hazatértekor – a dominikánus monostort tán épp ő alapította ennek a
csodás megmenekülésnek emlékére. Hajótöröttek, üldözöttek,
velencei, genovai, magyar, szerb, török és zsidó menekültek, ki tudja,
hányféle fajzatja a világnak lelt itt oltalomra, ebben a roppant
erődítménnyel ékes városban.
Szilágyi soha nem tudott volna elképzelni különb lakhelyet a kies
Erdélynél, soha nem vágyódott máshová, soha nem érintette meg a
gazdag német, cseh területek takaros szépsége, a Balkán vad, sziklás
hegyvölgyei – ám most, ahogy ott állott Raguza ősi kikötőkövein, egy
pillanatra belesajdult a gondolat, hogy itt bizony le tudná élni
hátralevő életét; különösképp, ha azzal a szerény, szorgalmatos
asszonysággal telne az a néhány esztendő, aki szállást adott néki és
néhány társának.
Nagyot sóhajtott, s lassan megfordult. Nincsen itt apelláta, máma
indulniuk kell tovább. Hunyadi megparancsolta, hogy vezesse vissza
fiait, s vigye haza a sereg vihartépte zászlait, hogy egy napon újra
kibonthassák őket új csaták hajnalán. Különben is, a kikötőben már
ott ringtak azok a gályák, melyeket a nagytanács bocsájtott



rendelkezésükre, hogy északnak hajózza őket Zára vagy Zengg
kikötőjéig, ahonnét szárazföldön folytathatják útjukat hazafelé.
De azért...
Azért a gondolat ott ficergett, fészkelődött az elméjében.
Édeni város ez, édes és gyönyörűséges...
Kara Mikhál nagyot sóhajtott, felpillantott a büszke erődre, amely
Szent Balázs városát védelmezte. Magas falaival, zömök tornyaival
jószerivel bevehetetlennek tűnt. A kaputornyon a védőszentet
ábrázoló raguzai lobogó mellett ott lengette a szél a Magyar Királyság
büszke zászlaját: az Árpádok veres-fehér sávjait.43
A Stradun kapun belépve megpillantotta tisztjeit, akik az Orlando
oszlop és az országzászló előtt gyülekeztek; egytől egyig igyekeztek
öltözetüket megtisztítani, kijavítgatni, hogy mégse ágrólszakadt
vándoroknak tűnjenek a búcsú pillanataiban.
– A gályák indulásra készen állnak – köszöntötte őket Szilágyi.
Ahogy lehet, kihajózunk!
A tisztek csöndesen bólogattak. Ugyanúgy éreztek a szívük
mélyén, mint parancsnokuk; mentek volna is, meg maradtak volna is.
Két napja kaptak menedéket Raguzában hosszú, kimerítő út után,
melynek során a Kačaniki-szorostól a Drin völgyén keresztülvágtatva
egész Scutari kikötőjéig jutottak. Itt vártak rájuk azok a bérelt
velencei gályák, melyek Raguzáig, a magyar király legdélibb városáig
szállították őket; a lemaradozó egységek lóháton tették meg az utat
Montenegro szikláin és folyóvölgyein keresztül – ez az út azonban
már könnyűnek bizonyult, hisz Szkander bég harcosai mindvégig
ellátták őket élelemmel, s amerre elhaladtak, a helybéli albánok,
montenegróiak szívélyesen, testvéri szeretettel fogadták őket.
A sereg megmenekült maradéka, mintegy hétezer-ötszáz lovas
kisebb-nagyobb csapatokban, szárazföldön, hajón napokon át özönlött
Raguzába, a gyülekezőhelyre, ahol Szilágyi lázasan szervezte a
továbbindulásukat. Addig is a seregtöredék lovasai egységenként
odakünn táboroztak a Lazareten túli tengerpari sávban, valamint a
Szent Lőrinc-erődön kívüli ligetekben s a hegyoldalban, no meg a



Búza kapu melletti országútnál. Ahogy számuk szaporodott, a
szenátus úgy döntött, hogy kiürít számukra több villát és azok
környékét, ligeteit is rendelkezésükre bocsájtja. Malfi, Cannosa és
Valdicone44 környékén.
Raguzába harminc tiszt kapott bebocsájtást, őket a szenátus
patríciusai, az előkelő, ősi nemes családok palotáiban, a Basilio-, a
Ghetaldi-, a Caboga-, a Cruce-, a Martinuzzio-, a Sponza-, a Zorzi
palotákban szállásolták el (utóbbiak címerében a magyarok örömmel
fedezték fel a fekete hollót, gyűrűvel a csőrében); ezen két nap alatt a
meggyötört, sokat szenvedett magyar vitézeknek semmi okuk nem
volt panaszra; királyuk alattvalói nagylelkűen gondoskodtak
kényelmükről, testi és lelki épülésükről. A szenátus tagjai örömmel
mutatták meg a magyaroknak azt a palotát, ahol a Thallóczi testvérek
atyja született – a neves família innen indult hosszú útjára, abból a
romos palotából emelkedtek magyar főúri tisztségükig, s lettek
szívvel-lélekkel magyarokká.
– No és mi lesz a lovakkal? – kérdezte Kendeffy Lóránt, a
Hunyadiak régi familiárisa. – Őket nem vihetjük magunkkal a
gályákra, igaz-e?
– Úgy igaz – felelte komoran Szilágyi. – Ezektől a lovaktól el kell
búcsúznunk, fiúk. A raguzai szenátus váltót állít ki az értékükben;
ezeket eladják majd, s helyettük Zárában vagy Zenggben kapunk új
lovakat. Biztosan nem lesz elegendő hátas, erre mindőtöknek
számítani kell. Szekereket is kapunk, útközben majd csak szerzünk
még hátasokat.
A legények szomorúan horgasztották le fejüket; ezek a derék
paripák ugyan fáradtak voltak, sokuk sebzett, ám mégiscsak velük
együtt küszködték keresztül magukat a fél Balkánon.
Szilágyi mondani szeretett volna valami vigasztalót, ám ekkor
észrevette, hogy a Sponza-palota ablakában ott könyököl az ő derék,
szép szemű házigazdája, s őt bűvöli folyvást. A nevét sem tudta, de
mit számított, hogy hívják. Gyönyörű volt, odaadó, és epekedett egy
olyan férfiért, mint amilyen Szilágyi volt.



– Mindenki búcsúzzon el, egy óra múlva itt találkozunk! – adta hát
ki a parancsot nehéz szívvel.
Egy óra nem sok idő.
De az ördögbe is!
Ha ez a város maga lenne a paradicsom, az édenkert, s millió
csábító szűz, nehéz borok, édes gyümölcsök és könnyű élet várna
rájuk itt haláluk napjáig, akkor is menni kell.
Menni kell, haza.
Vihartépte zászlaik összegöngyölve várták, hogy a bús magyar
földön újra kibontsák őket.
Addig is...
Egy óra nem sok idő, de azért...
Ki lehet valahogy használni...
26.
RAGUZA KÖZELÉBEN, AZ ADRIAI-TENGEREN,
A. D. 1448. SZENT ANDRÁS HAVÁNAK 8. NAPJA
Friss széllel suhantak az adriai partok mentén. Az alkonyi nap rőt
sugarai tündöklő fényeket szórtak a közeli hegyek kopár oldalára, az
öblök hullámtörő szikláira. A kövek rózsaszín derengésben úsztak, a
fehér tajték ostromolta partvidék pedig különösen éles részletekben
mutatta arcát a tengeren sikló gályák utasainak. Rég elmaradoztak
már Malfi, Cannosa és Valdicone apró viskói, a védett öblöcskék,
ahonnét újabb és újabb hajók indultak észak felé a kimerült magyar
katonákkal. Elhagyták már Giuppana szigetét is, és lassan
eltávolodtak a part közvetlen közelségétől.
Szilágyi és Kendeffy Lóránt az élen suhanó gálya orrában állottak
és a ragyogó fényekben fürdő tengert nézték.
– Negyven embert temettünk el Raguzában – jegyezte meg
Kendeffy komoran. – Sebláz, sebfertőzés... A Lazaret oldalában
kaptak végső nyughelyet...



Szilágyi bólintott.
Teljesíteni tudja mindazt, amivel sógora megbízta: a csapatot
szinte teljes egészében hazavezeti Magyarországra. Útközben vagy
száz embert veszítettek a kisebb csetepaték következtében, a többivel
korábbi sebeik végeztek. Meglepően jó túlélési arány...
– Néhány hét, Lóránt... – mondta fakó hangon, tekintetét le sem
véve a part menti hegyek ormairól. – Néhány hét, és odahaza leszünk
végre...
Tudta, hogy eseménytelen, unalmas út vár rájuk: végig a part
mentén hajóznak majd a dalmát szigetek közt. Benetto Cottrugli, a
köztársaság különmegbízottja összesen negyven hajót tudott
összeszedni, kisebbeket, nagyobbakat egyaránt, ám ezekkel a
seregtöredéknek is csak kisebb részét voltak képesek északra
szállítani. A gályák a tervek szerint többször fordulnak majd, így
azonban hónapokba telik, mire mindenki megérkezik Zárába vagy a
még északabbra fekvő Zenggbe. A szenátus javaslatára Szilágyi
elfogadta, hogy a lovasok több mint fele szárazföldön folytassa útját
Dalmácián keresztül fel, egész a horvát-szlavón tartományokig, ahol
újra magyar alattvalók segíthetik további útjukat.
– S vajon hogy fogadnak otthon minket? – ingatta fejét Kendeffy
feszülten. – A veszteseket senki sem szereti...
– Botor beszéd! – legyintett Szilágyi. – Megküzdöttük a harcunkat,
s bárki elmondhatja, becsülettel harcoltuk meg. Nagy dolog, hogy
ennyi emberünket kimenekíthettük abból a pokolból. Jankó nélkül...
Hirtelen elhallgatott, elszorult a torka.
Jankó nélkül nem sikerülhetett volna.
Aztán arra gondolt, hogy ha sógora túlélte az ütközetet, talán lesz
esély arra, hogy összeszedjék maradék erőiket és megszilárdítsák a
rendet, elejét vegyék az ilyenkor óhatatlanul elharapózó
fosztogatásoknak. A vereség híre már biztosan hazajutott
Magyarországra; ha ugyanaz történik, mint Várna után történt, akkor
hosszú hónapokra anarchiába süllyed megint az ország. A kérdés csak
az, újra és újra csak az, hogy él-e Hunyadi, hogy újra rendet



teremtsen a bús magyar hazában...
Szilágyi elfordította tekintetét az elsuhanó hegyek és öblök
lenyűgöző látványától. A gálya fedélzetén, meglehetősen
összezsúfolódva hevertek a kimerült, máris álomba merült katonák.
Csak néhányan bámulták üres tekintettel a külső szigeteket, a
partvidék védműveit.
– Térjetek nyugovóra, magyarok! – lépett melléjük Sigismundo
Ghetaldi lovag, akit Raguza katonai követként adott melléjük az útra.
– Van mit kipihennetek!
Szilágyi vállat vont.
– Majd pihenünk a másvilágon...
A lovag elgondolkodva figyelte Szilágyi durva arcvonásait, amit a
szokott, mogorva kifejezésen túl most sebek sokasága csúfított el.
– Mondd csak, barátom, mi a véleményed, Hunyadi kormányzó úr
hazatérhet-e valamilyen csoda folytán Magyarországra?
– Éppen ezen töröm a fejem magam is – ismerte be Szilágyi. – Ha
nem, akkor megnézhetjük magunkat...
Ghetaldi szemmel láthatóan végiggondolta a következményeket,
melyek a rigómezei vereség miatt városára vártak. Elő is hozakodott
vele abban a reményben, hátha megtudhat valamit a magyar
hadúrtól.
– Raguza kényes helyzetbe kerülhet – kezdte óvatosan. – Két éve,
Hunyadi úr katonai sikerein felbuzdulva megtagadtuk a szultánnak az
adófizetést. Mi több, korábban két hadigályát és egy ellátóhajót
bocsájtottunk az egyesült keresztes flotta rendelkezésére, hogy ezzel is
Hunyadi úr győzelmi esélyeit javítsuk...
Szilágyi unottan legyintett.
– Nem rajtatok múlott a siker, Ghetaldi. Tudom.
– Csakhogy most fennáll a veszélye annak, hogy a szultán újra
megpróbálja térdre kényszeríteni Raguzát. A török portyázók máris
felperzselték a Neretva torkolatában épült vámházainkat és Narenta45
települést. Félünk, ha Magyarország, s különösen Hunyadi kormányzó
úr nem lesz képes hathatós intézkedésekkel gátat vetni az oszmán



terjeszkedésnek, hamarosan mi következünk...
Kendeffy közbe akart szólni, mert bosszantotta, hogy az olasz saját
városa sorsáért aggódik, amikor néhány napja egy több tízezres
keresztény sereg semmisült meg, s a következményeket egyelőre senki
sem tudta megfelelően felmérni. De látva Szilágyi szigorú
arckifejezését, inkább csöndben maradt.
– Hunyadi kormányzó bizonyosan megtesz majd mindent Raguza
érdekében – mondta vontatottan, némi fenyegető éllel hangjában
Szilágyi. – De beláthatod, Ghetaldi, egyelőre akadnak fontosabb
tennivalói. Feltéve persze, hogy egyáltalán életben van.
– Feltéve persze...
– Mindenesetre tolmácsolni fogom neki, hogy Raguza
messzemenőkig segítette az utunkat, és mindent megtett értünk.
– De hiszen a magyar király alattvalói vagyunk! – hajtott fejet a
patrícius. – Kötelességünk ez. Tudod, kedves barátom, mi nagyon
messze vagyunk Budától. Nem is járt nálunk sokszor magyar király,
csak egy alkalommal... S akkor is, tudod-e, miért?
Szilágyi értetlenül ráhunyorgott.
– Miért?
– Mert menekülőben volt, ahogy ti. Az áldott emlékű Sigismundus
királyról és császárról beszélek, aki után a nevemet kaptam. A
nikopolisi csatából menekülvén Konstantinápolyon át hajózott
Raguzába. A karácsonyt városunkban töltötte, s raguzai gályán indult
tovább északnak, Magyarország vizei felé, ahogy most ti. Ő javasolta
a nagytanácsnak, hogy állítsunk Roland-oszlopot, miként a német
városok állítanak, hogy ezzel fejezzük ki magyar alattvalóként belső
önállóságunkat. Azóta áll Roland-oszlop a főterünkön, a ti Árpád-házi
zászlótok mellett, s mi büszkén becsüljük a szabadságot, amit urunk,
a magyar király alatt élvezhetünk.
– Értem – bólintott Szilágyi. – Az önállóságot, a szabadságot
köszönitek, de jól jönne egy kis védelem is.
Ghetaldi mosolygott a bajusza alatt.
– Pontosan, kedves barátom. Legutóbb Brankovics despota járt el



az érdekünkben a szultánnál. Egyszer ugyanis néki is menedéket
nyújtottunk.
– Néki kár volt...
– Mindenkit befogadunk, aki segítséget kér...
– Majd ráfizettek erre egyszer.
– Raguza nem engedheti meg magának, hogy ellenségeket
gyűjtsön. Arra épp elég nekünk Velence.
Szilágyi Mihály unta a csevegést, Raguza politikai érdekei a
legcsekélyebb mértékben sem érdekelték. Most, hogy nem akadt más
teendője, csak a várakozás, egyszeriben rátört a végtelen fáradtság.
– Amennyiben Hunyadi kormányzó úr él, Raguzának nem eshet
bántódása – fejezte be a beszélgetést, s maga is csodálkozott, milyen
diplomatikus választ adott az olasznak. Ghetaldi is így értékelte, s
mosolyogva intett a fedélköz irányába.
– Egy kupa borral megvendégelhetlek, uram? Ha nem is oly
ízletes, mint a magyar, de Itália is terem gyöngyöző nektárt,
meghiheted.
– Egy kupával? Legyen inkább egy kancsóval! – dörmögte Szilágyi,
és meg sem várva az útmutatást előreindult a fedélköz lejárójához.
A láthatáron a nap lassan alábukott a csillámló, végtelen tengerbe.
27.
KONSTANTINÁPOLY VÁROSA,
A. D. 1448. SZENT ANDRÁS HAVÁNAK 1. NAPJA
Rég tapasztalt gyász borult Isten városára, a tündöklő
Konstantinápolyra. A Hagia Sophia-székesegyház ormáról hatalmas
fekete lepleket eresztettek le, a császári palota díszes erkélyeire fekete
zászlókat tűztek a kétfejű sasos császári lobogók mellé. A városban tíz
napra betiltottak minden mulatságot, a Hippodromban elmaradtak a
kocsihajtó versenyek, s a mindig oly zajos, nyüzsgő kikötőkben is
mintha eluralkodott volna a levertség, a kilátástalanság.



Mindennek az oka az volt, hogy előző este örökre lehunyta szemét
VIII. Johannész császár, a hajdani római caesarok kései utódja, kinek
birodalma immár nem kontinensekre, távoli országokra terjedt ki,
csupán magára a városra, ahol élt. A városra, amely utolsó talpalatnyi
földként őrizte a hajdani Róma régmúlt dicsőségét.
A császár ötvenöt esztendős volt, s utolsó éveit megkeserítették a
török hatalom árnyékában megélt mind gyakoribb megaláztatások. A
szultán birodalma immár körbeölelte Konstantinápolyt, bármerre
indultak a szárazföldön a görög kalmárok, mindenfelé török területen
kellett áthaladniuk. A szultán adót szedett a császártól, s egyre
nehezebben elfogadható és megemészthető feltételeket szabott
számára a törékeny békéért cserébe.
A császár pedig tűrt, s bár időnként hősies, ám eredménytelen
harcokat hirdetett a muszlim hódítók ellen, utolsó éveiben végképp
beszorult saját városa bevehetetlennek tartott falai közé.
Békében halt meg, s a gyászoló város lakói, akik előszeretettel
nevezték poliszukat a világ közepének, Isten városának, a szakadatlan
imádságok, halotti fohászok közepette azt találgatták, kinek a fejére
kerül a megboldogult Johannész koronája.
Úgy hírlett ugyanis, háború készül: a halott császár fivérei máris
összemarakodtak a koncon.
Konc?
Konstantinápoly immár árnyéka volt hajdani önmagának. A dicső
Bizánc, Nagy Konstantin fővárosa, a valaha oly hatalmas Római
Birodalom keleti metropolisza nem csak halott császárát siratta,
hanem múltját, jelenét és jövőjét is egyben.
28.
JAHMUN-PALOTA, KONSTANTINÁPOLY VÁROSA,
A. D. 1448. SZENT ANDRÁS HAVÁNAK 1. NAPJA, ESTE
Alkonyodott, s a palotája tetőteraszán vacogó Mose ben Jahmun úgy



érezte, ez a fagyos naplemente egyben a város végső búcsúja dicső
történelmétől.
Gyönyörű vörös derengésben úszott az ég alja, minden falat,
palotát, templomot megfestve ezzel a valószínűtlenül eleven fénnyel;
az Aranyszarv-öböl felszínén miriád hullámon csillogott a nyugaton
alábukó nap rőt tüze.
– Minden este úgy búcsúzik a fény ettől a várostól, mintha soha
többé nem akarna megvirradni újra – mondta halkan a kalmár,
amikor meghallotta, hogy Dávid kilép az épületből. – Gyere, ülj ide,
mellém, fiam! Persze csak ha nem unod a baljós jövendöléseimet.
Dávid elmosolyodott, egy vastag takaróval bebugyolálta az
öregember megtört testét. Hiába intette, hogy meghűl, Mose itt érezte
jól magát naphosszat, saját palotája kőteraszán, ahonnét beláthatta a
fél várost. Csakhogy közeledett a tél, és az öreg egészsége amúgy sem
szolgált jól; kapkodva, zihálva vette a levegőt, s folyvást valami
száraz köhögés rázta meggyötört testét. Dávid féltette. Nem akart
egyedül maradni ezzel a roppant örökséggel, a világ egyik legnagyobb
vagyonával – nem érezte magát készen erre...
– A baljós jövendölésekben az a jó, atyám, hogy ha meg is
valósulnak a Teremtő kiismerhetetlen akarata folytán, bölcs
előrelátásod révén időben fel tudunk készülni rájuk.
Mose ben Jahmun felemelte reszketeg fejét; az őszi nap szép
árnyakat festett ráncos, vén arcára.
– Ezek szerint ismét megvalósult egy...
Dávid széttárta karját.
– Nem is egy... Három fontos hírrel érkeztem. Mind a hármat
most kaptuk, néhány óra leforgása alatt... A futárok válaszra várnak.
– Hallgatlak...
– A magyar sereget Murád szultán szétverte Kosovo mezején.
Pontosan, ahogy előre megmondtad.
Az öreg elgondolkodva fürdette arcát a napfényben.
– Hunyadi?
– Róla még nincs hír. Valószínűleg ebből a csatából is



megmenekült.
– Amíg bizonyossá nem válik, addig Magyarországon káosz
várható. Brankovics?
– Hűséges ebként vadássza a menekülő magyarokat a hegyekben.
Gondolom, igyekszik kézre keríteni Hunyadit, hogy bebiztosítsa
magának a szultán jóindulatát.
– Azzal már elkésett. No és a szultán első ágyasa? A vele
kapcsolatos jövendölésem is beigazolódott?
Dávid eligazította a takarót az öreg madárcsontú testén.
– Pontosan úgy történt, ahogy jövendölted: miután sofiai
lerakatunk egyik kereskedője látta a sereggel érkező, de attól
lemaradó fogatot, értesítettem a lehetséges helyszíneket, hátha
kiderül, hová tart.
Az öreg kaján vigyorát látva Dávid csak legyintett.
– Igen, tudom, hogy feleslegesen. Úgy történt minden, ahogy
jövendölted. A fogat a szultáni hárem fogata volt. És igen:
Smederovóból jelentették az embereink, hogy Mara hatun néhány
napra az atyjához érkezett látogatóba.
– Jegyezd meg, Dávid, nem is igazán jóstehetségnek kell lenni!
emelte fel göcsörtös mutatóujját Mose ben Jahmun. – Egyszerűen csak
tudnod kell mindenről, ami a fontos helyeken történik. Ezért aztán
nélkülözhetetlen, hogy mindig legyen embered Edirnében, Budán,
Belgrádban, Smederovóban, Szalonikiben, Velencében, Raguzában...
és az ördögbe is, mindenütt.
Dávid a Hagia Sophia-székesegyház hatalmas, fekete drapériáit
bámulta: a gyászlobogók meglebbentek a hideg őszi szélben. Először
nem igazán értette, miért veszteget annyi pénzt a Jahmun-ház távoli
nagyvárosokban élő zsidó kereskedőkkel való állandó
kapcsolattartásra s a futárszolgálat pontos, megbízható
működtetésére. Minden nagyvárosban, Itáliától a német
fejedelemségekig, Londontól Párizsig, Spanyolországtól Egyiptomig
készenlétbe álltak a Jahmun-ház lovasküldöncei, s minden
nagyvárosban, Itáliától a német fejedelemségekig, Londontól Párizsig,



Spanyolországtól Egyiptomig pihent lovak várták az éppen érkező és
azonnal tovább induló futárokat. Ennek a roppant hálózatnak a
működtetése persze tömérdek pénzt emésztett fel, de az elmúlt
esztendők eseményeit figyelembe véve ezt a pénzt Dávid a Jahmun
ház legmegtérülőbb befektetésének látta immár.
– Ami a csatát illeti... Súlyosak a török veszteségek?
– Az első jelentések szerint súlyosak. Több tízezer katona esett el.
A magyarok keményen harcoltak.
– Nem baj... Murád kiheveri hamar, annyi embert toboroz
Ázsiából, amennyit akar, hisz aranya, mint csillag az égen. És a
magyarok?
– Menekülnek.
– Merre?
– Sofiából azt jelentette az egyik ügynökünk, hogy a lovasságuk
zöme az albán szorosokon át az Adria felé tört ki a gyűrűből.
– Akkor nemsokára jelentést kapunk Raguzából – bólogatott az
öreg. – Hány lovasuk menekült meg?
– Arról nem kaptunk jelentést.
– Ha legalább néhány ezret ki tudott hozni Hunyadi a
csatamezőről, akkor hamar talpra állnak majd. Feltéve, ha Hunyadi
előkerül valaha.
Dávid néhány pillanatig törte a fejét, hogy előhozakodjon-e a
további hírekkel, ám látva Mose ben Jahmun hamiskás mosolyát, csak
legyintett.
– Úgyis tudod, atyám.
– Nem nehéz kitalálni. Amennyiben Hunyadi túléli, hamarosan
újabb sereget szervez, nem nyughat, amíg nem győz, vagy ami
valószínűbb, meg nem ölik. Ha pedig új sereget szervez, szüksége lesz
új ágyúkra. Akkor pedig belátható időn belül felmegy a réz és az ón, a
kén és a salétrom ára.
Dávid egy pergamentekercset húzott elő köntöse ujjából.
– Ami azt illeti, atyám, máris emelkednek az árak. Egy jelentés
szerint a szultán még Kosovo mezején parancsot adott újabb ágyúk



öntésére. Igen elégedett volt azokkal, melyeket a seregnek
szállítottunk. Murád újabb ágyúkat akar, nagyobb, erősebb ágyúkat.
– Nagyobb ágyúkat? Mégis, mekkorákat?
– Egy jelentés szerint akkora ágyúkra volna szüksége, amelyekkel
lerombolhatók lennének a másfél-két ölnél vastagabb falak is.
– Jelen pillanatban két olyan várost ismerek, amely ilyen vastag
falakkal képes védeni magát – legyintett fásultan Mose. – Mindkettő
Murád útjában áll. Az egyik Belgrád. A másik a mi városunk,
Konstantinápoly...
Dávid nem szívesen gondolt erre. Az öreg már nemegyszer
egyértelműen kijelentette, hogy őt tekinti egyetlen örökösének. Igen
ám, csakhogy a szaporodó, intő jelekből arra lehetett következtetni,
hogy a szultán nemsokára újra megkísérli ledönteni a theodosiusi
falakat. Amennyiben ez sikerül neki, eltüntethetné a térképről a
Római Birodalom utolsó talpalatnyi földjét, és a konstantinápolyi
metropoliszba helyezhetné át a muszlim világhatalom új fővárosát.
– Valamit tennünk kell, hogy ezt megakadályozzuk! – mondta
bizonytalanul Dávid. – Talán fel kellene függesztenünk a réz, a kén, a
salétrom szállítását a török seregnek.
– És azzal mire mennénk, fiam? Szállítaná nekik valaki más. A
történelem kerekét nem lehet megállítani.
– De mi itt élünk...
Mose ben Jahmun a fiúra hunyorgott.
– Akkor is itt fogunk élni, amikor Konstantinápoly már török lesz.
A fiúnak nem tetszett ez a beszéd, de ezt a vitát oly sokszor
lefolytatták, most semmi kedvet nem érzett hozzá, hogy újrakezdjék.
Különösen, hogy még két futárjelentést is szeretett volna megbeszélni
az öreggel.
– A városban egyre nagyobb a nyugtalanság – kezdte óvatosan a
következővel. – A császár halála miatti hangulat...
– A császár halála senkit sem ért meglepetésként – vélte Mose, s
ahogy az alkonyi szél belekapott kese, gyér hajába, megborzongott a
hidegtől. – Mint ahogy azt is mindenki tudja, hogy kit nevezett meg



örökösének.
– Nos, éppen erről van szó. A jelentések szerint az ifjú Konstantin
herceg éppen Moreában tartózkodik.
– Na és? Amíg vissza nem tér a városba, Helena anyacsászárnő
fenntartja a rendet.
– Csakhogy ezzel kapcsolatban is valóra vált egy baljóslatú
jövendölésed, atyám...
Mose ben Jahmun arcán kelletlen kifejezés suhant át.
– Demetrios?
– Itt ez a jelentés; eszerint Konstantin öccse máris sereget gyűjt,
hogy megint Konstantinápolyra támadjon. S noha többször ígéretet
tett rá, a hírek szerint mégsem hajlandó beletörődni atyja
végakaratába, és ezúttal megfosztaná bátyját a tróntól.
Az öreg hosszasan simogatta sárgás szakállát.
– Mindjárt sötét lesz, fiam. Kérlek, szólj a szolgáknak, hogy
vigyenek be. Fázom!
Dávid intézkedett, s Mose nemsokára odabenn melegedett a
kandalló mellett. Olyasfajta fényűzés volt ez, amit kevesen
engedhettek meg maguknak a metropoliszban – ben Jahmun ezen
kevesek közé tartozott.
– Ezt alaposan végig kell gondolnunk, fiam! – hívta magához
Dávidot, amikor a szolgák távoztak. – Nem lenne szerencsés, ha újabb
pusztító testvérháború törne ki Konstantinápolyban. Most nem...
– Sajnos, Demetrios elszántnak tűnik.
– Legutóbbi drinápolyi utamon beszéltem erről a szultánnal. Mert
jól mondod, Dávid, sejthető volt: Demetrios nem törődik bele, hogy
nem lehet belőle császár. A kérdés csak az, hogy kap-e támogatást a
törököktől a hatalmi hóbortjai beteljesítéséhez, vagy sem.
– Hat esztendeje kapott.
– Most azonban nem fog. Ha befejeztük ezt a beszélgetést, hozz
íróeszközöket, fiam. Levelet írunk a szultánnak és az
anyacsászárnőnek. Most meg kell akadályoznunk a belháborút. Az
keresztülhúzná minden tervemet.



– Meg tudjuk akadályozni?
– Persze hogy meg tudjuk akadályozni. Jól tudod, hogy a szultán a
barátjának, mi több, a tanácsadójának tekint. Belefáradt a
háborúkba... a Hunyadival vívott ütközetei minden életerejétől
megfosztották.
– Mégis új ágyúkat akar öntetni.
– Már a fiának készíti elő a trónt. Az ifjú Mohamed kétszer
kudarcot vallott, harmadszor nem hibázhat. Murád úgy akarja
hátrahagyni neki a birodalmát, hogy biztosan tudja: az jó kezekben
lesz.
Dávid a hallottakat mérlegelte.
– Megerősíti a hadsereget?
– Mohamednek olyan haderőt hagy hátra, amivel nem vallhat
kudarcot. Onnantól minden az ifjú veliahton múlik...
– És velünk mi lesz?
– Mind a szultán jóindulatától függünk, fiam. Most még Murád
jóindulatától, azonban hamarosan eljő az ideje, hogy az ifjú Mohamed
dönt majd arról, mi lesz a várossal. Új nemzedék veszi kézbe a világ
dolgainak irányítását... És semmi sem lesz jobb...
Mose ben Jahmun elgondolkodva bámult maga elé; mostanság
sokszor eszébe jutott a kép, amit évekkel elébb látott a szultáni
udvarban. Az ifjú Mohamed vonásai... Eszter vonásai voltak... A
bizonyosság ott lángolt a lelkében, bár magában sem merte
kimondani azokat a szavakat, melyek felértek volna az azonnali
halálos ítéletével, mesés vagyon ide, vagy oda.
Dávid íróeszközöket készített ki, hogy megírja a leveleket.
– Hol van most Demetrios? – kérdezte Mose, megrázva magát.
Mintha lázba hozta volna, hogy újra intézkednie kell, hogy újabb
diplomáciai folyamatokat tud elindítani; mintha már csak ez tartaná
életben.
– Selymbriában, atyám.
– Akkor hamarosan itt lesz. Meg próbálja szerezni magának a
trónt, csakhogy ahhoz fegyveres erő is kellene... Helena



anyacsászárnő néhány hétig kitart, Murád pedig óvakodni fog katonai
segítséget nyújtani Demetriosnak. Különösen, ha megkapja a
levelemet. S már csak azért sem siet Demetrios segítségére, mint hat
évvel ezelőtt, mert Hunyadi érzékeny veszteségeket okozott a
seregének. A magyarok véráldozatából igazán az ifjú Konstantin
herceg profitálhat majd. Nekünk ettől függetlenül rá kell beszélnünk
az anyacsászárnőt, hogy kérje Konstantin támogatását a szultánnál.
– Ugyanezt fogja tenni Demetrios is: támogatást kér Murádtól.
– Pontosan! – mosolygott Mose. – Ezért kell a levelemnek sürgősen
eljutnia Murádhoz. Hol lehet most a szultán?
– Visszafelé tart a sereggel Sofián át Drinápolyba.
– Akkor ne vesztegessük az időt! Egy órán belül induljon egy
küldönc; mindenképpen Demetrios követe előtt kell elérnie a szultánt.
Mi pedig még ma kihallgatást kérünk az anyacsászárnétól... Meg kell
kérnünk, hogy írjon levelet a szultán első ágyasának is; ha jól tudom,
távoli rokonok.46
Dávid intézkedett, majd letelepedett, hogy megírja a leveleket.
Mielőtt azonban tintába mártotta volna tollát, az öreg türelmesen
megérintette a kezét.
– Van még egy jelentés nálad, amiről nem beszéltél. Az miről szól?
Dávid elpirult.
– Nem fontos, atyám. Nem is jelentés voltaképpen, csak egy levél
a fivéremtől, Magyarországról.
– Értem. Melyik fivéredtől?
– Hunyadi sáfárjától.
– Mi áll benne?
– Újra azt kéri, hogy keressük meg a lányt.
Mose ben Jahmun hunyorogva nézte a fiú arcát, mintha csak
reakcióit méregetné, szeme villanását, arca rándulását.
– Miért olyan fontos a fivérednek az a lány?
Dávid elpirult.
– Nem kötötte az orrunkra, atyám. Úgy veszem ki a soraiból, hogy
közvetlenül Hunyadi háznépéhez tartozott. Láthatott valamit, tudhat



valamit, ami nélkülözhetetlenül fontos a fivérem számára. A nyomára
szeretnének bukkanni, mindenáron. Számunkra nem lényeges, atyám,
kérlek, ne vesztegess időt ilyen csekélységre...
A vénember azonban nem értett egyet ezzel:
– Hogy mi lényeges és mi nem, sokszor utólag derül ki. Demetrios
kísérlete, hogy megszerezze a konstantinápolyi trónt: nagyon fontos
hír. A magyarok veresége: nagyon fontos hír. Hogy Hunyadi túléli-e a
hadjáratot vagy sem: talán a legfontosabb hír. Hogy a szultán első
ágyasa Smederovóba utazott: valószínűleg nem fontos. Hogy a fivéred
kétségbeesetten keresteti azt a névtelen lányt szerte a Balkánon:
látszólag egyáltalán nem fontos, de higgy nekem, fiam! Az ösztönöm
azt súgja, hogy esetleg minden más mai hírnél fontosabb lehet, ha
összeállnak a mozaik darabkái.
– Én annyit tudok, hogy a lány valószínűleg rabszolgasorba jutott.
– Ezek szerint utánanézettél – mosolygott Mose.
– Csakugyan körbekérdeztettem az embereinket – ismerte be
Dávid készségesen. – Annyit már megtudtam, hogy valahol Erdélyben
cigányok rabolták el, ők vitték magukkal Havasalföldre, onnét
Törökországba.
A vén kalmár valami olyasmit fedezett fel a fiú tekintetében, amit
eddig soha nem látott.
– Ennél többet tudsz...
Dávid még jobban elvörösödött.
– Nem lényeges, atyám...
– Neked az volt. Komoly erőfeszítéseket tettél, hogy utánajárj az
esetnek...
– Említettem neked, hogy mit kért tőlem a fivérem. Nem a hátad
mögött intézkedtem...
– Ki az a lány?
– Nem tudom. Júda nem árulta el. Bár azt kiderítettem, hogy
Drinápolyba került egy igen gazdag anatóliai aga háznépéhez.
– Ki vette meg?
– Baresat aga csausza.



– Baresat aga... – Mose emlékezete végtelen tárházában
kutakodott, de nem talált semmi érdemlegeset.
– Ki vele, Dávid! Miért foglalkozol ezzel az üggyel?
– Szeretnék segíteni a fivéremnek. Hisz jól tudod, atyám, őt is és a
másik testvéremet is igyekszem szolgálatodba állítani.
– Egyik sem akar jönni, igaz?
– Egyelőre nem adtak egyértelmű választ.
– Te sem adsz most nekem. Szóval, ki vele! Miért olyan érdekes ez
az ügy a lánnyal Hunyadi háznépéből?
Dávid nagyot sóhajtott, s megadta magát:
– Megtudtam, hogy a lány fiúgyermeket szült nem sokkal azután,
hogy eladták a drinápolyi rabszolgapiacon.
– És?
– Semmi... Csak egy megérzés... Lehet, hogy odahaza esett
teherbe, Hunyadon.
Mose bólintott.
– Látod, Dávid... Erről beszéltem. Ennek a dolognak lehet
jelentősége. Hallgass az ösztöneidre... Legtöbbször megcsalnak majd,
ám amikor nem... akkor tudni fogod, hogy semmi sem történhet
véletlenül. A Teremtő megfelelő gondossággal irányítja a világot,
nekünk azért adott értelmet, hogy nyitva tartsuk a szemünket és a
fülünket, és a lehető legjobb döntést hozzuk meg, hogy
beteljesedhessék az Ő akarata.
Dávid lehajtotta a fejét.
– Baresat aga a fiával és háznépével több száz szpáhi kíséretében
csatlakozott a szultán seregéhez.
– A háznépével?
– A hárem egy részét magukkal vitték...
– Értem, fiam. A sereg nemsokára eléri Sofiát. Napokon belül
újabb jelentést kapunk. Kérdezz rá erre is...
– Köszönöm, atyám!
Mose ben Jahmun elmosolyodott.
– Az események ezerfelé elágazhatnak... A Mindenható



gondoskodott róla, hogy megnehezítse a dolgunkat... Viszont hiszem
és vallom, hogy azért teremtett minket, hogy használjuk az eszünket,
a tehetségünket. Izgalmas napok következnek... Figyelnünk kell a
részletekre...
– Írom a leveleket, atyám! – mosolyodott el Dávid.
– Én pedig alszom egyet. Ha készen vagy, ébressz fel! Itt akarok
lenni, amikor beszélsz a futárokkal!
A fiú szorgalmasan munkához látott.
Egy órával később három lovas küldönc léptetett ki a ben
Jahmun-ház hátsó kapuján.
Egy lóhalálában vágtatott a szultán Sofia felé közeledő seregéhez,
egy a szomszédba, a Palaiologosz-palotába, a tegnap megözvegyült
anyacsászárnéhoz, s egy a messzi Magyarországba, Hunyad várába,
Thuz János kamarás úrhoz.
29.
CILLI VÁRA, STÁJERORSZÁG, AUSZTRIA,
A. D. 1448. SZENT ANDRÁS HAVÁNAK 14. NAPJA
A sziklás stájer hegyoldal kellős közepén, a bokrok, hófoltok tarka
szőttesét kettészakítva tíz öl hosszú, öt öl magas és másfél öl vastag
kőfal zárta el a fennsík legszebb legelőihez vezető ösvényt.
Bosszankodtak is miatta a várbirtok pásztorai, szitkozódtak,
értetlenkedtek, miféle őrültnek jut eszébe falat emelni a hegyoldal
kellős közepére. Egy hete nem tudtak a legzsírosabb füvet termő
legelőkre állatot terelni, mert a kőfal az egyetlen járható ösvényt
zárta el; ám egyikük sem merte megkérdezni, mi célt szolgál a semmit
nem védő, sehová nem kötődő torlasz.
Odalenn, Cilli fogadójában mindenki erről beszélt azon a hideg,
szeles novemberen. A pásztorok zsémbelődése akkor maradt végleg
abba, mikor egy, a várban szolgáló inas elújságolta, hogy a kőfalat
maga a kiterjedt uradalom első embere, Ulrich von Cilli birodalmi



gróf emeltette.
Azt azonban ő sem tudta, hogy minek.
A válaszra egészen Hideggel Háló Szent Pál napjáig kellett várnia
a környékbelieknek. Ezen a reggelen ugyanis tíz ökör vontatta,
hatalmas szekér zörgött végig a vártól a hegyoldalig vezető úton. A
szekér egy roppant méretű ágyút vitt, melyet a Cillei-zsoldosok
akkurátusan fatalpra szereltek a hegy lábánál. Nem sokkal dél előtt
maga Cillei gróf is kilovagolt, hogy megtekintse a várva-várt
mutatványt.
Merthogy Tüzes Orbán, a gróf úr ágyúöntő mestere és Jan
Vitovecz kapitány különleges látványossággal készültek. A falszakasz
mögé szalmabábukat állítottak, néhányat a fal tetejére erősítettek,
mintha várvédő katonák volnának. Odalenn, a hegy lábánál a nyolc
láb hosszú ágyú csövét jókora ékek segítségével meredek szögben
felfelé irányozták.
A falubeliek, s azok a pásztorok, akik egy hete nem jutottak el a
legelőkre, kíváncsian várták, hogy mi fog történni. A falszakasz oly
magasan volt, oly meredek emelkedő közepén, hogy a mutatvány
teljességgel kivitelezhetetlennek tűnt; az a néhány vénember, aki
fiatalabb korában zsoldosként szolgált a von Cilli grófok seregeiben,
fejcsóválva bizonygatta, hogy oda ez az ágyú sem képes golyóbist
röppenteni.
Tévedtek.
Mikor Cillei parancsot adott a tüzelésre, az ágyúöntő mester
meggyújtotta a kanócot, majd dús, fekete szakállába túrt
idegességében. A jobbágyok és a szájtátiak jobbnak látták befogni a
fülüket.
Jól tették.
Az ágyú irtózatos dördüléssel öklendezte ki hatalmas
gránitgolyóbisát. A lövedék süvítve, hajmeresztő ívet leírva süvített
fel a magasba, majd röppályájának végén ízzé-porrá rombolta a
falszakaszt – a szalmabábuk széjjelmállottak, elporladtak a
füstfelhőben.



Cillei elégedetten csettintett, a bemutató önmagáért beszélt. Tüzes
Orbán büszkén düllesztette ki izmos mellkasát, s úgy tekintett körül a
falusiak karéján, mintha legalább krisztusi csodát vitt volna végbe.
– Ugye, megmondtam, hogy harmadszorra sikerülni fog?
A veres gróf nem tudta, sírjon-e vagy nevessen.
– Kedves barátom, nem szeretnék anyagiasnak tűnni, de mennyibe
is került ez a pompás kis mutatvány?
Tüzes Orbán összevonta busa szemöldökét.
– Ha elsőre sikerült volna, alig hétszáz aranyba kerül, uram.
Cillei lehunyta szemét egy pillanatra; mostanság azon kapta
magát, hogy rohamosan fogy a türelme, ha arcátlansággal vagy
hálátlansággal kell szembesülnie.
– Ha elsőre sikerül? Khm... Ezt vegyük át újra! Hányadik
kísérletre sikerült nem felrobbantani az ágyút?
– Harmadikra – vetette közbe a veres gróf mellett ácsorgó Thuz
Osvát. – A teljes összeg kétezer-ötszáz arany, uram.
– Kétezer-ötszáz arany – vizsgálgatta szarvasbőr kesztyűje finom
varrását Cillei. – Persze nem lehetünk kicsinyesek, hisz végül sikerült
lerombolni egy tíz öl hosszú, öt öl magas és másfél öl széles falat, ami
egy lakatlan hegy közepén állt.
Tüzes Orbán magában füstölgött, de nem mert visszaszólni.
– A bolondnak is megéri! – mosolygott rá a veres gróf nem éppen
a legtürelmesebb mosolyával.
– Uram, egy ilyen ágyúval bármilyen hegyi várat ostrom alá
vehetsz! Pénzbe csak a lőpor és az ágyúgolyók kifaragása kerül. Az
ágyú maga készen áll! Itt van... A tiéd...
– Tudod te, barátom, mennyi zsoldost tudok felfogadni kétezer
ötszáz aranyból?
Tüzes Orbán sejtette, mennyit.
– Nos, annyit, amennyi akár kövenként hordja szét nekem azt az
átkozott falat, és ott építi fel újra, ahol akarom!
Thuz Osvát szerényen a torkát köszörülte.
– Talán mégsem ablakon kidobott pénz ez a kétezer-ötszáz arany,



uram.
Cillei bosszúsan ráemelte vizenyős tekintetét.
– Érdeklődéssel hallgatlak...
– Fivérem levélben értesített róla, hogy egy bizonyos megbízója
új, erős ágyúk öntését tervezi. Olyan ágyúkét, melyek elég nagyok
ahhoz, hogy magasan épített és vastag falakat is le tudjanak rombolni,
olyanokat, mint ez volt...
Cillei Ulrik, Cilli és Zagorje ura a közelben bámészkodó falusiak
felé fordította lovát.
– Elég volt a bámészkodásból! Nincs semmi dolgotok?
A jobbágyok fülüket-farkukat behúzva iszkoltak el onnét; a
pásztorok elégedetten iramlottak nyájukhoz – immár semmi sem állta
útjukat a zsíros legelők felé, legfeljebb a falszakasz romjait kell előtte
széjjelhányni.
– Ez a bizonyos megbízója a fivéred becses vállalkozásának...
talán csak nem az én kedves turbános rokonom?
Thuz Osvát talányosan elvigyorodott.
– Természetesen a pápa őszentsége szigorúan tiltja, hogy muszlim
vallású vezetőkkel kereskedjék egy olyan erkölcsös és erényes
keresztény úr, mint te vagy.
– Természetesen – Cillei a megszeppent ágyúöntő mester
legnagyobb meglepetésére egy arannyal teli zacskót hajított neki.
Jól van, kedves mester! Vigyétek az ágyút az arzenálba... Mi pedig
írunk egy levelet Thuz barátunk fivérének.
Tüzes Orbán mélyen meghajolt, s mikor a veres gróf ellovagolt,
elégedetten paskolta meg az ágyút.
A cső még forró volt, füstölgött.
30.
CILLI VÁRA, STÁJERORSZÁG, AUSZTRIA,
A. D. 1448. SZENT ANDRÁS HAVÁNAK 15. NAPJA



Cillei Ulrik hosszú idő után először kapaszkodott fel szűk, cellaszerű
szobájába, melyet a legmagasabb körbástya legfelső szintjén
alakítottak ki a vár építésekor. Lerogyott a medvebőrökkel bevont
kerevetre, és elgondolkodva az asztalkán heverő levelekre pillantott.
Volt ott még valami a leveleken kívül: egy sakktábla, rajta az az állás,
amit a veres gróf két évvel ezelőtt Hunyadival játszott addig a
pillanatig, amíg a kormányzó le nem söpörte róla a bábukat.
– Nos, drága barátom... A játszmát bizony végig kell játszani...
Különösen most, amikor én állok nyerésre...
Régen érezte ilyen jól magát. Egyrészt nemrég kapott hírt Hunyadi
újabb, megalázó vereségéről, másrészt most vette hírét, hogy Giskra
megindította végre várva-várt támadásait a felső-magyarországi
vármegyék ellen.
Néhány napon belül teljes lesz az országban a káosz!
A kormányzó remélhetőleg rég halott, ott rohad valahol Rigómező
földjében, bár ezzel kapcsolatban ellentmondásosak voltak még a
hírek. Amennyiben mégis élne, azonnal cselekedni kell... Az oláh
kutya ebben az esetben megint megpróbál majd hazamenekülni,
csakhogy ezúttal Szerbia területén kellene valahogy átverekednie
magát. Egy kis szerencsével el lehetne fogni...
Nem, helyesbítette magát Cillei: el kell fogni!
Minden a lehető legjobban alakult; a veres gróf egyszerűen nem
volt ilyen szerencsés lapjáráshoz szokva. Garai immár nádora az
országnak, s noha Újlaki visszavett valamelyest korábbi lendületéből,
azért még hadra fogható, ha úgy hozza a sors. Hunyadi minden
vagyonát elköltötte erre a felesleges és reménytelen hadjáratra; s igaz,
a kincstár is kiürült ezzel, de azt majd könnyen megtöltik új
bevételekkel...
Csak lenne már kezükben a kincstár kulcsa...
Amennyiben Hunyadi halott, semmi más nem marad hátra, mint a
legfontosabb pozíciók azonnali megszállása; mindenhová saját
híveiket kell ültetniük, késedelem nélkül. Ebben Habsburg Frigyes és
Garai László is a segítségére lesz, s ahhoz sem férhetett kétség, hogy a



most még Hunyadi-párti nemes urak egy része azonnal köpönyeget
fordít szintén, ha megtapasztalja a széljárás változását. Meg aztán – s
Cillei ebben teljesen bizonyos volt –, Hunyadi halála után az oly
erősnek tűnő pártja széthullásnak indul rögvest.
S ha élne mégis... Az újabb vereség híre katasztrofális
következményekkel jár majd a számára. Giskra északi pusztításai
tetézik ezt, s amikor a káosz már nem lehet nagyobb, akkor...
Akkor jő el az én időm, vigyorodott el magában Cillei.
A sakktáblán egyértelműen nyerésre állt, mégis napok óta hosszan
bámulta a figurákat a fekete és fehér mezőkön. Gyanúsan könnyűnek
tűnt a győzelem. Szinte belesajdult a feje, úgy meresztgette a szemét,
mégsem látta, mit nem vesz észre, mi fenyegetheti győzelmét.
Kopogtak az ajtón, s Cillei összevonta szemöldökét. Ezerszer
megmondta, hogy itt hagyják békén. Ez a magányos fészke, ide
szajhákat sem hoz fel, itt ne zargassa senki, hacsak...
Hacsak nem oly fontos hír érkezik a várba, mi nem tűr
halasztást...
– Ki vagy?
– Osvát, uram!
– Fontos?
– Különben nem lennék itt, uram!
Beengedte, s Thuz alázatos hajlongások közepette, de üdvözült
vigyorral az ajkán nyújtott előre két összegöngyölt pergament.
– Úgy véltem, uram, ezeket szívesen látod most, rögvest. Úgy
látszik, a jó hírek hollószárnyakon járnak újabban...
A veres gróf kedélyesen kuncogott.
– Ez tetszik, Osvát... Nagyon vicces...
Az egyik pergamen feltört pecsétjén Brankovics despota vörös
oroszlános címere díszelgett, a másikon nem volt pecsét, lapjára
csupán egy nyílvesszőt rajzolt valaki fekete szénnel.
Cillei Ulrik arca felderült, és az apósa levelét bontotta ki elébb.
– Ha ebben az van, amit remélni merek, akkor győzelmünk nem
lehetne teljesebb...



– Az van, uram! – hajlongott Thuz Osvát lelkesen. – Biztosíthatlak
róla, a lehető legjobb hírt közli véled a despota.
Cillei átfutotta a szép, kalligrafikus sorokat, aztán elégedett,
boldog kifejezés olvadt szét csontos arcán.
– Elfogta! Ott van nála!
– Ott bizony, uram! Hunyadi fogoly!
– Az oláh kutya az én derék apósom foglya... Istenem... Hát
létezik ennél csodálatosabb nap? Létezik ennél jobb hír? Köszönöm,
köszönöm, uram!
Mivel más nem volt ott a közelben, Osvátot ölelte meg, alaposan
megropogtatva csontjait.
– Azonnal válaszoljunk a despotának! – csillant fel Cillei szeme.
Ne habozzon, addig végezze ki Hunyadit, amíg megteheti... Ne járjon
úgy, mint Dracula vajda a várnai vereség után...
Osvát tétova arckifejezéssel tárta szét karját, s arcáról mintha
leolvadt volna a lelkesedés.
– Megírom, ha óhajtod, uram.
Cillei túlságosan jól ismerte ahhoz, hogy lássa rajta, valami böki a
csőrét.
– A másik levél? Rossz hírek talán?
– Voltaképpen nem rossz hírek, uram. A kémünk, Titusz jelentése.
– És? Nem lehet olyan fontos, ami felülírná a legfontosabbat: az
oláh kutya az apósom kezében van, s bármikor kivégezhető... Te
felfogod egyáltalán, mit jelent ez? Küzdelmünk véget ér! Győztünk!
Eltakaríthatjuk végre utunkból az utolsó akadályokat is!
Thuz Osvát okos ember volt, és pontosan tudta, hogy szavakkal
nem sokra menne. Az asztalkán álló sakktáblára pillantott.
– Néhány lépés, és matt, igaz, uram? Roppant előnyös állás...
– Pontosan. Mint az életben...
– Van egy nagy különbség, uram, ha meg nem sértelek.
Cillei rosszat sejtve bámult rá, aztán megint szemügyre vette a
sakktáblát. Az ellenfél gyalogjai, tisztjei javarészt leütve a táblán
kívül sorakoztak. A táblán csak a fehér királynő, a fehér király és egy



fehér futó védekezett kétségbeesetten.
– Persze hogy van különbség... A mi játszmánkban a következő
lépés a király leütése lesz. A sakkban a király legfeljebb fogoly lehet.
A futó... a püspök úr... a fehér király eltávolítása után nekünk fog
szolgálni. A királyné pedig... Engem nem érdekel Szilágyi Erzsébet,
kedves barátom, Újlaki épp eléggé megégette a kezét... pontosabban a
farkát azzal az egy éjszakával. Ha Hunyadi halott lesz, legalább ő is
előmerészkedhet a fészkéből...
– Engedelmeddel, uram... Nem ez a különbség...
Cillei kezdett fölöttébb bosszús lenni.
– Ne kelljen találgatnom! Mi az ördögről beszélsz?
Thuz Osvát a táblára mutatott.
– Titusz jelentése alapján azt kell mondanom, uram, sajnos a valós
életben a leütött bábuk ugrásra készen állnak, hogy újra harcba
vessék magukat. Nem fognak betartani semmiféle szabályt, ha leütöd
a királyukat és teljes létszámban visszaözönlenek a táblára...
– Ezt meg hogy az ördögbe kell értenem?
Thuz kibontotta a fekete ember levelét.
– A mi kedves Titusz szolgánk az eltelt években alaposan
megismerte a Hunyadi-ház minden tagját, a familiárisokat, az erdélyi
rendeket. Ezek alapján kijelenthetjük... amit eddig is pontosan
tudtunk... hogy Hunyadi népszerűsége példátlan, uram. Ezt az oláh
kutyát nem csak félik, rettegik, tisztelik, de szeretik is az alattvalói.
Hőst látnak benne, felszabadítót, aki nem a saját érdekeit nézi, hanem
a... nemzetét.
– Kérlek, kímélj meg ezektől a patetikus kifejezésektől! – fintorgott
Cillei. – Ezek nélkül is értem, mit akarsz mondani. Abban, amit
mondasz, semmi újdonság nincs. Eddig is tudtuk, hogy Hunyadi a nép
embere. Végtére is a koszból emelkedett fel, érti a koszosok nyelvét.
Vitéz püspök úr pedig eszes ember és kiváló tanácsokkal segíti...
– Uram... Titusz jelentésében az áll, hogy a Hunyadi-ház szeretete
és bizalma oly erős, hogy a kormányzó halála sem rendítené meg
követői hitét. Hunyadi új hitet plántált beléjük, felemelte a fejüket, és



semmi kedvük leszegni megint.
– Badarság! Már hogy a pokolba ne törné meg őket Hunyadi
halála? Mindenük erre a nyomorult féregre épül! Hunyadi nélkül
kártyavárként omlana össze minden!
Thuz udvariasan mosolygott.
– Van két fia, uram. Titusz szerint Hunyadi László és Mátyás
ígéretes, népszerű vezetők lehetnek. A nép rajong értük. A kis Mátyást
Vitéz kancellár úr úgy neveli, mintha érseknek vagy még magasabb
posztra szánnák. Ne a mi környezetünkből indulj ki, uram, errefelé
joggal gyűlölik Hunyadit parasztjaid... Menj el Szlavóniába vagy
horvát bánságodba, nem beszélve Magyarországról, Erdélyről... Én
megtapasztaltam, hogy Hunyadi immár kitörölhetetlenül ott van az
emberek szívében... Sajnos, Hunyadi legenda lett, uram.
– Neked teljesen elment az eszed? Mit zagyválsz itt össze?
– Azt, hogy elkéstünk. Ha megöljük, elveszítjük az esélyt, hogy
szilárdan kézbe vehessük a hatalmat. A Hunyadi-párt túl erős. A nép
támogatását élvezi, s ha a kormányzóval a te egyértelmű
közreműködéseddel végez bárki, csak annyit érünk el, hogy mindenki
ellened fordul...
Azzal Osvát jelentőségteljes mozdulattal betolta a már leütött
fehér bábukat a sakktáblára. A fekete király a tisztjeivel, királynéjával
egyetemben egyszeriben elveszítette fölényét.
Ez lenne az, amivel nem számított? Ez lenne az a tényező, ami
mindent egy csapásra megváltoztatna?
– Az emberek... – kezdte feszültem, kétségbeesetten keresve az
ellenérveket –, az emberek az erő szavából értenek. Lehet, hogy
igazad van, Thuz... Most még igazad van... De Brankovics kivégzi
Hunyadit, és az a szép legenda lassan, de biztosan szertefoszlik... Az
erő érvényesül. Az erő és a hatalom... A legendák arra valók, hogy
kifakuljanak...
– Az ő legendájuk nem fog kifakulni – ingatta fejét Thuz.
Magunk ezt tagadhatjuk, nem kell, hogy tudomást vegyünk róla,
azonban a tények sajnos most ellenünkre vannak.



– Ugye, nem akarod azt mondani, kedves barátom, hogy Hunyadi
halála rontana a helyzetünkön...
A pap nagyot sóhajtott és a táblára mutatott.
– Uram... Titusz ott van. Ott él velük. Nap mint nap
megtapasztalja a nép rajongó szeretetét. Hunyadi nem lop. Minden
pénzt arra költ, hogy védje nemzetét...
– Kértelek már, hogy hagyd ezeket az ostoba kifejezéseket!
reccsent rá Cillei, de Thuz meg sem rezdült.
– Tegyük fel, hogy a despota kivégzi Hunyadit. A legendája már
most a fejünk fölé nő, betakar, árnyékba borít minket. S mi lesz
másnap, uram? Előállunk és bevonulunk a Hunyadiak vármegyéibe?
Bevonulsz Erdélybe? Van fogalmad róla, mi fogadna ott?
– Vas és vér az eszközeink! Szolgálni fognak! ... – sziszegte Cillei.
– Ezek nyakas ebek, uram. És ott van az ifjú Hunyadi László. Vitéz
katona, az emberek rajonganak érte.
– Akkor meg kell ölni! Írj Titusznak! Miért fizetem, ha nem azért,
hogy ilyen csekélységeket elvégezzen?
– Ha végzünk Lászlóval is, a kis Mátyás lesz a csőcselék idolja.
– Akkor végzünk vele is...
– Nem érted, uram, hogy ezt már nem tehetjük meg? Van pénzed,
van zsoldosod, van hatalmad. Elfoglalhatsz területeket, s erővel
rettegésben tarthatod lakóit... egy ideig. A szívükben növekvő
gyűlöletet és pusztító haragot ébresztesz. A magyaroknak épp erre
van szükségük ahhoz, hogy összefoghassanak. Semmi más nem
készteti őket összefogásra, csak egy gyűlölt elnyomó. Szívességet
tennél vele nekik, uram... A legenda ellen másik legendával
harcolhatsz...
Cillei fáradtan, mélázva nézte a kitért zsidó arcát.
– Nem tetszik, amit mondasz. El akarsz bizonytalanítani.
– Miért tenném, uram? Téged szolgállak, te vagy patrónusom,
megmentőm, védelmezőm. Segíteni akarlak...
– Azok alapján, amit elmondtál...
– Esetleg van megoldás – vakarta a fejét ravasz mosoly kíséretében



Thuz.
– Éspedig?
– A sakk elsősorban az elme játéka – a pap csontos ujjai a bábuk
tömkelege felett körözött. – Hunyadi nem túl okos ember, ám
lendületes. Szeret támadni. De kiszámítható, mert egyszerű, mint a
faék. Te sokkal ravaszabb vagy, uram. Eljött az ideje egy meglepő, új
stratégiának.
– Ne fárassz, Osvát! Nem tetszik nekem ez az egész.
– Hunyadi most erős. A veresége ellenére is az, sőt éppen annak
dacára nő a legendája. A népért küzdő hőst a veresége után még
nagyobb szeretet övezi majd. Ha helyzetünkön paradox módon még
rontana a kivégzése, akkor nem szabad kivégezni. Most nem szabad.
Később talán...
– Mikor később?
– Amint eljő az ideje. Mindig eljő, csak ki kell várni. Most egy erős
legenda áll az utunkban, nem csak egy erős ember. Ha kioltani nem
tudjuk a fényét, miért ne sütkérezzünk mi is a legenda fényében...
Cillei elgondolkodva figyelte a sakktábla bábuit, s a pap tudta,
hogy most dől el saját jövője is.
– Itt vagyok én, uram... – mondta nagyon halkan. – Zsidó
vagyok... Számkivetett. Az egyház üldözi, sanyargatja a magamfajtát.
S látod, milyen maskara van most rajtam?
– Papi talár...
– Ha valamit nem tudsz legyőzni, uram... Állj az élére...
Cillei elvigyorodott.
– Hunyadi megmentése annyira váratlan lépés lenne a részemről,
hogy én is meglepődnék rajta...
– Miért ne tündökölnél te Hunyadi megmentőjének szerepében,
uram? Brankovics az apósod... Biztosan megtalálod a módját, hogy
megakadályozd az oláh kutya kivégzését. Mentsd meg te! Hozd haza
te! A nép ünnepelni fog! Kényszerítsd Hunyadit rá, hogy cserébe
tegyen engedményeket. Vonjon be a hatalom belső köreibe. Az ő
hatalma belső köreibe. A gyermek király, a véred, uram... előbb



utóbb eléri a felnőttkor küszöbét. De addig sok minden történhet. A jó
sakkjátékos megfelelő stratégiával támad, mindig kell egy tartalék
terv. A hatalom legfelsőbb köreiben viszont csak az erős játékosok
maradnak talpon. Hunyadi a veresége dacára erős marad, az ő
dicsfénye téged is melengetni fog... Játékban maradsz, és egy új
legenda előbb-utóbb elhomályosíthatja Hunyadi legendáját. Játékban
maradsz, megerősödve...
Cillei felvette a tábláról a fehér királyt.
– Kockázatos a javaslatod, ugye, tudod?
– Tisztában vagyok vele. De csak azok győzhetnek, akik
kockáztatnak. Hunyadi mindenét kockáztatta, és veszített. Most néked
kell kockáztatni, uram!
A veres gróf ujjai összezárultak a fehér király körül.
– Meggondolom mindazt, amit mondtál, Osvát...
– Tudom, hogy bölcsen fogsz dönteni, uram!
Mézesmázos mosollyal hátrálni kezdett az ajtó felé, s Cillei
tűnődve követte tekintetével.
– Osvát!
– Igen, uram?
– Írd meg Titusznak... hogy készüljön... Az a két Hunyadi fiú...
Legyen mindig a közelükben. Merthogy igazad van... Mindig kell egy
másik terv. És a másik tervhez legyen egy harmadik... Ha kell, ha
bármikor eljő az ideje... Az a két fiú... Tűnjön el a föld színéről
egyetlen csettintésemre...
Osvát kitartóan mosolygott.
– Ahogy az elején említettem, uram... Tituszunk készen áll.
Magára hagyta Cilleit, aki hosszan bámulta a sakktáblát.
Új játék kezdődik...
Vagy a régi folytatódik?
Felnevetett.
Ideje, hogy Cillei Ulrik, a haza hősének megmentője
összekészüljön a hosszú utazáshoz. Nem egyedül utazik; Brankovics
ugyanis soha nem hallgatna rá... Ha magával visz valakit, aki



meglágyítja majd az ostoba vénember szívét...
Cillei letette a fehér királyt a tábla mellé, és egy aprócska
mozdulattal elpöckölte.
A bábu lebucskázott az asztalról és elgurult valahová.
Egy sötét sarokba.
Cillei úgy vélte, ott lesz jó helyen...



Kilencedik fejezet
SZENDRŐ ÉS SZEGED
1.
SZENDRŐ VÁRA, SZERBIA, TÖRÖK BIRODALOM,
A. D. 1448. KARÁCSONY HAVÁNAK47 2. NAPJA, REGGEL
– Ébredj, uram! Kérlek, ébredj!
Az agg despota megrendülten ült fel fekhelyén. Csak az imént
ébresztették szolgái, ami az ő korában nem ment épp könnyen: a
hetvenegy esztendős, kövérre hízott, vizenyős tekintetű nagyúr hosszú
percekig bámult maga elé, amikor Zdenko Simonič, kedvenc apródja
hosszas rázogatás után nagy nehezen életet vert belé. Előző este
érkezett haza Vég-Szendrő várába hosszú, kimerítő út után; joggal
hihette azt, most végre délig aludhat. Ám ehelyett kora reggel itt
zargatták.
– Hol vagyok? – bágyadtan bámult maga elé. Dús, ősz szakállában
az álom nyálcsíkja csillogott. Csodálatos módon fogai egészen épek
maradtak, noha tekintete sokszor zavarossá bolydult, néha rémisztően
vad fényben égett, amikor ok nélkül háborgatták. Görnyedten ült,
irdatlan pocakja hordóként gömbölyödött, inas karjai ernyedten
csüngtek teste mellett.
– Smederovóban vagy, nagyuram! – nyugtatta Simonič. – A
váradban... Hol máshol lennél?
Brankovics nagyot sóhajtott.
– Adj bort!
Az apród megrázta a nagyúr vállát.
– Látogatód érkezett, uram!



– Mi? Miféle látogatóm?
Ébredéskor rendszerint bosszús volt és kiállhatatlan, ilyenkor
kerülni kellett véle a vitát, ám Simoničnak nem sok választása maradt
most. Válla felett hátrasandított az ajtóban várakozó asszonyra, s
szíve egyből hevesebben kezdett dobogni – az érkező tündöklően szép
volt, s olyan illatfelhő áradt karcsú testéről, ami megbizsergette a fiú
érzékeit.
– Nagyuram. A lányod jött el hozzád!
Gyorgye Brankovics hosszan, értetlenül nézte az apródot, mintha
nem tudná értelmezni a mondatot, amit az imént hallott. A lánya? A
lánya. Voltak lányai... Réges-régen. Már nincsenek. Ez talán egy
zabigyerek lesz. Megint valamelyik zétai vagy humi parasztasszony
állt elő azzal, hogy gyereket csinált neki réges-rég... Mind ezzel
próbálkoznak... Na és akkor mi van, ha gyereket csinált nekik? Szerte
Szerbiában, Boszniában, Magyarországon, Dalmáciában, Raguzában
és Törökországban születhetett két-háromszáz törvénytelen kölke. Ki
tudja mindet észben tartani?
– Zavard el! – mordult a fiúra, aztán a közelben várakozó másik
három apródra pillantott. – Ezért ébresztettetek fel? Ha volna
csöppnyi eszetek...
– Nagyuram! – mosolygott rendületlenül, előtte térdepelve
Simonič. – A lányod jött el hozzád! A szultán hitvese. Mara hatun.
Mara lányod...
Az öregember vizenyős tekintete gyanakvással és értetlenséggel
telt meg, s Mara nevének említésére egy kövér könnycsepp is
felduzzadt a véreres szemek aljába – ki nem csurrant, Brankovics
despota rég elfelejtette, milyen az: sírni.
– A lányom...
– Édesapám! – Mara Brankovics közelebb lépett. Előkelő török
öltözéket viselt, bár Szendrőbe érkezvén a környékbeli
parasztasszonyok jellegzetes veres szőttes köpenyét terítette magára,
hogy valamelyest csillapítsa megjelenése idegen hatását. Hiába volt
azonban az igyekezet: a selymek, az ezüst- és aranyláncok, a



karkötők, a függők, a hajviselete, mesés illata, s egész megjelenése
csalhatatlanul török hatást keltettek.
A despota felhorkant a lány hangjára, s lassan, hatalmas testét
lomhán mozdítva feléje fordult.
Nem hitt a szemének.
– Te... Te vagy az, csakugyan? Drága leányom. Drága
kisleányom...
Súlyát meghazudtolva felemelkedett az ágyról és döngő léptekkel
megindult Mara felé. A lány nem várta be, valósággal a karjaiba
szökkent.
– Édesapám... Édesapám!
Zdenko Simonič és a többi apród lesütötték a szemüket. Egyikük,
a legfiatalabb apród, Nado Stefanovič szégyentelenül a szemét
törölgette; nem rótták meg érte, hisz most halt meg az édesapja
néhány hete, mikor a magyarok keresztülzúdultak Szerbián, hogy
aztán találkozzanak végzetükkel Kosovo Poljénél. A hírek szerint
maga Hunyadi üttette le a fejét Lozovik mellett, nem csoda, ha
elérzékenyül apa és leánya találkozását látva.
Brankovics forrón megölelte leányát, és úgy szorította magához,
mintha soha többé nem akarná elengedni. Ekkor vette észre az
ajtóban a lesütött szemmel várakozó lefátyolozott török asszonyokat.
Öregek voltak, görbedt hátúak, s szemüket le sem vették róluk.
– A kísérőim – mosolygott Mara. – Az én uram csak úgy engedett
el atyám házába, hogy velem jöttek ők is.
– Bánja kánya! – nevetett az öreg, s eltartotta magától a lányt,
hogy alaposan szemügyre vehesse. A látvány igéző volt, káprázatos.
Brankovicsot önkéntelenül saját édesanyjára, Mara Lazarevicsre
emlékeztette; az ő arcvonásait most oly tisztán látta maga előtt, mint
még soha. – Hogy kerülsz ide, gyönyörű kincsem?
Mara mosolygott, ahogy a török udvarban rendre mosolygott;
megszokta, hogy akkor is ezt kell tennie, ha semmi kedve hozzá. Szíve
hevesen verdesett, s a mosoly csak azt leplezte, amit valójában
gondolt:



Istenem... Hogy megöregedett az én apám.
– Mikor érkeztél, galambom?
– Egy hete. Vrih várnagy biztatott, hogy hamarosan megérkezel te
is...
Brankovics elkomorult.
– Odahaza voltam. Kosovo Poljén...48 A csatából menekülő
magyarokat üldöztem.
Mara mosolyogva bólintott, aztán az apródok felé pillantott.
– Küldd el őket, apám. Beszélnünk kell!
Gyorgye csak egy pillanatig habozott, aztán türelmetlenül intett;
Zdenko Simonič, Nado Stefanovič meg a többiek sietősen kihátráltak
a szobából; ezt a módit a törököktől tanulták el.
– Te is küldd el ezeket a csoroszlyákat! – mordult az elfátyolozott
arcú török némberekre a despota. – Nem akarom, hogy itt
hallgatózzanak.
– Egy pillanatra sem hagyhatnak magamra – legyintett Mara. – Ne
aggódj, apám: egy szót sem értenek a nyelvünkön.
Gyorgye despota ebben egyáltalán nem volt biztos, mint ahogy
abban sem, hogy nem veszik-e körül éjjel-nappal a szultán kémei.
– Jöjj, leányom. Ülj le ide...
– Nem. Menjünk ki a várfalra. Ott akarok beszélni veled.
A vénember elvigyorodott.
– Mindig akaratos egy nőszemély voltál.
– Egy akaratos fejedelem lánya vagyok.
– És egy akaratos szultán felesége.
Mara mosolyogva karolt édesapjába, és az elfátyolozott arcú
matrónákkal a nyomukban kivezette őt Szendrő várának falára.
2.
A fogoly napokon át aludt, sebláz gyötörte még, noha Obilič mester, a
despota családjának orvosa mindennap lelkiismeretesen átkötötte



sebeit, és a legkörültekintőbben ápolta a lassan halványuló
zúzódásokat, vágásokat testén.
Magyarország kormányzója még egy szót sem szólt, mióta a húsz
szerb lándzsás meghozta egy szekéren. Láncon, akár egy fáradsággal
elejtett, mutogatni szánt nemes vadat.
Hunyadi úgy festett csakugyan, akár egy fáradsággal elejtett
nemes vad: torzonborz, összeragadt haja, dúsan őszülő szakálla,
veszedelmesen villogó tekintete láttán Szendrő népe visszahőkölt. A
szekér lassan nyikorgott végig a várkapuhoz vezető úton, s a látvány
inkább szánalmat keltett a szerbekben, semmint gyűlöletet.
Jól tudták pedig, ennek az embernek a parancsára borították
lángba a fél országot a végigcsörtető magyar csapatok. Mégis,
számukra Sibinjani Jánk, vagy ahogy egyre többen nevezték, Ugrin
Jankó, Magyar Jankó neve egyet jelentett a szabadság ígéretével.
Nem akadt szerb harcos szerte Szendrőben és környékén, akinek
szívét ne dobogtatták volna meg az évekkel ezelőtti hosszú hadjárat
emlékei. A hadjáraté, ami teljesen felszabadította a muszlim iga alatt
nyögő szerb nemzetet.
S ennek a dicsőséges hadjáratnak is ez a torzonborz, elvadult
külsejű férfi volt a vezetője, a lelke. S tudta Szerbhon apraja, nagyja,
hogy bizony akkor is Brankovics despota kétszínűségén múlott, hogy
a magyar had nem juthatott el Drinápolyba, hogy saját fészkében
semmisítse meg az iszlám fenevadat. S azt is tudták, hogy a várnai, s
most a Kosovo Polje-i hadjáratban ugyanúgy a rossz oldalon állt
fejedelmük – a törökök kiűzése egyre elérhetetlenebb álomképnek
tűnt immár. A magyarok azonban harcoltak, értük is harcoltak.
Hunyadi a rácsokat markolva, komoran bámulta a
környékbelieket, akik abbahagyták munkájukat a mezőn, amikor a
szekér elnyikorgott mellettük. A kormányzó nem kis meglepetésére
együttérzést olvasott ki azokból a tekintetekből, s több vénember,
szégyenpírtól rőt képű ifjú szemében látott könnyeket megcsillanni.
A húsz lándzsás megkönnyebbült, amikor a szendrői vár
csapóhídján beléptettek a várudvarra. A Morava völgyében nem egy



falun áthaladva érezték úgy, hogy a kaszákat, fejszéket szorongató
parasztok rájuk vetették volna magukat, ha foglyuk egyetlen szóval
erre kéri őket.
Vrih várnagy összeszűkült tekintettel fogadta őket a felvonóhíd
előtt.
– A kezünkben vagy végre, Ugrin Jankó! A despota boldog lesz,
hogy felnégyeltethet Smederovóban!
Hunyadi nem felelt, unottan keresztülnézett a várnagyon.
– Tömlöcbe vele!
Mégsem tömlöcbe lökték; a hajlott hátú, szakállas porkoláb egy
tágas, tiszta szobába vezettette, melynek ablakán rács sem volt, igaz,
alatta jó tízölnyi mélység tátongott.
– Itt lesz szállásod, Hunyadi úr.
Jankó nem felelt semmit, pedig sötét várpincére számított, ennek
a szobának az ablakából pedig a méltóságteljesen hömpölygő Dunára
látott; szemközt, kissé keletebbre a kevei sziget partjai zöldelltek, s
Keve várának szürke szikláit sütötte a téli nap.
Szemközt Magyarország hívogatta.
Napok teltek el, s Hunyadi nem szólt senkihez. A hajlott hátú,
szakállas porkoláb mindennap becsoszogott, kinyitotta kulcsra zárt
ajtaját, és ételt, italt hozott néki. Egyszerű, ízletes étkeket és
gyöngyöző kamonci bort. Rajta kívül csak Obilič mester, a kirurgus
látogatta rendszeresen; utóbbi eltávolította nyakszirtjéből a török
nyílvesszőt, kimosta sebeit, gyógyfüveket hozott, és türelmesen
gyógyítgatta számos sérülését.
Hunyadi nem szólt hozzá sem, pedig a kirurgus újra és újra a
csatáról kérdezgette. S mert választ nem kapott, hát ő beszélt. Beszélt
a sok sebesültről, akiket az átvonuló magyarok hagytak hátra, s
beszélt a holtakról; négy napig temettek, miután a Kevénél átkelt
keresztény sereg Brankovics árulása miatt feldúlta annak útba eső
birtokait.
Hunyadi nem felelt erre sem.



3.
A nap hófelhők mögé bujdokolt, hiába süvített a jeges szél a Duna
fölött, elő sem bukkant délig. Szendrő várának mind a huszonegy
tornyán a despota vörös oroszlános és a Szerb Fejedelemség kétfejű
sasos címere csattogott.
Mara hatun az apjába karolt és arcát a szélbe tartva figyelte régi
hazája és családja zászlainak lobogását. A várfal magasában sétáltak,
a fenséges Duna mentén, s hosszú percekig nem szólaltak meg. A
fekete fátylas matrónák illő távolságban baktattak utánuk.
Az öreg despota kissé tán megilletődve tartotta a lépést lányával, s
csak mikor a hosszú, egyenes falszakasz végére értek, s erőst unta a
hallgatást, tette fel a kérdést, ami azóta foglalkoztatta, hogy
megpillantotta Marát.
– Miért jöttél ide, galambom?
A lány meghökkent.
– Hogyhogy miért? Látni akartalak. És látni akartam anyámat, a
testvéreimet...
Brankovics csizmás lábát nézegette.
– Megvénültünk... Nincsen rajtunk semmi látnivaló. Szóval, ki
vele, harmatos virágom, miért jöttél?
– Nem kellett volna jönnöm tán?
– Azt nem mondtam. Jó, hogy itt vagy Marám, gyöngyöm,
kedvesem... Őszintén szólva nem hittem volna, hogy látlak még az
életben... De miért most? Miért éppen most, ebben a vérzivataros
időben?
Mara vállat vont, elgondolkodva bámulta a Duna túlsó partját,
ahol a messzeségben magyar lovasok vágtattak Keve vára felé.
– Talán azért, mert... ez a háború. Ez az átkozott háború mindent
feldúl immár az életünkben. A szultán...
– A szultán nem olyan vén, mint én, mégis, néha úgy tűnik,
meglágyult a szíve és meglágyult az agya is.
– A szultán jó ember.



– Hát hogyne... Megvakíttatta és kiheréltette a fivéreidet.
Rabszolgasorba taszította a népedet. Lépten-nyomon megaláz engem.
„Jobb ember” nem is lehetne.
– Eredetileg azért jöttem, apám – fordult hirtelen Brankovics felé a
szultán első ágyasa –, hogy lássalak. De most tudom, a sors akarta,
hogy éppen most jöjjek. Könyörgök hát neked: kérlek, engedd
szabadon Hunyadit!
A vénember ajka megremegett az indulattól.
– Mit képzelsz?
– Apám...
– Miből gondolod egyáltalán, hogy itt van? Lehet, hogy nincs is
itt! Lehet, hogy meghalt! Elesett Kosovónál!
– Tudom, hogy itt van! Egy hete megérkeztem ide, s téged
vártalak egyre. Két napja húsz lándzsás hozott egy foglyot a Morava
völgyén át. Láttam. Ő az...
– Nem tudsz te semmit!
– Itt van. Itt, valahol a várban. Nem engednek a közelébe, mert
megtiltottad nekik. De tudom, hogy itt van.
– Jobb, ha nem gondolsz rá... Hunyadi János meg fog halni!
Bűnhődnie kell!
– Könyörgöm, engedd őt szabadon!
– Soha!
– A kedvemért, apám!
– A kedvedért? Megvesztél? Miért könyörögsz az életéért? Hát ki ő
neked? Egy senki!
– Nékem ő nem senki. Életem első szerelme. Ő vette el a
szüzességemet, apám!
Gyorgye Brankovics szeme elkerekedett a döbbent dühtől.
Mindenre számított, csak erre nem.
– Mit beszélsz?
– Még Belgrádban történt. Én kértem, hogy tegyük meg, amikor
megtudtam, hogy a szultánhoz kényszerítesz első asszonyul. Azt
akartam, hogy az az ember öleljen, az a férfi tegyen asszonnyá, akit



az én szívem választott, s nem te.
– Elhallgass!
– Engedelmeskedtem neked, mert a hazámat így menthettem meg.
Panaszkodtam talán egy szóval is?
– Miért panaszkodtál volna? A föld leggazdagabb uralkodójához
adtalak asszonyul. Mi okod lett volna ugyan panaszkodni?
Mara arcán keserű kifejezés suhant át.
– Sejtelmed sincs, min mentem keresztül, apám... Bár nem is kell,
hogy tudj róla. Csak teljesítsd a kérésemet. Engedd szabadon
Hunyadit...
Gyorgye Brankovicsot elöntötte a hirtelen fellobbanó düh, arca
haragvó pírban égett, homlokán és bikavastagságú nyakán kidagadtak
az erek.
– Hunyadi a legnagyobb ellenségem ezen a világon! – kiáltotta,
hogy beleremegtek a falak. – Elrabolta birtokaimat, feldúlta
földjeimet, halomra ölte az embereimet! A szerbjeinket ölte, Mara! A
népünket! Mindez maradjon megbosszulatlanul?
– Én szeretlek, apám. Tisztellek szívemből. Olyan embernek
neveltél, aki akkor is kimondja az igazságot, ha ezzel fájdalmat okoz.
Emlékszel, mire tanítottál? „Mindig maradj az, aki vagy: Mara
Brankovics, Szerbia és Albánia despotájának, a Tengermelléki Zéta és
a Dunamente urának leánya. Maradj büszke és erős lélek! Maradj
szerb, s maradj ortodox keresztény, maradj hű mindahhoz, amivé
apád és anyád nevelt! Maradj hű örökké!”
Atyja fújtatva, bosszúsan legyintett.
– Mire mentem azzal, hogy erre neveltelek? Hisz muszlim lettél!
Török lettél!
– Te adtál a szultán háremébe, apám. Odalöktél Murádnak, hogy
ezen az áron megmentsd szerb hazánkat.
– Most is megtenném, ha ez lenne az ára!
– Ahogy én is. Bármit higgy felőlem, a lelkem mélyén mindig
megmaradtam igaz kereszténynek és ízig-vérig szerbnek.
Brankovics nem tudott most a lánya szemébe nézni.



– Ha szerb vagy, nem kívánhatod tőlem, hogy engedjem szabadon
ezt az átkozott gazembert...
– Miért ne engednéd? Hisz nem ő az ellenséged! A fiaidat Hunyadi
vakíttatta meg tán? Nem. A szultán tette. A fiaidat Hunyadi heréltette
ki? Nem... A szultán tette. Ezt a várat Hunyadi foglalta el tőled véres
ostrommal? Nem... A szultán tette.
– De igenis, Hunyadi rabolt ki! Ő tett földönfutóvá, ő forgatott ki
vagyonomból! Minden magyarországi birtokaimat, miket még
Zsigmond király adott nékem: ő vette el!
– Hogy földönfutó lennél? – nevetett Mara. – Európa egyik
leggazdagabb uralkodója vagy! A Novo Brdó-i arany- és ezüstbányák
évente ötvenezer aranydukátot jövedelmeznek, atyám! Ne nézz
bolondnak, pontosan tudom! Ehhez képest mit jelentenek a magyar
birtokaid? Garasokat talán...
– Nem úgy van az! Novo Brdo bevétele rég a szultáné!
– Akkor mégis ki tesz földönfutóvá?
A despota dühödten legyintett, mintha el akarná hessegetni az
érveket.
– Hunyadi végigdúlta országomat!
– Mert elárultad!
– Ezt te mondod? Hisz mindent a szultán érdekében tettem! Nem
róhatod fel ezt... éppen te! A szultán ágyasa!
– Én nem csak ágyasa vagyok Murádnak, első felesége, s legfőbb
bizalmasa is. Pontosan tudom, hogy háromszor árultad el és tagadtad
meg Hunyadit, mint hajdan Péter apostol Krisztus urunkat. Először a
hosszú téli hadjáratban, aztán a várnai hadjáratban, s most. Pedig a
török iga alól csak ő mentheti fel szegény népünket.
Brankovics gyanakodva bámulta leánya arcát, aztán hordónyi
hasához húzta és megölelte. A háttérben mögöttük lépkedő török
matrónák idegesen sutyorogtak egymás között.
– Drága gyöngyvirágom... Harmatos rózsám... Mindig azt tettem,
amit Szerbia érdekei megköveteltek. Amikor törököt kellett hogy
öljek Szerbiáért, akkor törököt öltem. Ha magyart kellett hogy öljek,



akkor magyart öltem.
– Azonban te nemcsak Szerbia despotája vagy, atyám, hanem
Magyarország zászlósura is... Keresztény nagyúr! Királyod
nagykorúságáig Hunyadi kormányzónak tartozol engedelmességgel!
– A szultán ágyasa mondja ezt nekem? Első felsége? Legfőbb
bizalmasa? Hogy legyek hű a szultán legnagyobb ellenségéhez?
– Én mondom, igen. Mara Brankovics, aki nem csak a szultán
ágyasa vagyok, első asszonya, legfőbb bizalmasa, hanem vagyok
Szerbia és Albánia despotájának, a Tengermelléki Zéta és a
Dunamente urának leánya. Aki vagyok büszke szerb és elárvult
keresztény... Én mondom.
– Murád szíjat hasítana a hátadból, ha ezt hallaná.
– A lányodat csak nem árulod el, apám.
A despota dühödten elfordította arcát; a Duna szemközti partját
bámulta fújtatva. Keve váránál magyar lovasok gyakorlatoztak a
parton; szemmel láthatóan az egész környéket mozgósították.
– Tudnak a kosovói vereségről – jegyezte meg Mara. – És biztosra
veszem, hogy a kémeik jelentették nekik, hogy Hunyadi él. S nem
csak, hogy él, itt van, ebben a várban, ezek közt a falak közt. Ebben a
pillanatban Magyarország zászlósurai minden erejükkel ide tartanak,
a határra. Van sejtelmed róla, apám, mi lesz, ha megölöd Hunyadit?
Brankovics üveges tekintettel meredt a messzeségbe.
– Megmondom, akkor mi lesz – folytatta Mara. – Magyarország
zászlósurai átkelnek akkor a Dunán, és először ezt a várat rombolják
földig. Kardélre hánynak minden szerbet, aki az útjukba kerül. Ne
feledd, mi történt Vlad Dracullal, aki Várna után elfogta Hunyadit.
Ugye, tudod, mit tettek vele bosszúból a magyarok?
Brankovics tudta. Élve temették el a fiával együtt. De előtte
lenyúzták az arcbőrét, s ki tudja, milyen istentelen kínzásoknak
vetették alá.
– Ha szabadon engedem Hunyadit, akkor meg a drágalátos urad s
parancsolód, a szultán teszi ugyanezt: földig romboltatja ezt a várat,
kardélre hányat minden szerbet, aki az útjába kerül.



Mara megérintette atyja karját.
– Talán ezért akarta a Mindenható Úristen, hogy én legyek a
szultán ágyasa, első asszonya és legfőbb bizalmasa. Hogy ezt
megakadályozzam...
– Ezt nem tudod megakadályozni, kincsem, gyöngyvirágom... Ezt
nem... Lássad, a pokol tüzében fogok megégni, mert vagy a magyar
sanyargat, vagy a török... Hogy maradhatnék állhatatos két ilyen
pöröly közt? Hogy maradhatnék hű? Mihez? Kihez? Csak Szerbiához
lehetek hű. Csak ahhoz, amit népünk érdekei diktálnak. De Istenemre,
mielőtt minden bűnömért megperzselnek a gyehenna lángjai,
kegyetlen bosszút állok a sérelmekért, amiket Hunyadi okozott
nékem!
Mara lehunyta szemét, hagyta, hogy a szél meglobogtassa köpenye
szárnyait.
– Engedd őt szabadon!
Brankovics már nem haragudott. Leánya makacsságában saját,
mások számára valószínűleg elviselhetetlen nyakasságát, és asszonya,
Eirene49 vasakaratát vélte felfedezni.
– Mindig a kisebb rosszat kell választani – mondta aztán halkan,
megtörten, s leánya kezét saját kérges kezébe vette. – A magyaroktól,
lássad, nem félek. A magyar urak gyűlölik Hunyadit, s ha hőzöngenek
is majd a halála miatt, a széthúzás mindig erősebb lesz köztük.
Különben is, ha forrófejűsködnének valamelyest, Cillei majd megvéd
minket. Ő is Magyarország zászlósura... A vejem, akárcsak a
szultán... Lássad, Mara, én a férjedtől jobban tartok... A saját
szememmel láttam, hogy zúzta szét Hunyadi seregét. Kincsem,
gyöngyvirágom. Te törökké lettél. S ez jól van így. A magyarok
hatalma leáldozóban van. A törököké most ébredezik igazán...
Mindent be fognak kebelezni, meglásd! Egyik országot a másik után;
Konstantinápoly napjai megszámláltattak, Isten városa lesz a
következő zsákmányuk! Johannész császár halott, s Konstantin, az
öccse bátor ember ugyan, de... nincsen esélye. A szent város felett
végleg bealkonyult. Ha nem Murád, akkor majd az a kis szörnyeteg



Mohamed veszi be Konstantinápolyt. A következő akadály
Magyarország lesz az iszlám hadak útjában. Ezért kell Hunyadinak
meghalnia... Amíg ő él, a törökök egy pillanatra sem lehetnek
biztosak benne, hogy a magyarok nem egyesítik mégis erőiket...
Kevesen vannak, de akárcsak mi, szerbek, ha összefognak, szinte
lehetetlen őket legyőzni. Ezért kell Hunyadinak meghalnia. Itt már
nem határvillongásokról van szó, Mara! A világ belső erői mozgásba
lendültek. Minden megváltozik hamarosan. Az iszlám felemelkedik, a
kereszt aláhanyatlik. A kis népek, mint mi vagy a magyarok, bukásra
ítéltettek, és el kell dönteniük, hogy a hősi halált választják-e vagy a
behódolást. Az élet parancsa mindennél erősebb. De amíg egy olyan
ember állhat a hősök élére, mint Hunyadi, addig bármikor
bekövetkezhet a csoda, és a kevesek győzedelmeskedhetnek a sokak
felett. Amíg egy olyan ember állhat a hősök élére, mint Hunyadi, a
történelem menete bármikor megfordulhat. Ezért kell Hunyadinak
meghalnia.
Mara Brankovics megremegett; talán a széltől, talán szíve jeges
lüktetésétől.
– Engedd őt szabadon, kérlek!
– Hát ennyire szereted?
Erre a kérdésre a szultán ágyasa, első asszonya és legfőbb
bizalmasa éppúgy nem tudott felelni, mint Szerbia és Albánia
despotájának, a Tengermelléki Zéta és a Dunamente urának leánya.
– Én Murádot szeretem. A férjemet, uramat és parancsolómat. Ő jó
ember. Ám a szívem egy része mindig Magyar Jankónál marad. Van,
amit az idő nem mulaszt el, amit soha nem tud örökre elhalványítani.
Van, ami mindig ott rejtezik, amíg a szív dobog. Ezt te nem értheted,
apám. Te férfi vagy...
Gyorgye Brankovics megrendülten állott Szendrő falának
magasán, s ősz, gyérülő hajába belecibált a decemberi szél. A szív, az
az átkozott, bolond szív... Hogy éppen ő ne értené, milyen átkozott, s
milyen bolond az? A férfiszív kérgesebb a nőinél, az alja nem puha
föveny, hanem szikla és durva kő. De attól még érző, lüktető szív.



Éppen ő ne értené? Száz és száz asszonnyal hált élete hetvenakárhány
esztendejében, de az az első, az a rég halott, tündöklő szerelem ott
lángol kérges szíve legmélyén.
Ő ne értené?
– Nem engedhetem szabadon. Egyet tehetek... Nem én ölöm
meg... Istenemre, megtenném, boldogan, a saját kezemmel végezném
ki azt a magyar kutyát. De a kedvedért nem teszem.
Mara arcán halovány reménykedés pírja ébredezett.
– Köszönöm, atyám!
– Ne köszönd! Megmenteni ugyanis én nem tudom. Átadom a
férjednek. Döntsön felőle Murád.
Mara egyszeriben elsápadt, az ébredő pír elhalt orcáján.
– És ha halálra szánja majd?
– Ezen nem segíthetek. Hunyadi kihívta maga ellen a sorsot...
Megszegte a szegedi egyezményt, amit a szultánnal kötött. Áruló,
akárcsak én. Mind árulók vagyunk, mind elbuktuk a harcunkat. Jó is
lesz így, leányom. Ölje meg a szultán, végtére is az ő útjában áll; én
csak gyűlölöm, izzó, pusztító szenvedéllyel gyűlölöm. Ölje meg
Murád! Irtsa ki ő a föld színéről Hunyadit, takarítsa el ő a történelem
útjából, legyen ő a magyarok végzetének beteljesítője. S mi, szerbek,
majd csöndesen nézzük, miként ítél Hunyadi s magyarjai fölött a
történelem...
Mara elhúzta kezét apja kezéből.
– Amikor engedélyt kértem Murádtól, hogy meglátogassalak, nem
sejtettem, hogy így alakul majd. Te mindig arra tanítottál, hogy soha
ne törődjek bele a megváltoztathatatlanba. Arra tanítottál, hogy
harcoljak...
– Csak egy asszony vagy – felelte szomorúan Brankovics. – Ebben
a világban a férfiak is gyengék már. Lássad, én, a despota, országom
fejedelme is tehetetlen vagyok. Bele kell törődnünk a
megváltoztathatatlanba...
Mara hatun elmosolyodott, s gyengéden, szíve minden szeretetével
megölelte ezt a kövér, megfáradt öregembert; de lelki szemei előtt a



délceg, villogó tekintetű daliát látta, aki atyja egykor volt.
– Én annak a Gyorgye Brankovicsnak hiszek, aki egykor a világgal
is szembeszállott volna hitéért.
– Az a Gyorgye Brankovics halott. Csak én maradtam itt, s én azt
mondom néked, lányom, ennek a világnak semmi szüksége hősökre...
Mara Brankovics kihúzta magát és azt válaszolta, amit a tündöklő
szerelem hajnalán egy villogó tekintetű, hollófekete hajú magyar
fiútól hallott, akinek azóta ugyan deres már üstöke, ráncai számosak,
s aki még mindig szembeszáll a világgal hitéért:
– Tévedsz. A világon élni csak hősként érdemes, apám...
4.
DÉLVIDÉK, MAGYAR KIRÁLYSÁG,
A. D. 1448. SZENT ANDRÁS HAVÁNAK VÉGE
A magyar kémek csakugyan rögvest hírét vitték a Duna túlpartjára,
hogy Hunyadi János fogságban senyved. Felbolydult erre Keve vára,
mint a méhkas; a rigómezei vereség óta ez volt az első jó hír, amit
kaptak.
Jó hír, bizony, hiszen, ha fogoly is, de Hunyadi él!
Hunyadi él!
Él, csak épp fogoly...
Gereben István várnagy, Hunyadi hű embere azonnal futárokat
menesztett szerteszét az országba: mindenki jöjjék, s hozzon annyi
fegyverest, amennyit tud. Magyarország kormányzóját galád módon
fogságba vetette Brankovics despota! Igyekezzék minden fő- és
közrendű nemes, minden báró, minden ispán, minden kapitány, hozza
valamennyi emberét, mert ha kell, fegyverrel szabadítják ki az ország
első emberét!
Hunyad várába minden harmadnap menesztett futárt Gereben
várnagy. A nagyasszony ugyanis tudni óhajtott minden hírt, minden
híresztelést, ami férjével összefüggésben állott. Súlyosak-e a sebei? Ki



ápolja a fogságában? Kap-e elegendő étket, jól bánnak-e vele a rácok?
S csoda-e, hogy éppen Erdélyből indult a legelső hadoszlop Szeged
irányába, ahol a kormányzó kiszabadítására gyülekező haderők
táborát és a rendkívüli országgyűlést meghirdették? Vingárti Geréb
János úr vezette a hadat, Hunyadi László és Monoszlai Csupor György
voltak a helyettesei. A Hunyadi, Szilágyi, a Dengelegi Pongrácz, a
Geréb, a Csolnokosi és a Kendeffy famíliák valamennyi még úgy
ahogy mozgósítható fegyveresét összegyűjtötték, s élükre a vezér
mellett Szilágyi Erzsébet nagyasszony és Vitéz János kancellár
állottak.
Nándorfehérvárról ugyancsak megindult egy ezerfős lovas csapat
Keve vára felé, ezt Székely Tamás úrfi vezette, Hunyadi
zászlóhordozója, ki még nem tudta, hogy atyja ott maradt holtan
Rigómező véráztatta mezején.
Mire a nándorfehérvári haderő elérte Kevét, s az erdélyi csapatok
Temesvárt, délről híre jött, hogy Újlaki Miklós báró, ki még viselte az
erdélyi vajdai címet is, ötezer zsoldossal megindult Titelrév felé, hogy
szükség esetén ő is csatlakozhasson a kiszabadító hadhoz. Ezen
Szilágyi Erzsébet elcsodálkozott, hisz tudomása szerint Újlakinál
boldogabb ember nem lett volna szerte az országban, ha Hunyadi
elpusztul, s lám, most mégis önként hadba száll, hogy szabadnak
tudhassa ellenlábasát.
Történt valami ugyanis, amire nem csak a nagyasszony, de más
sem számított.
A magyar urak, kik ármánykodásban, széthúzásban verhetetlenek
voltak, a szívük legmélyén megmaradtak szilaj magyarnak; s a
rigómezei vereség híre és a sereg pusztulásának keserűsége az ő
lelküket is felháborgatta. A mód, ahogy pedig Brankovics
Magyarország kormányzójával bánt, vérig sértette kényes önérzetüket
– még akkor is, ha néhanap erőst nehezteltek Hunyadi Jánosra.
Furcsa nép a magyar; míg győzelemre esélye van, nehezen fog
össze, de a vereségben, a megveretésben egyszeriben megszólal azok
lelkiismerete is, akik addig akadályoztak minden összefogást. Így



aztán Szilágyi Erzsébet és Vingárti Geréb János úr még nagyobb
meglepetéssel vették tudomásul, hogy maga Garai László úr, a nádor
is megindult birtokairól vagy háromezer pompás lovassal Szeged felé,
s előreküldte futárját Brankovicshoz azzal az üzenettel, hogy minden
szerb a halál fia lesz, ha Hunyadinak egyetlen haja szála meggörbül.
Csodálatos dolgok történtek azokban a napokban szegény bús
Magyarhonban. Az addig egymással hadakozó urak egyszeriben
elszégyellették magukat, sietősen összefogtak és megindították
hadaikat délnek. Perényi János tárnokmester úr megnyitotta a szűkös
kincstárat, s aranyat nem sajnálva fogadott fel zsoldosokat. Pálóczi
László országbíró úr, Rozgonyi János bán úr, Csornai Mihály bán,
Marczali János ajtónálló mester, Pálóczi Simon főlovászmester,
Czudar Simon pohárnok úr, Hédervári László püspök úr, Losoczi
Albert és Bebek István úr, s mind a világi és egyházi méltóságok, akik
nem méltóztattak csatlakozni Hunyadi János hadjáratához, kihúzták
magukat mindenféle indokokkal, most egyszeriben fegyverre keltek, s
rögvest megindultak csapataikkal Szeged felé.
Útközben egymás után küldték futárjaikat Brankovics Gyorgye
despota udvarába, Vég-Szendrő várába ugyanazon üzenettel:
„Ha Magyarország kormányzójának, Hunyadi János úrnak egy
haja szála meggörbül, minden szerb a halál fia, s Szerbia eltöröltetik a
föld színéről!”
Dübörögtek, vonultak a világi és egyházi hatalmasságok seregei
Szeged felé, s az elvonultukat bámuló jobbágyok szomorúan
mondogatták egymásnak:
– Bár ennyi vitézt adtak volna az urak Hunyadi urunknak a
hadjáratba! Nem lenne akkor török szultán, s nem lenne török a föld
színén!
De későn ébred a lelkiismeret.
S most űzte, hajtotta a vonakodó magyar urakat Szeged felé, hogy
megmentsék Hunyadi Jánost a biztosnak tűnő haláltól.



5.
SZENDRŐ VÁRA, SZERBIA, TÖRÖK BIRODALOM,
A. D. 1448. KARÁCSONY HAVÁNAK 10. NAPJA
Az agg porkoláb szelíden kopogott az ajtón. Hunyadi nem tudta
megszokni az előzékenységet, hisz miféle porkoláb kopog a rab
cellájának ajtaján? S miféle cella ez egyáltalán? Kényelmes, lakályos,
napfényes. S miféle rabkoszt ez? A várban tán Hunyadi kapja a
legízletesebb falatokat, a legfinomabb borokat. A vén szerb feltűnő
igyekezettel csinosítgatta az abroszos asztalt, mielőtt az ezüsttálcát a
nagyúr elébe helyezte volna – ej, miféle rabnak van abrosz az
asztalán, s ezüsttálca az abroszon?
– Hozzak tán mást, kormányzó uram? – kérdezte a porkoláb, látva,
hogy Hunyadi a reggelijéhez sem nyúlt egy ujjal sem. – Mit szeretnél
inkább? Csak egy szavadba kerül...
Jankó nagyot sóhajtott.
Éhes volt, gyomra a sültek látványától is lázongani kezdett, de
büszkesége nem vette rá, hogy hozzálássék igazán. Annyit engedett
csak az a fene nagy büszkesége, hogy immár szóba állott a
porkolábbal.
– Nincsen baj az étekkel, Mirko. Már az illata is mennyei.
A vénember elmosolyodott.
– No, hála Istennek! Akkor egyél, kormányzó uram! Legyengültél a
hosszú út alatt. Három napon át csatáztál a törökkel. Rád fér a finom
falat, Sveta, a szakácsnő külön a lelkemre kötötte, hogy mondjam
meg néked, úgy készítette, ahogy régente szeretted!
Hunyadi nem értette.
– Sveta?
– Az hát! Sveta Milenkovič. Belgrádban ő főzött Lazarevics
udvarában. Azt mondja, boldogult ifjúkorodban a szarvaspecsenye
volt a kedvenced, Magyar Jankó! Azt sütött néked most is. Hogy
erősödj!



A kormányzó úr elfordult az ablaktól, ahol eddig állott, s ahonnét
búsan bámulta a túlnani magyar partokat.
– Sveta néném? Nándorfejérvárról?
– Az bizony... De lehet, lódított, mikor azt állította, emlékezni
fogsz reá!
Hunyadi elmosolyodott.
– Nem lódított. Édes Sveta néném. Anyám helyett anyám volt,
mikor Nándor Albába kerültem kölökként. Hány éve annak! Ki tudná
megszámlálni... Nékem eleinte magyar módi szerint fűszerezett
mindent...
A vén szerb elégedetten figyelte, ahogy Hunyadi késsel beleszel a
szarvassült porhanyós húsába, aztán egy jókora falatot a szájába vesz.
– Mennyei... Istenem! Ülj le, Mirko! Egyél velem!
A porkoláb egyik lábáról a másikra állt.
– Nem tehetem, kormányzó úr.
– Azt mondtam, ülj le, és egyél velem!
Nem volt apelláta, Mirko óvatosan letelepedett a rab ágyának
szélére, és saját késével maga is szelt egy falatot a húsból.
– Odakinn többen várják, hogy beszélhessenek kormányzó
urammal – bökte ki aztán, s szeme sarkából Hunyadit fürkészte.
– Kicsoda?
– Néhány vitéz... Akad, aki még Belgrádból ismeri kegyelmedet. A
régi időkből, Lazarevics despota udvarából...
Hunyadi döbbenten nézett az öregre.
– Itt vannak? Odakinn?
– Legelébb Stipe Obranovics kérte, hogy bocsássam be kormányzó
uram színe elé.
– Stipe? A belgrádi sajkások hadnagya? – Hunyadi nem örvendett
így még semminek a gyászos emlékezetű csata óta. – Tudod-e, öreg,
hogy véle együtt harcoltam a nagy ostrom idején Thallóczi Jován
kapitányunk alatt?
A porkoláb szelt magának még egy falatnyi húst, aztán felpattant
és illendően megköszönte.



– Ő lesz az, uram... Beengedhetem?
– Már eddig is soká várakoztattad! – Azzal Hunyadi,
megfeledkezvén róla, hogy voltaképpen fogoly, kirohant a szobából, s
egyenest belebotlott az odakünn, a folyosón tébláboló hadnagyba.
– Stipe! Nem hiszek a szememnek!
Obranovics nevetve megölelte, s csak aztán mérte végig Jankót.
– Te sem fiatalodtál, uram! Az ördög vigye, erőst őszül az üstököd!
Hunyadi megveregette régi vitéze vállát.
– Stipe, be jó, hogy látlak! Ha tudom, hogy itt szolgálsz...
A sajkások hadnagya lesütötte szemét.
– Itt szolgálok, de nem sokáig, uram... – halkabbra fogta a
hangját, hogy a kissé hátrébb várakozó deli vitézek ne hallják.
Brankovics végleg eladta a lelkét a töröknek... Itt nemsoká megint
lófarkas zászlók lengenek, uram...
Hunyadi elkomorult. Eszébe jutott, hogy fogoly.
– Stipe, Stipe... Külön-külön kevesebb az esélyünk, hogy
megszabaduljunk a pogányoktól. Mondd csak, mikor harcol együtt
megint a magyar s a rác?
– Éppen ezért vagyok itt, Jankó! Szolgál Smederovóban vagy száz
vitéz a parancsnoklatom alatt, kikkel nem nyugszunk, míg ki nem
szabadítunk a börtönödből tégedet!
Hunyadi felvonta dús szemöldökét.
– Hogyan képzeled? Ne feledjed, Stipe, nemrég magam perzseltem
fel Brankovics fél országát! Miért segítené errefelé bárki a
szökésemet?
Obranovics hadnagy hátrakémlelt a válla felett a várakozó
vitézekre.
– Az ugyan nagy hiba volt, uram... De tudom jól, Brankovics
elárult tégedet. Ugyanakkor igaz: sok szerb esküdött bosszút ellened a
gyilkolásokért, gyújtogatásokért, fosztogatásokért. Magam is
megfojtottalak volna akkor, ha kezem közé kaphatlak. Ám... most...
Hunyadi kérdőn végigmérte egykori harcostársát.
– S most?



– Most feledni kell a régi sérelmeket! S cselekednünk kell! Ha
véled végezni talál Brankovics, vagy ami rosszabb, kiad a szultánnak,
Szerbia támasz nélkül marad. Mert te nékünk mindig támaszunk
voltál. Soha nem feledjük, hogy te szabadítottál meg minket az iszlám
járomtól! Ne hagyjuk, hogy egymás ellen fordítson minket a balsors!
– Mit tervezel?
– Ahogy mondtam, kiszabadítunk, uram!
Hunyadi önkéntelenül az ablak felé pillantott; a Duna túlsó
partján elérhető közelségben volt a magyar part: a szabadság.
– S aztán?
– Aztán új despotát emelünk vezérnek. Ha kell, tégedet! S akkor
meghirdetjük a végső harcot a muszlimok ellen! Magyar, szerb,
bosnyák, horvát, bolgár, görög, albán, székely, cseh, lengyel...
mindenki együtt harcolhat végre a szent kereszt alatt!
Hunyadinak tetszett ez a beszéd.
– Megbízhatóak az embereid?
– Mint magam.
– Nem fognak elárulni?
– Inkább meghalnak, uram!
Jankó az ajtóban ácsorgó porkolábra nézett.
– Ez a vénség is Brankovics embere. Ha ő tudja, mire készültök,
mindenki tudja...
Marko szárazon nevetett, s Obranovics vele nevetett.
– Ez ugyan nem árul el senkit! Tán nem emlékszel rá, Jankó, ott
volt velünk Belgrád ostromakor. Amikor a törökök aknáit
berobbantották... a perjel úr alabárdosai közt szolgált.
– Ez a vénség? – kerekedett el Hunyadi szeme.
– Fiatalabb, mint te vagy!
A porkoláb lehajtott fejjel állt ott; a kormányzó úr most
megilletődötten melléje lépett.
– Ejh, Marko. Eltitkoltad előttem, hogy...
– Nyolc esztendeje. Én mostam le arcodat, uram, mikor a földből
kiástunk... – mondta halkan a porkoláb. – A falakon harcoltam a



török ellen... Ott voltam...
Hunyadi a hátul várakozó ifjakra pillantott.
– És ők?
– A mi embereink! – felelte Obranovics. – Az a deli vitéz ott
Zdenko Malavik bosnyák lovag, Gyorgye Tomko Marnavics, a vojnicai
bosnyák sztaroszta háznépéből. Ő a te feltétlen híved, uram, tíz ifjút
küldött, hogy segítse megszabadításodat.
Hunyadi megértőn bólintott. Tisztában volt vele, hogy ezen az
őszön Brankovics despota háborúba keveredett a bosnyák királlyal,
Stefan Tomaseviccsel Srebrenica birtoklásáért. A várat ugyan a
szerbek elfoglalták, de a bosnyák csapatok mindvégig lekötötték
Brankovics erőinek jelentős részét a keleti határszélen.
– Elsőként küldj üzenetet a túlnani Keve várába! Tudasd az
enyéimmel, hogy készüljenek! Gyűjtsék a csapatokat, mert amint
lehetséges, támadunk! – sorolta parancsait Hunyadi. A sajkások
hadnagya mosolyogva nyugtatta meg:
– Unokaöcséd, Székely Tamás úton van Keve felé! Ahogy Újlaki
is... És úgy hallom, a többi magyar nagyúr is mind gyűjti erőit!
Hunyadi keserűen bólintott.
– Korábban kellett volna észhez térniük... Ej, de ezen kár
búsulni... Ti csak álljatok készen, barátaim! Mikor tudtok kijuttatni a
várból? Ma este?
– Ez egyedül azon múlik, hogy Brankovics őrsége milyen éber.
Obranovics közelebb intette az ifjú harcosokat. – Zdenko, Ivan,
Gyorgye, Milan, ti vigyáztok a kormányzó úr testi épségére! Marko
időben jelzi, ha a despota valami rosszban sántikálna... A vár hóhérja
a mi emberünk, viszont sokan sírig hűek Brankovicshoz... Szerbia
felperzselése miatt többen a fejedre pályáznak, Jankó, biztosan nem
tudhatjuk, ki a barát s ki az ellenség.
Hunyadi vállat vont.
– Mielőbb juttassatok ki innét! Csapatokat kell gyűjtenem, és
haladéktalanul folytatni a háborút a török ellen! Talán Szilágyinak is
sikerült áttörni a törökökön Szkander bég területeire...



– Sikerült neki! – derült fel a hadnagy képe. – Raguzán át sokan
hajón, többen lóháton térnek vissza. Még időbe telik, míg
Magyarországra érkeznek, de a jelentések szerint hétezer fölött van a
számuk, Jankó!
Hunyadi szívéről hatalmas kő gördült le – legalább a fiai közül
sokan hazatérhetnek épségben, egészségben.
Obranovics megölelte még egyszer, aztán elköszönt:
– Isten legyen velünk, Jankó!
– Isten legyen velünk, Stipe!
A sajkások hadnagya és a deli vitézek eltűntek a folyosó végében;
a nem is oly vén porkoláb egy darabig ott álldogált az ajtóban.
– Van valaki, aki szeretne szót váltani véled, uram!
Hunyadit egészen meghatotta, hogy ennyi barátja maradt a
szerbek közt; arra gondolt, mégiscsak bolond nép a szerb is, nem csak
a magyar – megedzette az élet, s fiai jól tudják, többet ér a
kilátástalan harc, mint a bizonyos szolgaság.
– Ki légyen az?
– Egy asszony – felelte Marko.
– Miféle asszony?
– A szultán felesége.
Beletellett néhány pillanatba, míg Hunyadi felfogta ennek a két
szónak a jelentőségét.
– Mara...
A porkoláb szomorúan bólintott, aztán kifelé hátrált a szobából.
– Ma este eljön hozzád. Nem tudhatja senki.
Hunyadi egyedül maradt; az ablakhoz lépett, tekintete a túlparti
fövenyre tévedt. A szendrői szigeten túl magyar lovasok vágtattak
nyugatnak. A messzeségben, Keve várának tornyán az Árpádok
hadizászlait tépte a viharos szél – de lehet, hogy a kormányzó úr ezt
már csak lelki szemeivel látta.
6.



SZEGED, MAGYAR KIRÁLYSÁG,
A. D. 1448. KARÁCSONY HAVÁNAK 10. NAPJA
Felbolydult Szeged városa, hisz sorra érkeztek a magyar urak az állig
felfegyverzett bandériumokkal, zsoldos csapatokkal. Egyik a másik
után robogott be a poros országúton, zord, haragvó tekintettel dúlva
fúlva.
Jöttek, hogy ha kell, véres háborúval kényszerítsék Szerbia
despotáját Hunyadi János kiadatására. Jöttek, hogy ha kell, tűzbe és
vérbe borítsák Szerbiát azért a megaláztatásért, aminek Brankovics
tette ki az ország első emberét.
Ki tudná megmagyarázni, milyen rejtelmei vannak az emberi
lelkületnek, hogyan változik a gyűlölet egyszeriben megértéssé és
segíteni akarássá, hogyan változik az átkos széthúzás lelkesült
összetartássá. Boldogabb népeket a diadal fogja szorosabban össze, a
magyart sokszor a vereség és a megaláztatás.
Garai László, az ország nádora, az ország tán legvagyonosabb ura,
ki eddig semmi szín alatt nem vett volna részt Hunyadi háborúiban,
most minden fegyveresét összeszedve sietett Szegedre, hogy a hadi
vállalkozás élére álljon. Ki máskor Hunyadit egy kanál vízben meg
tudta volna fojtani, most nemzeti önérzetében megsértve vagyona
java részét feláldozta volna a kormányzó úr kiszabadítása érdekében.
S jöttek sorra a többi urak; Újlaki Miklós ugyan Titelrévtől
jobbnak látta visszafordulni, de ötezer vértes lovasa rendben
megérkezett Szeged mellé, s letáborozott Dorozsmánál. Karácsony
havának 10. napjára megérkeztek Perényi tárnokmester, Pálóczi
országbíró, Rozgonyi bán, Csornai bán, Marczali ajtónálló úr, Czudar
pohárnok úr csapatai, Hédervári püspök úr, s Bebek István seregei.
Kisvártatva majd’ akkora had gyűlt a magyar alföldön, mint
amekkorát Hunyadi kormányzó magával vitt Rácországba.
Legelébb azonban az erdélyi hadak jöttek, Szilágyi Erzsébet
nagyasszony és Vitéz püspök-kancellár úr vezetésével, Vingárti Geréb
János úr és Hunyadi Lackó irányításával. Lászlón felül még egy



Hunyadi is jött velük, jelesül a kis Mátyás, aki megszegvén a szigorú
anyai parancsot utánuk szökött Hunyad várából. Napokon át bujkált
erdőkben, mezőkön hátasával, mikor Titusz utolérte; de mivel akkor
már jócskán Temesvár felé közeledtek, jobbnak látták csatlakozni a
nagyasszony seregéhez. Erzsébet csaknem szívszélhűdést kapott,
mikor meglátta a nyakig saras, ijedt tekintetű gyerkőcöt meg a fekete
ruhás szolgálót utánuk poroszkálni a temesvári úton. A kis Mátyás
egyszerre kapta a pofonokat és a csókokat – ilyet csak az anyai szív
tud diktálni.
Szó, ami szó, Szeged lassan megtelt fegyveresekkel – a dühödt
magyar urak két nap türelmi időt szabtak arra, hogy megfelelő választ
kapnak-e Gyorgye Brankovicstól követelésük teljesítésére, vagy sem.
Utóbbi esetre felkészülve minden fegyveresüket harckész állapotba
hozták: a szegedi fegyverkovácsok reggeltől estig kardokat, fejszéket
javítottak, lovakat patkoltak, az íjkészítők százával, ezrével gyártották
az új nyílvesszőket, íjakat.
Ezen a napon történt, hogy Gereben István, a kevei várnagy
jelentette a nagyasszonynak, hogy rendben megérkeztek a vár alatti
mezőkre s a kevei szigetre Szentgyörgyi Székely Tamás úr lovasai,
akiknek előretolt csapatai menetből átkeltek a Dunán, s megkezdték a
túlnani Vég-Szendrő környékének felderítését. Az első fegyveres
összecsapások aznap megtörténtek: Székely Tamás páncélosai játszi
könnyedséggel vertek szét egy száz-kétszáz fős szerb lovascsapatot a
Morava torkolatánál, Kulics vára mellett.
A fapalánkokkal megerősített őrtornyot másnap reggel magyar
csapatok szállták meg.
7.
SZENDRŐ VÁRA, SZERBIA, TÖRÖK BIRODALOM,
A. D. 1448. KARÁCSONY HAVÁNAK 10. NAPJA, NAPSZÁLLTA UTÁN
Egy szál gyertya lobogott az asztalon, Hunyadi sokáig bámult annak



vibráló, melengető fényébe. Testileg erősnek érezte már magát, s
lassan önbizalmát, derűjét is visszanyerte. Órákon át ült magában és a
hadjáraton gondolkodott – lehetett-e volna másképp, dönthetett-e
volna jobban, megfontoltabban? Volt-e egyáltalán esélyük a
győzelemre a törökkel szemben – volt-e egy pillanatig is?
Aztán eszébe ötlöttek barátai. Ki tudja, élnek-e, halnak-e. Sokan
kerülhettek fogságba, s közülük sokan soha nem látják viszont szép
Magyarországot. Aztán azt számolgatta, a Szilágyi vezette lovasság
vajh mikor lépheti át a Drávát. Azt nem tudta, mennyi ideig tart a
hajóút az adriai partok mentén, de a lóháton hazafelé tartó
embereinek hetekre, inkább hónapokra volt szüksége, hogy a roppant
távolságot megtegyék.
Ült a sötétben, a szoba ablaka a decemberi hideg dacára tárva
nyitva volt. Nem törődött vele, csak nézte a rebbenő gyertyafényt.
Gondolatai minduntalan visszatértek Ecsellőhöz és a
kisgyermekhez.
Mi történhetett velük?
Hol lehetnek?
A kun amazon nyilván a csecsemővel menekült tovább; képek
rémlettek fel emlékezete elhomályosuló mocsarából, ám képtelen volt
a képdarabkákat összeilleszteni, belevesztek a sötétségbe. Csak azt
tudta, hogy valami sajog a szívében, valami szörnyű balsejtelem.
Nem vette észre, mikor nyílt az ajtó.
Először az asszony illatát érezte meg. Elmosolyodott.
– Tavaszi harmat illata, bíborliliom illata...
– A szerelem illata...
Jankó felpattant és szembefordult a jövevénnyel. Mara Brankovics
ott állott előtte pompás török öltözékben, a szultán első asszonyának
kijáró selymekben, arany és ezüst ékszerekkel felékesítve, királynői
diadémmal homlokán. Valaha hollófekete hajzuhatagába ősz szálak
vegyültek – ezzel együtt is igézően szép volt érett pompában,
kiteljesedett nőiességében.
– Gyönyörű vagy! – egyebet nem mondhatott, bár keresgélte



magában az ideillő szavakat, mert katonanyelvezethez szokván nem
volt gyakorlott a hízelgésben. Vitéz tudta volna, mit kell mondani,
Lackó fia is tudta volna. Ő azonban sutának és szavaszegettnek érezte
magát.
Mara mosolygott, de nem azért, mert megszokta, hogy mindig
mosoly mögé rejtse gondolatait – most inkább nem mert gondolni
semmire. Szíve oly hevesen dobogott, majd szétrepesztette mellkasát,
vére vadul száguldott ereiben. Megszédült, mégis rendületlenül
mosolygott.
– Jankó! – ennyit tudott most kinyögni.
Ezerszer elképzelte ezt a pillanatot, s bár bizonyos volt benne,
hogy soha nem éli meg, most mégis itt állt előtte a férfi, aki leányból
asszonnyá tette azon a varázslatos napon...
Nem tudta, mire számított valójában, de az az ember, aki előtte
állt, délceg volt, erőteljes, és ősz haja, ráncoktól barázdált arca
ellenére, vagy talán éppen azért, hihetetlenül erőteljes és férfias. Csak
szemöldöke feketéllett, és tekintete villogott vadul éppúgy, mint rég.
– Örülök, hogy jó színben látlak.
Közelebb léptek egymáshoz, s egyszeriben megértették
mindketten, hogy fölöslegesek a szavak. A tekintetükben ott volt
minden, ami számított. Hogy hiába múlott el húsz esztendő. Mi az,
húsz esztendő. Semmi. És mégis minden. Valami ugyanaz maradt, s
mégis minden megváltozott.
Mara Brankovics találta fel magát előbb.
Anélkül, hogy Jankó hellyel kínálta volna, leült annak ágyára, s
közben arra gondolt, magában mosolyogva, hogy ha ezt látnák fekete
fátylas, zord tekintetű kísérői, bizonyosan elalélnának
felháborodásukban. De nem látták; először azóta, hogy Szófiában
elbúcsúzott a szultántól, sikerült egyes-egyedül lennie. Kiszökött
szobájából egy titkos rejtekajtón, s észrevétlenül felsurrant erre a
folyosóra, ahol a fogoly szobáját találta. Az öreg porkoláb odakünn
őrködött.
– Nincs sok időm, Jankó! – Még mindig a férfit falta szemével; az



apró jeleket kutatta rajta, szemének villanását, a rándulást ajka
szegletében, mellkasa zihálását. – Néhány perc csupán.
– Gondolsz néha rám?
– Nincs olyan nap, hogy ne gondolnék rád. S te énreám, Jankó?
Hunyadi elkomorodott. Igazság szerint nagyon ritkán jutott eszébe
első nagy szerelme. De hogyan lehet ezt megmondani egy nőnek?
– Meg kell innét szöknöm! – Hazudni végképp nem akart.
– Nem lehet. Atyám katonái jól őrizik Smederovo falait, nem
juthatsz ki élve, Magyar Jankó!
– Vannak segítőim.
– Az nem számít. Apám nem kockáztat, mert joggal retteg
Murádtól. Ha kicsúsznál a kezei közül, a szultán elpusztítaná ezt az
országot.
– Ha nem enged, akkor magyarjaim pusztítják el.
Mara Brankovics magában hálát adott a teremtő Istennek, amiért
ilyen könnyen elterelte figyelmét érzelmeiről a súlyos helyzet diktálta
éberség. Napok óta törte a fejét a megoldáson, s ma reggel – úgy
érezte – megtalálta.
– Jól figyelj rám, Jankó! Nincsen sok időnk... A szultán elindította
Szófiából a lovasait.
– Hová?
– Ide. Teérted.
– Tehát kiad néki az apád? Azt hittem, ő maga akar felnégyeltetni
– vigyorgott Hunyadi.
– Apám retteg a szultántól.
– Nincsen könnyű helyzetben, az igaz. A magyar urak ugyanis
gyűjtik a csapataikat, s ha Brankovics kiad a szultánnak, betörnek az
országba, és...
– Erre ne számíts! Murád ugyanis megvédelmezi Szerbiát. Most
verte meg csapataidat Kosovónál, nem esik nehezére szétszórni a
maradék magyar urak hadait sem, higgy nekem! Hálás apámnak,
amiért nem állt melléd és megpróbálta a menekülő magyarok útját
elvágni.



Hunyadi elgondolkodva figyelte a hatun arcát – néhány pillanatba
tellett csupán, és szerelme helyett máris egy született diplomatával
kellett tárgyalnia.
– Karnyújtásnyira a magyar határ. A Dunán órák alatt át lehet
hajózni egy nagyobb sereget. S ha ütközetre kerül a sor, bármi
megtörténhet. S akkor a harc ismét szerb földön lángolna fel. Ezt
akarja atyád?
– Jankó! Hogy atyám mit akar, lényegtelen. Úgysem az lesz, amit
igazán akar. Legszívesebben megölne téged. Kérlek, értsd meg, a
szultánt meg végképp nem érdekli, hol dúl a harc. Kosovóban, magyar
földön vagy szerb területen, neki édes mindegy! És érts meg még
valamit, ha nehéz is felfogni a kemény fejeddel! Nem tudod legyőzni
őt! Az Oszmán Birodalom roppant erős, és az utóbbi években Murád
fortélyos igyekezettel még erősebbé tette! A janicsárok immár
puskákkal harcolnak, a tüzérség felveszi a versenyt bármely nyugati
hatalom tüzérségével...
– Felül is múlja, sajnos – vetette közbe Hunyadi.
– Jankó! Én jól ismerem a törököket. A mostani seregük tízszer
erősebb annál, mint ami tönkreverte az európai népek hadait
Nikápolynál! Nemhogy te nem tudod legyőzni többé, senki emberfia!
Európa nem sejti, mi vár rá... Majd megtudják, efelől nincsen
kétségem!
– A török verhető... Csak kellő létszámú sereg és kis hadiszerencse
kell hozzá...
– Többé nem! Jankó! Könyörgöm, értsd meg: késő! A török
megerősödött, és néhány éven belül lerohanja Európát! S attól tartok,
már nem Murád teljesíti be minden muszlim álmát. A fia lesz az,
Mohamed. Sokkal ambiciózusabb Murádnál, és kegyetlenebb. Ő meg
fogja tenni! Konstantinápoly lesz az első, aztán Bosznia következik és
Magyarország! A muszlimok sorra nyelik el Európa népeit,
bekebelezik őket, mindenütt mecseteket emelnek, minden keresztényt
rabszolgasorba taszítanak. A fiaitok janicsárok lesznek, leányaitok
szajhák és háremhölgyek. Gondolj bele, te, ki egykor a szerelmem



voltál, kit látsz magad előtt? Miért nem én lettem a hitvesed? Mert a
szultán ágyába kényszerített atyám. Fivéreim megvakítva, kiherélve.
Semmire sem alkalmasak... Ez a sors vár minden keresztényre.
Rabság és alávetettség.
Hunyadi eddig igyekezett nem közbevágni, türelmesen hallgatott,
közben arcára végtelen szomorúság ült ki. Most gyengéden megfogta
az asszony kezét és a szívéhez húzta.
– Ez a szív azért dobog, Mara, hogy mindezt megakadályozzam.
Ismersz... Jószerivel együtt nőttünk fel Belgrádban. Ez, éppen ez a
harc volt akkor is mindenem. Aztán megismertelek, megszerettelek, és
azt hittem, végre más célja is lehet az életemnek. De elvettek tőlem és
az ellenségeimnek adtak tégedet. Akkor engesztelhetetlen gyűlölet
izzott ebben a szívben, önző, sértett gyűlölet. Ám ahogy teltek az
évek, ez a gyűlölet elmúlt, s átadta helyét annak a bölcs belátásnak,
hogy milliók és milliók életét kell megmentenem, hitünket, ősi
szokásinkat, s mindent meg kell óvnom, ami mink vagyunk. Hogy
nem lehet megverni a törököt? Dehogynem. Én többször megvertem.
Én hiszek a csodákban, Mara... Minden eddigi győzelmem kisebb
csoda volt; a kevesek diadala a többek felett, a gyengék diadala a
nagyok és erősek felett. Én hiszek a csodákban. Hiszek Istenben,
hiszek abban, hogy engem rendelt Európa bástyájára őrt állani, s
áthatolhatatlan, hitből építkező falat emelni a hódítók elé. És ha Isten
úgy akarja, újra támadni, feltámadni haló porainkból, mikor már
minden elveszett, s visszaszerezni mindent, ami a miénk volt
egykoron... Én hiszek a csodákban... Hiszem, hogy arra rendelt az Úr,
hogy felszabadítsam mind a keresztény földeket, visszaűzzem az
iszlámot ázsiai fészkébe, visszahódítsam a Szent Jeruzsálemet,
Krisztus urunk templomát, s a Golgotára tűzni ki a keresztet megint...
És aztán, Mara, úgy hiszem, hívnak messzi tengerek... Mostanában
sokat gondolok a végtelen tengeróceánra. Egyszer Itáliában ott álltam
a partján, s néztem a láthatáron eltűnő hajókat egyre. És ébren azt
álmodtam, hogy új seregekkel hosszú útra kelek. Messzi földeket
felfedezni, meghódítani a keresztnek idegen világokat. Nevetsz?



Nevess csak. Miért ne álmodhatnék?
Mara közelebb lépett, és forrón, félreérthetetlen szenvedéllyel
megölelte Hunyadit.
– Azért nem álmodhatsz, Jankó, mert itt vagyunk ezen a sivár
földön... Most verték szét éppen büszke sereged! Másodszor
semmisített meg Murád teljesen... Ébredj, kedvesem, ébredj hamar!
Visszaűzni az iszlámot ázsiai fészkébe? Hisz nemsokára félhold ragyog
a Hagia Sophia-székesegyház aranykupoláján! Konstantin
metropolisza Stambul lesz, miként Nándor Alba is megrendül, Dar-ul
Dzsihad lesz neve, s Buda oszmán szandzsák lészen biztosan...
Aztán... Bécs, Róma, Párizs következik... Ébredj, szegény Jánosom!
Itt nincsen esély!
Hunyadi mosolygott, mire az asszony két keze közé fogta
forradásos, seblepte arcát, s mélyen szénfekete szemébe mélyesztette
tekintetét.
– Jankóm, figyelj! Nincs erre idő! Ébren ne álmodozz! Ajánlattal
jöttem hozzád! Nem alszom napok óta, ébren forgolódom, hogy azon
töröm fejem, életed miképp lehetne megmenthetnem...
– Az én életem...
– S azt hiszem, meglelém a megoldást!
– A megoldást, mire?
– Jól figyelj! Ajánlattal jöttem hozzád, s hiszem, ha elfogadod,
milliók megmentője lehetsz!
– Miféle ajánlat ez?
– Magamé most csupán, de talán mégsem egészen az. Murád
szultánnal Szófiáig sokat beszélgettem rólad, a világról, s arról,
hogyan lehetne más mederbe terelni nyomorult életünk.
– Az enyém épp jó mederben van.
– Hát persze! Vagy apám négyeltet fel, vagy Murád maga...
Szépek a kilátások, szép szerelmem, ez aztán kétségtelen.
– Majdcsak lesz valahogy.
– Figyelj! S ne vágj közbe, el ne bizonytalaníts! Életed s népedet
még megmentheted!



– Csak harcolnom kell, tudom.
– Harcolnod, de másként, mint eddig harcoltál.
– Másképp?
– Ajánlatom ez: te, ki hiába várod minduntalan a Nyugat
segedelmét, Hunyadi Jankó, miért, s kiért ontod véredet? Most, hogy
minden elveszett... Most, hogy maholnap megindul a muszlim
áradat? Kit védesz, Hunyadi János?
– Hazámat. Hitemet. Becsületemet.
– Akkor lássuk: hazádat, tehát népedet. Azt így meg nem
védheted. Néped vesztébe menetel zászlaid s a kereszt alatt.
Felmorzsolja, földbe tapossa az iszlám mind a népeket, kik az útjába
állanak. Ha menteni akarod szegény magyar hazád, sokat szenvedett
népedet, nincs más választásod: állj Murád mellé! Légy te nagyvezíre
a szultánnak, légy te a fél világ ura! Tudom, téged kun anya szült,
emlékszem a napkorongra, mit viseltél régi hazád emlékeként... Kun
kenézek büszke vére vagy, tudom. S tudod-e, ki legnagyobb ellenfeled
lesz egy napon, az ifjú Mohamed... ugyenezen napkorongot viselte
anyja után, kit valahonnan a Balkánról raboltak török portyázók
egykoron... Szegény János, lehet, hogy egy vérből valók vagytok. Ős
napkelet fiai, testvérharcban pusztulva szüntelen... Fel kell hagyni a
testvérharccal. Állj Murád mellé, míg ő uralkodik! Nagylelkű lesz és
bőkezű. Halil öreg és nem leli helyét, az új szultán egy pillanatig nem
tűri meg, ha trónra jut megint. Foglald el te most helyét!
– Én? – Hunyadi nem hitt a fülének. – Megvesztél, Mara? Én?
– Gondolkodj, Jankó! Áttérsz az iszlám hitre, miként majd minden
görög, bolgár nagyúr áttért, s egyre több szerb és albán. Egy az Isten,
csak egy. Mindegy, miként nevezed.
– Mindegy volna? – Hunyadi oly csalódást érzett az asszony
szavait hallva, mint még soha. – Azt hittem, mást ajánlasz nekem.
– Hallgass végig. Ha áttérsz, s muszlim leszel, Murád néked adja a
nagyvezíri címet. Te leszel minden oszmán seregek ura... Ruméliát
rögvest kézbe kapod. Bolgárország, Görögföld, Szerbia, Bosznia,
Magyarhon, Horvátország, Dalmácia. A te kezedbe kerül mind! Te



leszel a szultán helytartója, te uralod bölcsen mind a keresztény
népeket! Védelmezed, gyámolítod őket, s így nem borul lángba
Magyarhon, s nem ég porrá Szerbia! Állj Murád mellé, Jankó, kérlek!
Könyörgöm, legyen eszed!
Hunyadi nem felelt, elfordult Marától és az ablakhoz lépett. A
Duna túlpartján, a most elérhetetlennek tűnő messzeségben
fáklyafények lobogtak.
– Én magyar vagyok. Keresztény nagyúr.
– Hát majd török leszel, s muszlim nagyúr. Megmenteni csak így
mentheted népedet! Ha makacskodsz, ha ellenállsz, az iszlám elmossa
a föld színéről mindazt, mi magyar... Nézz meg minket! Mind több
szerb hazafi adja fel a hiábavaló harcot, Jankó! Muszlimok lesznek, s
attól maradhatnak büszke szerb férfiak! Mit számít, miképp
imádkozol? Mit számít, hányszor, s kihez... Magyar vagy, csak az
számít, néped hű fia, csak az! Mentsd meg őket! Most
megváltoztathatod a történelmet, szerelmem! Most más útra viheted
népedet, mint egykor ama nevezetes Szent István király. Azt hitted,
elfeledtem, miket meséltél róla is? Hogy elszakította az őspogány
világtól a büszke magyar törzseket? Hát ő nem új, idegen vallást
kényszerített minden magyarra? Tűzzel-vassal, szép szóval, imával,
türelemmel, türelmetlenül, s megint tűzzel-vassal, mert máshogy nem
lehet... S ti, nyakas kunok... Hol van ősvallásotok? Tirátok tán nem
kényszerített új vallást a keresztény nyugat? Ti nem kellett hogy
feledjétek ősisteneitek nevét? Na és? Kunok voltatok, most is azok
vagytok. Mindegy, miként szól imátok s miként zeng nyelvetek.
Miként a pogány magyarból jámbor keresztény lett, úgy vezeted át
népeidet egy új korba, Jankó! Iszlám világ lesz mindenütt. Miként
Szent István egykoron, most te láthatod előre a jövőt.
Hunyadi szárazon nevetett.
– Elég!
– Értsd meg, nincs más megoldás!
– Lehet...
– Akkor? Bár lenne idő végiggondolni mindent. Bár lenne idő a



lélek csitítására, de nincs! Most kell döntened! Holnap tán ideérnek a
szultán emberei... Holnap tán visznek, s Edirnében nem lesz
választásod, egy út vár, mi a vérpadra visz. Én jót akarok néked, s
népednek. Azt kell tennetek, amit mi is tenni fogunk. A szerbek
behódolnak, készséggel szolgálják mind a szultánokat... Asszonyaink,
leányaink török szajhák lesznek. Férjeink, fiaink az első sorban
menetelnek a félholdas zászlók alatt Nyugatot hódítani, pusztítani.
Mert inkább ők pusztuljanak, a hálátlan, kapzsi Nyugat, mint mi.
– Kérlek, Mara! Elég!
– Meggondolod az ajánlatot?
– Meggondoltam már.
Mara Brankovics szemében hatalmas könnycsepp reszketett;
hátrált egy lépést, úgy bámulta a férfit reszketve, reménykedve,
reménytelenül.
– Nem! Ne hamarkodd el!
Jankó utánalépett és nagyon gyengéden a karjaiba zárta.
– Az életet errefelé farkasok törvénye igazítja, Mara. Most, hogy
itt vagy, hogy ölellek, érzem a tested melegét, érzem a
szívdobbanásodat, látom magunk húsz évvel ezelőtt. Emlékszel?
Annak a szürke farkasnak a teteme volt nászi párnád, amit a
vadászaton ejtettem el. Zsigmond király, atyád, apám... Mind büszkék
voltak rám... S én néked adtam a farkast bundástul. Bolondság volt,
de én szerelmesen nem gondolkodtam sokat. Megkaptam jutalmamat?
Meg bizony, bőségesen. Hisz nékem adtad magad ott, a vadon
mélyén, a véres farkastetem felett. Szűzi véred a farkas vérével
vegyült és az enyémmel, mi sebeimből ezekkel egybefolyt. Vad vér a
miénk, Mara. Vad, zabolázhatatlan vér... A tiédet aztán megzabolázta
az idő, az alázat. Az enyém is csitul, nem tagadhatom... De még
lobog. Még forr az a vér. S én hagyom. Hogy törökké legyek?
Országok urává? Minek? Hisz értelme csak az lehet, uralni mind e
földeket, hogy harcuk élére álljak, védelmezzem, óvjam őket. Hogy
éppen én legyek elnyomóik hóhéra, szolgája, alantas keze? Így
ismersz?



– Néha nincsen más választásunk, Jankó! Kérlek! Könyörgöm!
A férfi megcsókolta Mara lázas, forró homlokát.
– Mindig van másik választásunk, kincsem! Mindig... ha más nem,
marad a szép halál. Fegyverrel a kézben, a harcmezőn. Ahogy férfihoz
illik, úgy.
– Ostoba vagy! Ostoba, ostoba, ostoba!
Az asszony hiábavaló ütlegekkel sorjázta a férfi izmos mellkasát.
Hunyadi nevetett, lefogta a kezet és megcsókolta aranygyűrűs ujjait.
– Jót akarsz, tudom. És lehet, igazad van talán. Nem mondta
senki, hogy bölcs vagyok. Lássad, halálba vezettem seregem Várnánál,
s most megint, Rigómező sírja lett azoknak, kik bizalmuk belém
vetették. Rossz döntéseket hozok egyre csak... No de mit tegyek? Én
csak katona vagyok. Őrálló vitéz idegen csillagok alatt. Nem
kenyerem a megalkuvás, csúszni-mászni, lássad, én nem tudok. E
kérges tenyér kard markolatját tudja fogni csak, máshoz nem ért. Ez
az elme itt – mutatott összevagdalt, zúzott koponyájára –, azon jár
egyre, miként támadjak, a szárnyakat hogyan vezessem új rohamok
felé. A sors úrrá tett, kormányzom hazám, mert nincsen alkalmasabb
lélek reá. Ez elég nagy baj, úgy hiszem, mert én nem vagyok az.
Ahogy lehet, leteszem tisztségeim. Katona vagyok. Hiszem Istent.
Hiszek a csodákban is, mint a gyermek, őszinte hittel, álmodón.
Hiszem, hogy egyetlen ember képes megváltoztatni a világot.
– Nem, ne hamarkodd el! – Mara Brankovics könnyei immár
záporoztak.
– El tudsz képzelni engem oszmán nagyvezírként? – Hunyadi
nevetett. – Ahogy Mekka felé hajlongok és kántálom a Koránt? Én, ki
a maga keresztény Istenét is oly nehezen lelém meg? El tudsz képzelni
hason csúszva hátrálni Murád előtt? Hogyan mondtad az elébb? Az
ifjú Mohamed... Jól hiszed, én is úgy tudom: mink egy vérből valók
vagyunk. Kelet fiai. Ős kun kenézek vére, hódítók, hősök fiai. Más
világokba vezérelt minket az Úr, s mindketten tesszük, mit tennünk
kell. Ahogy ő sem lesz keresztény nagyúr soha, mert rongy ember
lenne, ha azzá válna, és sem lehetek muszlim, sem nagyvezír, csak az



leszek, mi most vagyok. Magyar. Keresztény. S katona.
– Jankó! Amikor húsz esztendeje elbúcsúztunk, ott, a titkos
kertben, ahol Nándor Alba várfala a Dunába fut, a régi római sánc
tövén, a rózsalugas rejtekén, emlékezel? Amikor utószóra öleltél,
vadul, igaz szerelemmel, emlékszel, mit mondtál nekem? „Utánad
megyek, bárhová visznek is!”
– Te pedig azt mondtad: „Csak az számít, ami a szívünkben
lakozik. Mennem kell, mert nincs más út, de a szívemben magammal
viszlek. Őrizzél meg az emlékezetedben, Magyar Jankó. Ne feledj
soha!”
Mara Brankovics hitetlenkedve nézett fel rá.
– Ennyi? Hát nincsen remény?
– Aznap, húsz esztendeje, mikor elmentél, meghalt a remény. Te
azóta mást szeretsz. Én is mást, más világban élünk, te meg én... Ami
megmaradt, az maradjon bezárva itt benn, a szív rejtekén. Ott van jó
helyen.
– Meg fognak ölni.
– Nem fognak. Megszököm, az Isten... így vagy úgy... kivezet
innét engemet.
– Meg fognak ölni.
Hunyadi tűnődve simogatta a hatun haját.
– Akár az is meglehet. Kár volna értem, de úgy kell lennie, hát
legyen úgy.
Mara Brankovics kibontakozott öleléséből és az ajtóhoz hátrált.
Kitörölte szeméből a könnyeket, és mosolygott. Ragyogón mosolygott,
ahogy megszokta, mert mindig mosolyogni kell, akkor is, ha sajog a
szív.
– Értem. Bocsáss meg, mert háborgattalak.
– Mara! Boldog vagyok, hogy láthattalak. S bocsánatod én kérem,
mert ilyen makacs vagyok.
– Nem tudom – búcsúzott tőle a szultán első asszonya –,
szeretnélek-e, ha nem az lennél, Magyar Jankó!
Azzal kisurrant a sötétbe.



Hunyadi egyedül maradt, lehuppant a székre és tenyerébe temette
arcát. Éjfélre járt, a vártemplomban tompa harang kongott. A
kapuőrség váltásának kiáltásai harsányan pattogtak, visszhangoztak a
zord falak között.
Ahogy az ablakhoz lépett, odafönn a Duna felett csillagok
ragyogtak.
Őrtálló, szelíd csillagok.
8.
SZEGED, MAGYAR KIRÁLYSÁG, SZILÁGYI ERZSÉBET SZÁLLÁSA,
A. D. 1448. KARÁCSONY HAVÁNAK 12. NAPJA, KORA ESTE
Szilágyi Erzsébet nagyasszony úgy érezte, ereje a végéhez ért. Napok
óta nem aludt, egész álló nap szervezkedett, követeket fogadott és
menesztett. Az érkező nemesi bandériumok ellátásának
megszervezése ugyan nem az ő feladata lett volna, de mivel senki sem
tudta, mi a teendő, rá hárult.
Hamar felmerült a kérdés ezekben a napokban: ki most
voltaképpen az ország első embere? A király nem lehet az, mert
egyrészt még gyermek, másrészt meg kényelmes fogságban él
Habsburg Frigyes gyámságában. Hunyadi úr sem lehet most az első
ember, mert szintén fogságban senyved Brankovics despota
felügyelete alatt, Szendrő várában.
Hanem akkor kinek kell megszerveznie a gyülekező zsoldos
csapatok élelmezését, szállásolását, a zsold fizetését, a vitás ügyek
elrendezését? Mert a vitás ügyek gombamód szaporodtak, ahogy a
sokezres seregek mind több borsot törtek akarva, akaratlan a békés
szegedi népek orra alá. Kisebb-nagyobb lopások, erőszakoskodások,
egy-egy részeg duhajkodás, sőt gyilkosság – ahogy az lenni szokott,
ahol sok fegyveres férfiember zsúfolódik össze kis helyen, s nincsen
tennivaló, ott az ilyesmi mindennapos dolognak számít.
Garai László, ki az ország nádora volt, a jelenlévők közt tán a



legmagasabb rangú, nem törődött ilyen csip-csup ügyekkel. Ahogy
teltek a napok, úgy párolgott el felfortyant véréből a honfiúi
sértettség, s adta át helyét a józan, hűvös számításnak. Rájött hamar,
bizony nem olcsó mulatság etetni, itatni, zsoldot fizetni a saját
bandériumai mellé felfogadott idegen fegyvereseknek. Különben is,
hangoztatta mind erőteljesebben, tekintve, hogy a kormányzó úr
kiszabadítása érdekében gyűltek össze az urak Szeged városánál, illő
volna, hogy a kormányzó úr felesége fizesse a plusz hadak zsoldját.
Mert ha nem fizeti, a nádor sem fizeti, akkor a gyülevész hadakat
sajna szélnek kell ereszteni.
Azt pedig Szilágyi Erzsébet nem akarta.
Legszívesebben késedelem nélkül megindult volna Szerbia ellen,
no de ezt meg az urak nem akarták, s Vitéz kancellár is folyvást
lebeszélte erről. Az ország így is jórészt védtelen, a magyar sereggel
sok ezer, tízezer ember veszett oda Rigómezőnél, s a nagy kerülővel, a
Dalmácián és Szlavónián át hazatérő lovas csapatokról nem sok
biztató hír érkezett.
Baj mutatkozott az élelmezéssel is. Szeged népe nem volt
felkészülve ekkora fegyveres erő etetésére, itatására, így Hunyadi úr
sáfárjára, Thuz Jánosra hárult a hálátlan feladat, hogy a föld színe
alól is teremtsen elő étket, italt, hogy a nemesi bandériumok, zsoldos
ezredek ne a környékbeli szegény népeket fosztogassák. Thuz éjt
nappallá téve tevékenykedett, s mert kiváló szervező volt, gyorsan
szekereket hozatott, s ügynökei révén megállapodott azokkal a
kereskedőkkel, akik belátható időn belül élelmet voltak képesek a
táborba szállítani. Gondot kellett fordítania, hogy szajhákat
verbuváltasson, hogy a jóravaló szegedi polgárok leányai, asszonyai
becsületén véletlenül se essék a kelleténél nagyobb csorba.
S hogy a bajt tetézze a sors, tovább érkeztek csapatok a
Dunántúlról, Észak-Magyarországról, igaz, egyre gyérebb számban. S
ami különösen aggasztó volt, Karácsony havának 12. napján tábort
bontott az első Nógrád vármegyei nemesúr, s az otthon támadt
bajokra hivatkozva hazaindult száz lovasával egyetemben, a többiekre



hagyományozva a kormányzó úr kiszabadításának szent ügyét.
Hideg, esős időt hozott a szél, s a zsoldos csapatok, lelkesen
összetrombitált nemesi bandériumok fáztak, áztak dorozsmai
táborukban, a tétlenség pedig kiölte belőlük a kezdeti harcias
hevületet.
Merthogy hiába telt le a két nap türelmi idő, Gyorgye Brankovics,
Szerbia despotája válaszra sem méltatta a magyar nemeseket.
Hunyadi ekkor már hosszú hetek óta Brankovics foglya volt... A
magyar urak egyre a fejüket vakarták, s nem tudták, ilyen esetben mi
a teendő. Nem volt, aki megmondja nekik, aki pedig megmondta
volna szívesen, annak nem adtak a szavára, mert csupán egy asszony
volt.
Szilágyi Erzsébet úgy érezte, ereje a végéhez ért. Napok óta nem
aludt, egész álló nap szervezkedett, követeket fogadott és menesztett.
Vég-Szendrőből nem kapott feleletet, a zászlósurak annyit izentek
vissza neki:
Várjunk.
9.
Haragos lángnyelvek lobogtak a kandallóban, s Erzsébet azokat
bámulva dörzsölte átfagyott kezét. Nem evett két napja, hosszú, zöld
szoknyája aljszegélye saras volt a szegedi utcák mocskától. Vitéz
előzékenyen alája tolt egy széket, de a nagyasszonynak esze ágában
sem volt leülni. Menni kell... Hisz oly sok az intéznivaló.
– Csolnokosi Radoslav meghozta-e a kért szekereket Brassóból?
Az asztalnál Thuz körmölt szorgosan, fel sem pillantva válaszolt:
– Vissza is fordult nyomban, hogy Szebenből kisebb ágyúkat
hozasson. A szászok ugyan tiltakoznak, mondván, a kormányzó úr
még nem fizette ki a hadjáratra kért ágyúk megöntését, de Radoslav
vitt magával húsz lándzsást. Ezért asszonyom, úgy hiszem,
meglesznek azok az ágyúk...



Erzsébet most Lackóhoz fordult, ki elmélyedve élezte szablyája
pengéjét a sarokban.
– Fiam! Küldjél rögvest másik futárt Kevére, Gereben várnagynak!
Az üzenet: várja be az általam küldött ötszáz lovast, s csak akkor
támadjon, addig ne kockáztasson semmit!
– Támadjon? – kapta fel a fejét Vitéz, aki Thuz mellé huppant az
asztalhoz és az ujjait lehelte; lélegzete párállott a hideg szobában.
Támadni bizony nem tanácsos. Nem küldhetsz csapatokat a határon
túlra! Csak az országgyűlés beleegyezésével.
Abbahagyta, mert Erzsébet egyetlen pillantása a szavát szegte.
– Megérkeztek a felderítők odaátról? – kérdezte a nagyasszony.
Vingárti Geréb János úr az ajtóban állt és csizmája orrát
vizsgálgatta.
– Meg, bár nem sok köszönet van benne. Kragujevácnál török
csapat tűnt fel és felfelé halad a Morava völgyében.
– Jankóért mennek – suttogta maga elé Erzsébet, s idegesen
tördelni kezdte kezét. – Igyekeznünk kell! Lackó!
A fiú, ki arra várt, hogy anyja befejezze az utasítások sorolását,
felpillantott.
– Kisfiam, ne is futárt küldj Gerebenhez! Te magad vágtass Kevére;
azt szeretném, hogy csatlakozz Székely Tamás öcséd lovasaihoz, s ha
szükségét látod, azonnal keljetek át a Dunán!
– Tamás már átvitt egy csapatot a túlsó partra, s elfoglalta Kulics
várát.
– Az egy rozzant őrtorony, nem vár! Nem sokra megyünk vele,
ágyúlövésre rögvest leomlik a fala...
– Türelem, Erzsébet! – intette kimerülten Vitéz. – Ha nehéz is
türelemmel lenni, most mást nem tehetünk. Várni kell!
Szilágyi Erzsébet arckifejezése mindent elárult.
Tétlenül várni?
Soha!
Erről aztán eszébe jutott, hogy van valaki köztük, ki nem képes
nyugton megülni egy helytében.



– Mátyás? – felnézett, s fáradt tekintetében szívbéli melegség
ragyogott fel. – Hol az a hétördög?
Vitéz rosszat sejtve feltápászkodott az asztaltól, s bár semmi kedve
nem volt, magára kanyarította prémes csemeletköntösét és az ajtóhoz
lépett.
– Megyek, megkeresem.
– Nemrég az udvaron láttam – jegyezte meg Lackó, s elégedetten
megsuhintotta szablyáját; az sziszegve szelte a levegőt. – A
fegyverkovács sátránál settenkedett. Úgy tűnt, valami rosszban
sántikál.
– Az öcséd mindig rosszban sántikál! – vont vállat Vingárti Geréb
János. – Szívem szerint bezáratnám egy szobába, mert a végén megint
elcsatangol valahová.
Erzsébet asszony ezzel mélyen egyetértett.
– Menj, Vitéz, keresd meg, kérlek! Aztán igyekezz vissza,
szükségem lesz a segítségedre.
Várad püspöke kilépett a csípős hidegbe; apró szemű, kellemetlen
eső esett, s úgy süvített a szél, mintha le akarta volna szaggatni a
közeli toronyra kitűzött magyar hadizászlókat.
Az udvaron ruhájukon hollós címert viselő vitézek táboroztak egy
tűz körül, szalonnát sütögettek s vacogva kortyolták borukat
butykosaikból. Arrébb a fegyverkovács sátra felől fémcsilingelés,
üllőcsattogás visszhangzott; Vitéz először itt kereste Mátyást.
– Itt ólálkodott a fiatalúr egy darabig – törölte meg a
fegyverkovács verejtékező homlokát, mikor rajta kérte számon –,
aztán odébbállt.
– Odébb? Hová odébb?
A kovács vállat vont. Egy hatalmas kosárban ott hevertek a frissen
elkészített egyenes pengéjű kardok, s szemmel láthatóan akadt munka
bőségesen.
Várad püspöke, a kormányzó úr kancellárja nagyot sóhajtott s
kilépett a kapun. Egyszerű polgárház volt, nem a legcsinosabb a
városkában, azonban Szilágyi Erzsébetnek megfelelt. Nem kívánt sok



időt Szegeden tölteni, csak amennyit a legszükségesebbnek látott.
Amíg fel nem kerekedik az összeverbuvált sereg, hogy átkeljen
Tiszán, Dunán...
10.
Az urak késtek, bár lassan szállingózni kezdtek a Felső utcai
polgárház udvarán, és sorban egymás után beléptek a szűkös szobába.
Hadisátor jobban megtette volna az efféle egyezkedéshez, azonban
egyiküknek sem fűlött ahhoz a foga, hogy a dorozsmai táborba
kilovagolva szélfútta vászonpalotákban ücsörögjenek, míg ki nem
fagy belőlük a szusz. A Tisza partján épült, vizesárokkal körülvett
váracska meg tömve volt katonákkal, s abban sem akadt oly nagyobb
terem, ahol méltóképp összegyűlhettek volna. Maradt tehát a
polgárház, bármilyen alávalónak tűnt a nagyurak számára.
Amúgy sem szívesen jöttek, morogtak, dünnyögtek egymás közt,
mikor saras csizmákkal beléptek a szűkös szobába, s igen kelletlenül
ültek le a kikészített székekre. Noha csak négyüket hívta a
nagyasszony, mégis kétszer annyian érkeztek: Garai László nádor,
Perényi János tárnokmester, Pálóczi László országbíró, Hédervári
püspök úr, Csornai Mihály bán, Marczali János ajtónálló mester,
Losonczi Albert, s Rozgonyi János bán, no meg két prépost.
Szilágyi Erzsébet rendíthetetlen mosollyal fogadta őket.
– Isten hozott benneteket, urak! Köszönöm, hogy hívásomra
jöttetek!
Garai nádor illőn fejet hajtott a nagyasszony előtt, aztán a
többiekre somolyogva ékköves kardját kitette az asztal lapjára.
Amazok követték példáját, s kisvártatva egész vagyont érő
fegyvergyűjtemény ragyogott a korán meggyújtott gyertyák, mécsesek
fényében.
– Reggelre újabb élelmiszer-szállítmány érkezik – kezdte Erzsébet,
és a Thuz által feléje nyújtott pergament mutatta fel. – Búzát, rozst,



marhahúst, birkát hozattam elegendőt az összegyűlt seregnek. Holnap
tíz hordó bort is beszekereznek Szegedre és néhány hordó frissen
főzött sört.
– Az jó – bólogatott megenyhülten Marczali János úr. – Mert éhes
és szomjas katonával semmire sem megyünk.
– Saját bandériumaik ellátása az urak feladata volna – jegyezte
meg Thuz sáfár igen epésen, mire Hédervári püspök úr dühödt
pillantást vetett rá.
– Ez a zsidó meg mit keres itt? Magyarország zászlósurai
tanácsában semmi helye az ilyennek!
– Thuz János a férjem sáfárja, Magyarország kormányzójának
jobbkeze – jelentette ki ridegen Erzsébet, s intett Júdának, hogy
maradjon veszteg, hisz az ösztönösen tápászkodott volna fel a
helyéről.
Az urak Garaira pillantottak, az csak hunyorogva vállat vont.
– Felőlem...
– Most pedig arra kérem az urakat, sürgősen döntsünk! Brankovics
despota nem válaszol a leveleinkre, sem a futárjaink sürgetésére. A
férjem fogoly. Ki kell őt haladéktalanul szabadítanunk!
Az urak a fejüket vakargatták, s mind Garai felé pislogtak. A
nádor úr fel is tápászkodott, ha már minden szempár reá szegeződött.
– Nagyasszonyom! Biztosíthatlak, mindent el fogunk követni
Hunyadi kormányzó úr kiszabadítása érdekében. Amit Brankovics
tett, azt egy magyar sem tűrheti szótlanul! Ezért kerekedtünk fel
hadainkkal, s ezért jöttünk ide. Most, hogy egymás közt vagyunk, tán
meg nem sértelek, ha hozzáteszem az elhangzottakhoz, hogy az én
kedves Hunyadi barátom voltaképpen magának köszönheti a bajt!
Erzsébet nem felelt, mereven nézte a nádor arcát.
– Mind jól tudjuk – folytatta Garai –, hogy Hunyadi vette el
Brankovics birtokait Magyarországon. Hogy volt-e hozzá joga, vagy
sem, én nem tudom megmondani. Hiba volt magára haragítani a
despotát épp a várnai hadjárat küszöbén.
– A despota áruló, és nemhogy vagyonelkobzást, kínhalált



érdemelne! – emelte fel a hangját Vingárti Geréb János. – Mindvégig
összejátszott a szultánnal! Ezt ti is jól tudjátok!
– Talán így van, talán nem! – somolygott Garai talányos képpel,
majd felemelte gyémántgyűrűs mutatóujját. – Ennek eldöntése
semmiképp sem Hunyadi kormányzó dolga lett volna.
– Hanem ugyan, kié?
– Jog és törvény dolgában az önkény nem megfelelő eszköz!
– Te beszélsz jogról és törvényről, Garai? – veresedett el Geréb
képe. – Éppen te?
– Urak! Urak! – csitította őket a nagyasszony. – Ennek nem most
van itt az ideje. A despota fogságba vetette Magyarország
kormányzóját.
– Mert Magyarország kormányzója felperzselte Szerbiát! – vetette
közbe indulatosan Perényi János tárnokmester.
– Persze hogy felperzselte, hisz a despota megtagadta a hadba
vonulást a török ellen!
– Azt meg azért tette a despota, mert Hunyadi kiforgatta a
vagyonából!
– Kiforgatta, mert a despota árulóvá lett!
Szilágyi Erzsébet elérkezettnek látta az időt ahhoz, hogy végre
erőst kiereszthesse a hangját.
– Elééééég!
Akkora csend támadt a szobában, hogy a légy zümmögését is meg
lehetett volna hallani, ha lett volna akár egy árva légy akkor, télvíz
idején. Ám mivel nem volt, így csak az urak nehéz légzését s
csizmájuk ideges nyikordulását lehetett hallani.
Garai arcán mindenesetre kétkedő kifejezés jelent meg, ahogy
szakállát simogatta.
– Nagyasszonyom, becsületünk forog kockán, s nyilván nem
hagyhatjuk szó nélkül a despota sértését. Tenni fogunk ellene, hisz
ezért jöttünk ide hátrahagyva minden más gondunkat, bajunkat!
Viszont megmondom én őszintén, nem olyan könnyű a helyzet,
semmint elsőre gondolná az emberfia...



– Északon a kutya Giskra megint fosztogat! – vetette közbe
sértetten Pálóczi László országbíró, mintha épp Szilágyi Erzsébet
tehetett volna róla, hogy idáig fajultak a dolgok. – Rávetette magát a
magyar falvakra, városokra! Ott lenne a helyünk, nem itt.
– Kegyelmetek helye ott van, ahol a haza érdeke azt megkívánja
mondta halkan Erzsébet. – Én azt kérdem, mikor vezetik az urak
csapataikat által a Dunán? Brankovics az erőből ért, másból nem.
Támadnunk kell! Most!
– No, no! – emelkedett szólásra Bebek István úr. – Lassan a testtel!
Én is azt a hírt kaptam, hogy Giskra jelentősebb erőket mozgósított,
mint eddig valaha. Vérontásban jártas huszita csapatok keltek át a
Kárpátokon és csatlakoztak a Felsővidékre befészkelődő csehekhez.
Immár jelentős seregre volna szükség, hogy megzabolázzuk
hatalmukat!
Erzsébet nagy levegőt vett, s legyűrte a feltoluló dühkitörését.
– Éppen azért kell kiszabadítanunk a férjemet, urak, hogy legyen,
ki megszervezi a Giskra elleni háborút.
– Azt éppenséggel meg tudom szervezni – vetette közbe Garai
kaján vigyorral. – Amíg, ugye, a kormányzó úr akadályoztatva van
kötelessége ellátásában...
– Amúgy sincs elég seregünk! – vetette közbe Losonczi Albert. – Ki
tudja, Brankovics mennyi törököt képes a nyakunkra hozni, ha
átlépnénk a határt.
– Mert lássuk be, ha Hunyadi uram serege sem volt elegendő
Murád megtöréséhez, vajh a miénkkel mire mennénk? – nevetgélt
zavartan Pálóczi Simon.
Szilágyi Erzsébet végigpillantott mind a tízükön.
– Miért jöttetek ide?
– Tessék?
– Miért jöttetek ide, Szegedre? Minek hoztátok a seregeiteket, ha
harcolni nem mertek?
– No, no, nagyasszonyom! Mink ne mernénk? – pattant fel
Hédervári László püspök úr. – Merünk mink mindent! Csak épp fejjel



nem rohannánk a falnak, mint a nagyasszonyom becses férjeura!
– Mint a férjem uram? Kegyelmetek közül ki volt ott Várnánál?
kérdezte fagyosan Erzsébet. – Vagy a hosszú hadjáratban. A mostanit
meg sem kérdezem, abban nyilván egyikőtök sem volt jelen.
Garai nádor negédes mosollyal az ajkán válaszolt:
– Akkor mind halottak lennénk, nagyasszonyom, ha ott lettünk
volna!
– Ha mind ott lettetek volna Várnánál, őfelsége Ulászló király még
élne! – vetette közbe Vingárti Geréb János bosszúsan. – És zászlóink
rég győzedelmesen lobognának Drinápoly ormain!
– Vagy így lenne, vagy nem! – somolygott Garai rendíthetetlen
nyugalommal. – Most nem ezen kell okoskodnunk, hisz az amúgy is
hiábavaló mulatság volna, hanem afelől kell döntenünk, mihez
kezdünk, ha a despota továbbra is megmakacsolja magát.
– Én mindenképpen átkelek holnap a Dunán az erdélyi
csapatokkal! – jelentette ki Erzsébet. – Aki férfi, velem tart!
– Sajnos, nagyasszonyom – vakarózott, fintorgott a nádor úr –, az
nem lehetséges. Az ország határain túl királyi paranccsal, vagy annak
híján országgyűlési felhatalmazással lehet hadakozni.
Thuz, mintha erre az érvre várt volna, egy pergamenre bökött az
asztal sarkán.
– A király őfelsége felnőttkorának eléréséig kormányzó urunk
gyakorolja a királyi hatalmat, amint az urak tudják. Hisz ott voltak,
mikor Hunyadi Jánost kormányzóvá választottuk Rákoson.
Garai a többiekre sandított.
– Ott voltunk. Hát persze hogy ott voltunk.
– No hát! Ezt a levelet kormányzó urunk íratta vég-szendrői
fogságából. Sikeresen kicsempészte egy emberünk, és általhozta a
Duna innenső oldalára. Olvassátok, urak! Hunyadi kormányzó úr
parancsot adott Vég-Szendrő haladéktalan megtámadására.
Az urak kelletlenül pislogtak egymásra; Hédervári püspök úr
kivette Thuz kezéből a pergament, és orrához közel emelve silabizálni
kezdte a kusza, kapkodva lejegyzett sorokat.



– Nincs rajta pecsét!
– Hogy az ördögbe lenne rajta pecsét, amikor Hunyadi fogoly?
dörrent rá Vingárti Geréb János. – Menten kettéhasítlak, ha
kötekedsz!
– Sajnos, ez semmit sem bizonyít! – vette kezébe a pergament
Garai nádor, de úgy, mintha égetné ujjait a tekercs; forgatta,
nézegette, aztán gúnyos mosollyal visszaejtette az asztalra az
egymásra hányt szablyák halmára. – Mint azt mind jól tudjuk,
Hunyadi urunk nem ír s nem olvas. Nyilván más jegyezte tehát ezt a
levelet. Akár kegyelmed is írhatta, Thuz uram. Vagy Vitéz kancellár
úr.
Erzsébet leintette a vörös képpel felpattanó Thuzt.
– Nádor úr! Bocsássad meg, ha néha hevesebben szólok, mint
illene. Tisztelem, becsülöm hivatalod, és inkább kérek, semmint
követeljek bármit. Magyarország kormányzóját galád mód fogságba
vetette a despota. Ti mind éreztétek, hogy ez arculcsapása minden
becsületes magyar embernek. Ezért vagytok itt. Hát most semmi mást
nem kérek tőletek, mint hogy hallgassatok a szívetekre! Magyar nem
tűrhet ilyen sértést, mi nemzeti becsületén foltot ejtett. Hajlandó
vagyok csapataim vezényletét alávetni néked, nádor úr, vagy
bárkinek, aki megteszi, hogy átvezesse az összegyűlt hadakat a Duna
túlfelére.
Garai tanácstalanul a társaira pillantott, mintha tőlük várna
segítséget.
De a segítséget nem tőlük kapta.
Odakünn kiáltások harsantak, léptek dobogtak, kurta kürtszó
harsant. Az őrség fegyverei fémes csattanással verődtek egymáshoz,
mint mikor tisztelgés közben keresztbe teszik az alabárdokat a
strázsák.
Minden szempár az ajtó felé fordult.
A következő pillanatban az ajtó kitárult, s egy hórihorgas, kese
hajú férfi jelent meg benne cifra, sáfrányszín öltözékben, hófehér
csipkegallérban, tollas kalpaggal a fején.



Szélesen vigyorgott, s elegáns mozdulattal meghajolt, meglengetve
kalpagját Szilágyi Erzsébet előtt.
– Remélem, nem zavarok!
A nagyasszony nagyot sóhajtott.
– A teendőket beszéljük meg épp. Hoztál csapatokat?
– Hogyne hoztam volna! – vigyorgott a jövevény. – Amint
meghallottam, milyen csúf tragédia érte a mi kedves kormányzó
urunkat, azonnal útra keltem, s költséget, fáradságot nem kímélve
idesiettem, hogy segítségedre lehessek, asszonyom!
Erzsébet intett Thuznak, hogy adja át helyét a jövevénynek.
– Isten hozott, Cillei Ulrik!
A veres gróf szenvtelen arccal telepedett közéjük, a nagyurakra
mosolygott és kényelmesen hátradőlve átvetette egyik cingár lábát a
másikon.
– Nos, hol is tartottatok?
11.
SZENDRŐ VÁRA, SZERBIA, TÖRÖK BIRODALOM,
A. D. 1448. KARÁCSONY HAVÁNAK 13. NAPJA, HAJNAL
Hunyadi arra ébredt, hogy durván rázzák, cibálják ruháját. Álma
egyszeriben szertefoszlott, pedig arról az édes illatú rózsalugasról
álmodott, ahol Marától búcsúzkodott húsz esztendőkkel ezelőtt. Édes
volt az álom, szenvedélyes, aztán nyomban tovarebbent, ahogy egy
kérges kéz arcon legyintette.
– Ébredj, kutya!
Dühödten felemelkedett, s már kapott volna tőréhez, csakhogy rá
kellett ébrednie, hogy nincsen se tőre, se más fegyvere. Hunyorogva
az előtte tornyosuló emberre nézett. A szobában hajnali félhomály
derengett, jéghideg volt a levegő, s szinte vágni lehetett a füstöt – az
ajtóban erősen kormoló fáklyákkal a kezükben állig felfegyverzett
szerb katonák álltak.



– Talpra! Kifelé!
Egy megtermett, himlőhelyes himpellér ragadta meg ingjét,
egyetlen lendülettel kiragadta Jankót az ágyból. Már repült is
keresztül a szobán, s nyögve nekivágódott a szemközti kőfalnak. A
katonák röhögtek, indultak volna kifelé; a ragyás képű széles
terpeszben megállt Hunyadi fölött, s gúnyosan vigyorogva intett neki.
– Kifelé, magyar kutya!
Hunyadi is elvigyorodott, ami inkább zord vicsorra sikeredett;
aztán nagyot sóhajtva tápászkodni kezdett, öreg csontjai recsegtek
ropogtak. Aztán egyszeriben felgyorsult minden mozdulata;
olyannyira, hogy a himlőhelyes csak annyit látott, áldozata talpon
terem, s kitépi övéből a görbe tőrt.
Aztán saját hörgését hallotta, s valami forró bugyogott, fortyogott
felfelé a garatján.
A himpellér csodálkozva lenézett: átvágott torkából sűrű vére
ömlött mellkasára és a kőre.
– Mi a...
Hunyadi elégedetten szemlélte művét, aztán a véres tőrt saját
övébe tűzve intett a döbbenten bámuló szerb katonáknak.
– Lehet engem szép szóval is kérni. Hol van Marko?
A katonák nem feleltek, de egyszeriben mindőjük kezében ott
termett a kard, a lándzsa, s mind egyszerre szegezték a vasakat
Hunyadi mellkasának.
– Kifelé!
A tőrt nem merték elvenni tőle; sápadtan, idegesen kísérték le a
várudvarra.
Tompa pirkadati fények szűrődtek kelet felől.
A hatalmas, háromszögletű vár nyugati fertályának egyik
tornyából léptek ki; a vár lakóépületeinek zöme a Morava
torkolatánál, a keleti sarokban állt.
Most Hunyadin volt a megrökönyödés sora: vérpezsdítő
muzsikaszó ütötte meg a fülét, s ehhez egyáltalán nem illett a látvány:
egész a várfal mentén végig, a várudvaron karóba húzott férfiak és



egy nő nyögdécseltek, vonaglottak. Minden karón egy ember.
– Mit műveltetek?
Az udvar közepén Gyorgye Brankovics állt, hátratett kézzel
sétálgatott a tízegynéhány karó előtt, s elmélyülten nézegette a
lemeztelenített áldozatokat. Kövér, görbült hátú alakja groteszk
módon elütött a mellette vonuló szálfatermetű szerb daliákétól.
– Gyerünk! – intett az egyik lándzsás őr Jankónak. – Lódulj már!
Hunyadi sápadtan tett előre néhány lépést.
Az első karó magasából a vén Marko bámult le rá üveges
szemmel. Már nem élt. Amikor belevezették a kihegyezett karóhegyet
a végbelébe, s az lassan felcsúszott, átszúrva belső szerveit, valami
létfontosságút érhetett, mert a jelek szerint hamar kilehelte a lelkét.
Túlságosan hamar – ő volt az első az áldozatok közül, és a várudvar
közepén harsány muzsikaszóra táncot járó cigány hóhérok bizonnyal
rajta gyakorolták be mesterségüket. Merthogy a vár valódi hóhéra
volt a következő karóba húzott; esetében sokkal jobb munkát
végeztek a füstös képűek; szerencsétlen pokoli kínok közt vonaglott.
Szemei kidülledtek, száján vér fröcsögött ki minden lélegzetvételnél.
Hunyadi hármat lépett; a következő áldozatban Stipe
Obranovicsot ismerte fel. A naszádosok hadnagya kétségbeesett
igyekezettel próbálra megőrizni méltóságát, de ez egyre nehezebben
sikerült neki. Lemeztelenítve, alsótestükön egy karót átdöfve kevesen
tudják megőrizni a méltóságukat. Stipe, miközben lábai közt lassan
belei csúsztak le a vériszamós rönkön, rángatózva bámulta az előtte
elvonuló Hunyadit.
– Sajnálom! – hörögte, s szeretett volna mást is mondani, de azt
nem érthette senki emberfia.
És sorban, ott voltak a többiek.
Sveta Milenkovič, a vár őszülő szakácsnéja, megtermett, hatalmas
valagú matróna ide-oda vonaglott, s közben fülsiketítő sikolyok
szakadtak fel kebléből. Annyi lehetett a bűne, hogy jó szívvel sütött
főzött Hunyadira.
A következő Zdenko Malavik bosnyák lovag volt, aztán a társai:



Ivan, Gyorgye, Milan, s még néhányan.
A várnép hátrébb húzódva, némán figyelte, mi fog történni.
– Gyerünk már! Igyekezz!
Jankót egész a középen sétálgató despotához lökdösték.
Brankovics fütyörészve álldogált ott, s úgy szemlélgette a karóba
húzottakat, mintha csak kertje frissen ültetett fáit vizsgálgatná.
Mellette Lázár fia, feleségének fivérei, s háznépének lovagjai
álldogáltak, gyűlölködő pillantásukat Hunyadira vetve.
– Jankó fiam! – derült fel a despota, mikor feléje fordult, azt
színlelve, mintha most vette volna észre. – Hát téged is lehet látni
mostanság?
– Erre meg mi szükség volt?
– Ó, a barátaidra gondolsz? Beláthatod, kedves Jankó, hogy a
magunkfajta magányos vezérek nehezen viselik a hálátlanságot és az
árulást. Én megbíztam ezekben az emberekben. Erre mi derült ki?
Hogy aljas áruló mind egy szálig. Miként Dan vajda elárult tégedet,
ezek a férgek elárultak engemet. Csakhogy te azonfelül, hogy a fogad
csikorgatod, semmit nem tehetsz, én viszont igen.
– Hibát követsz el – vont vállat Hunyadi.
Brankovics most vette észre a kormányzó övébe tűzött véres tőrt.
Hátrált rögvest egy lépést, és aggodalmas tekintettel nézett Lázár
fiára.
– Hol van Vrih várnagy?
– Ez a kutya végzett vele – felelték a katonák.
A despota arcán megrándult egy ideg.
– Te követtél el hibát, Hunyadi Jankó! – hörögte elfúló hangon.
Vrih hű emberem volt.
Hunyadi a vár zömök keleti tornyait fürkészte. Az egyik gót ívű
ablakban megpillantotta, akit keresett: Mara állt ott, s mögötte
fátyolos, fekete ruhás kísérői sorakoztak, mint varjak a kopár ágakon.
Ezúttal Mara Brankovics is fekete ruhát viselt, arcát fekete fátyol
takarta.
Hunyadi szíve hevesebben kezdett verni.



De akkor egyszeriben még hevesebben dörömbölt, amikor
észrevette, hogy az utolsó karó üres.
A cigány hóhérok abbahagyták a mulatozást, és hajlongva
odasereglettek Brankovics mögé.
– Mi készen állunk, nagyságos uram!
12.
SZEGED, MAGYAR KIRÁLYSÁG, SZILÁGYI ERZSÉBET SZÁLLÁSA,
A. D. 1448. KARÁCSONY HAVÁNAK 13. NAPJA, ESTE
Sötétedett és Vitéz kancellár úr kezdett aggodalmaskodni. Mátyást
nem találta sem az udvarban, sem a kovácsműhely környékén, a ház
hátsó fertályában, a gyér gyümölcsös fái közt sem megbújva.
– Mátyás! Mátyás, hol vagy?
Valakinek látnia kellett! Tele volt az udvar várakozó, táborozó
katonákkal, mindenhol tüzeket raktak, s amellett melegedtek. Igen
csípősre fordult az idő, csontig hatoló szél sanyargatta a posztos
őröket.
– Nem láttad-e Mátyás úrfit? – kérdezte Vitéz a ház kapujánál
ácsorgó vértes legényektől.
– De láttuk. Amott játszott a társzekér környékén.
Az ám! A társzekér!
A kancellár csak átkozni tudta feledékenységét; hiszen Mátyás az
út Temesvártól Szegedig tartó szakaszán mindvégig a társzekér
tetejére mászkált, onnét nézelődött szerteszét, hiába próbálta
leparancsolni édesanyja, s bátyjaura óbégatását is elengedte a füle
mellett.
Ott lesz a nyavalyás!
Csakhogy nem volt, pedig Várad püspöke a szekér alá is benézett,
nyögve kukucskálta végig a tengelyek közét, a poggyásznak
fenntartott rekeszeket, s mikor bosszankodva felkapaszkodott a fogat
tetejére, hiába nyújtogatta a nyakát.



Hunyadi Mátyás nem mutatkozott.
Szeged fölött sietősen alkonyult, a tél feltartóztathatatlanul
közeledett főerőivel.
– Nem láttátok Mátyás úrfit? – kérdezte az utcán fel s alá járkáló
lándzsás székelyeket.
– Mink ugyan nem. Kellett volna?
– Hát nem ártott volna, az bizonyos.
A Nagy Vásártér és a Vargák utcája közti összevissza épült házak
közt könnyen elbújhatott, de amilyen komisz egy kölök, kitelik tőle,
hogy a péterváradi országút felé iszkolt el a háztól, egyenest az
Alszeged felé. Ahhoz viszont át kellett valahogy vergődnie a mocsaras
tóvá terebélyesedő, mélyen a városba benyúló Tisza-ágon. Vagy a
kíváncsiság a Tisza-partra vitte volna, ahol Garai-zsoldosok
táboroznak? Csak az hiányozna!
Vitéz ott állt és a homlokát törölgette nagy tanácstalanságában, ki
is verte a verejtékes rémület, pedig fogvacogtató szél süvített észak
felől.
– Mátyás! Mátyás, hol vagy?
Semmi felelet.
Odabenn, a Felső utcai polgárházban tartott az urak tanácskozása,
s hirtelenjében Vitéznek nem sok ötlete támadt. Bármerre nézett, az
utcákon, a házak udvarán, a Kis Piactéren, a Boldogasszony-templom
környékén, a ferences kolostor fertályán, sőt a Szent Péter-ispotálynál
is, sehol nem volt őkelme.
Ekkor eszébe ötlött, hogy még valakit nem lát sehol: Tituszt, a
néma szolgálót, aki árnyékként kísérte mindenhová Mátyás úrfit.
Ahogy aláereszkedett a sötétség és sorra gyúltak a tábortüzek a
saras utcákon, a fáklyák a falakon, Vitéz János váradi püspök,
kormányzói kancellárius ereiben úgy kezdett megfagyni a vér.
13.



Aznap este két irányból özönlöttek nem várt jövevények Szeged
városába. Dél felől a rigómezei csatából megmenekvők; szegény,
ágrólszakadt, sokat szenvedett lovasok, kik rengeteg üggyel-bajjal
átverekedték magukat Szerbia ellenséges vidékein. Üldözték, nyúzták,
nyüstölték ezeket eleget a török martalócok, rác rablók – végre hazai
földön jártak, áldották is érte a Jóistent. Szegedre nem ágrólszakadtan
érkeztek, Nándorfejérvárott vagy Keve váránál pihent hátasokat,
emberi öltözetet s méltó kíséretet kaptak, így jöttek kisebb-nagyobb
csoportokban a Tisza partjára.
A nemesurak, az összesereglett zsoldosok harsány örömmel
fogadták őket, ételben-italban onnantól senki nem szenvedhetett
hiányt. A rigómezei túlélők ettek is, ittak is, azonban leginkább
mentek volna tovább, más vágyuk nem lévén, csak hogy
hazautazhassanak. Ki-ki a saját otthonába: Felső-Magyarországba,
Erdélybe, a Dunántúlra. S bizony akadt, ki csak itt, Szegeden értesült
arról, hogy Hunyadi úr túlélte a háromnapos csatát, s fogságban
senyved Szendrőn.
Aztán északról, keletről és nyugatról megérkeztek az első síró
rívók. Szélsebesen terjedt ugyanis az országban a hír: sok a halott, a
sebesült, legtöbben bizony soha nem térnek többé haza Rigómezőről.
Ennek hallatán felkerekedtek a kétségbeesett feleségek,
menyasszonyok, húgok, nővérek s édesanyák, jöttek az ország minden
részéből, Felső-Magyarországból, Erdélyből, a Dunántúlról, jöttek,
hogy híreket kapjanak, mi történt pontosan ott lenn, a Balkán
szívében, s legfőképp arról, élnek-e, halnak-e szeretteik.
S mind többen kaptak hírt arról: nem, nem élnek szegények. A
sorra érkező bús menekültek sorolták, kik azok, akiket láttak
meghalni az ütközet vérzivatarjában, kit láttak fogságba esni, kit
láttak sikeresen elmenekülni a zűrzavarból. S ahogy a nevek
szaporodtak az írnokok listáin a holtak és a török fogságba esettek
oszlopaiban, úgy szaporodtak a síró-rívó özvegyek s árvák a városban.
Ahogy Vitéz püspök úr a zsúfolt utcákon bottal ütötte épp Mátyás
úrfi nyomát, mind több zokogó asszonyba botlott, s mind több és több



bicegő, zavaros tekintetű, még mindig feldúlt képű katonába, akik
elszakadt bajtársaikat keresték vagy földijeik után kutattak a tarka
zsoldosseregek közt, a tábortüzeknél bóklászva. A zokogók,
szeretteikért aggódók a túlélőket faggatták, látták-e ezt, hallottak-e
arról, igaz-e, hogy vízbe fúlt, hogy levágták a csatában, hogy rablók
ütötték agyon, hogy szikláról zuhant alá, nem lehetséges-e, hogy
mégis él, biztosan jól látták-e, hogy lefordult a lováról, miért ne
lehetett volna valaki más az a nyomorult.
Volt, ki kapott választ, a legtöbbnek be kellett érnie
vállvonogatással, szánakozó pillantásokkal.
Vitéz szíve egyre jobban elszorult ebben a lehangoló forgatagban;
hogy fogja a tumultusban megtalálni a fiatalurat?
14.
SZEGED VÁRA, MAGYAR KIRÁLYSÁG,
A. D. 1448. KARÁCSONY HAVÁNAK 13. NAPJA, ESTE
Pedig a fiatalúr ott volt nem messze a püspök úrtól. Egészen pontosan
a Tisza-vízzel elárasztott várárkon átívelő pallón egyensúlyozott
éppen, mikor a kancellár úr a nevét kiáltozta a Nagy Lajtorján téren.
Hogy hallotta-e Mátyás a kancellár urat vagy sem abban a fene nagy
hangzavarban, ki tudná azt megmondani, de ha hallotta is, mivel
mindenképpen meg akarta még nézni magának a Garai-zsoldosok
cifra táborát a várban, hát úgy tett, mintha nem hallaná.
A várban oly zsivaj és víg forgatag fogadta, mintha valami
népünnepélyre érkezett volna a sokaság, s nem kormányzót menteni
meg háborúskodni. A vártemplom tövében ökröt sütöttek – ez még a
két nappal korábbi, Thuz sáfár által vásárolt gulyából maradt mára.
Az Északi kapunál ütötték fel sátraikat a bormérők, a sörfőzők, a Déli
kapunál pedig a Budáról idesereglett, Thuz által felfogadott szajhák.
Mátyás úrfi se ilyet, se olyat nem látott; Hunyad várának
aszketikus rendje mindkét mulatsági formát messzire száműzte a



Zalasd és a Cserna partjától. Úgyhogy az ifjú Hunyadi tátott szájjal
bámulta a csapszékben fetrengőket éppúgy, mint átvágva a szabályos,
négyzet alakú várudvaron, a cifra sátraikban hervadt bájaikat
mutogató, részeg katonákkal évelődő cafkákat. Részeg embert látott
odahaza eleget, bár messze nem ennyit; festett képű szajhát egyet se.
El is csodálkozott erősen, ám mivel odahaza is évődtek a cselédlányok
a béresekkel, a pelyhedző állú apródokkal, a zsoldos tisztekről nem
beszélve, a kis Mátyásnak volt némi fogalma róla, mi folyik a cifra
sátrak lekerített részein – ha nem lett volna, a nyögdécselések,
sóhajtozások, s dévaj kacarászás bizonnyal segítenek néki kitalálni
mégis.
De nem ez érdekelte a fiatalurat persze, ahhoz túlságosan kölyök
volt, figyelmét szinte teljes egészében a vár északi falához tapasztott
palotaházak sora kötötte le. Itt laktak az urak, Garai nádor úr,
Hédervári püspök úr, a kincstartó úr meg a többiek, kik most épp
édesanyja vendégszeretetét „élvezték” abban az egyszerű
polgárházban a Felső utcában. A gondolatra Mátyásnak halovány
lelkiismeret-furdalása és persze erős aggodalma támadt, hisz mi lesz,
ha anyja kerestetni kezdni. Aztán az jutott eszébe a maga gyermeki
naivságával, hogy úgysem lesz arra ideje a nagyasszonynak, hisz
tárgyal, az ország ügyeit rendezi, kisebb dolga is nagyobb annál,
semmint hogy őt kerestesse. Vitéz kancellár úr talán egy másik
Mátyás után rikoltozott az imént, miért ne lehetne, hogy akad másik
Mátyás úrfi a közelben, s hirtelen őt akarta látni a vár előtti téren, a
forgatagban valamilyen megfejthetetlen okból kifolyólag.
Ha meg véletlenül mégis őt akarta volna látni, látja nemsokára,
mert elébb megnézi magának azt az igen cifra utazóbatárt, ami a
Garai-zászlókkal ékesített palotaház előtt állott.
Címer volt a batáron is, noha nem a gyermeket elnyelő kígyós
Garai-armális, hanem olyan, amilyet Mátyás sohasem látott. Három
csillag a négyfelé osztott pajzs két osztatában, s veres-fehér pólyák a
másik kettőben.
– Hát ez meg miféle címer? – álmélkodott Mátyás, ahogy közelről,



kissé oldalra döntött fővel méregette a fogat ajtajára pingált képet.
– Cillei-címer – felelte egy lány unott hangon.
Mátyás meglepetten fordult hátra, nem látott maga mögött senkit.
Kissé távolabb, egy jókora tábortűznél harsányan röhögtek a Garák
zsoldosai, épp fennhangon mondott tósztot egyikük. Akadt köztük
kicsi, nagy, vállas, nyápic, szakállas és csupasz képű, lány egy sem
volt köztük.
– Miféle bugris vagy, hogy ezt sem tudod? – tette hozzá a
láthatatlan leány.
Ezen már Mátyás úrfi erőst felháborodott.
– Bugris? Én?
– Te, te bizony!
– Gyere elő, ne bujkálj! Hadd töröm be az orrodat!
– Lányokkal is verekedsz?
Az úrfi dühbe gurult.
– Engem senki nem nevezhet bugrisnak! Gyere elő! Hol vagy?
Unott sóhajtás; a hang a feje fölül jött; Mátyás felpillantott, s
szöszke hajzuhatagot pillantott meg alácsüngeni az utazóbatár
tetejéről. A hajzuhatag egy kerek képű leányhoz tartozott, szomorú,
szép arcú, bágyadt tekintetű leányhoz.
– Hát te meg ki vagy?
– Erzsébet.
– Hogy kerülsz ide?
– Kiszöktem a házból. Osvát elaludt, s én unatkoztam.
– Mit keresel itt?
A lány arcán kelletlen kifejezés suhant át.
– Mi közöd hozzá?
– Felmehetek?
A lány vállat vont, s Mátyás úrfi mászni kezdett. A batár tetején
perem húzódott végig, abba kapaszkodva tartotta magát, míg fel nem
tornászott a lány mellé. Erzsébet nyurga teremtés volt, idősebbnek
tetszett Mátyásnál, ám hogy mennyivel volt idősebb, azt nehéz lett
volna megmondani.



– Itt csak amolyanfajta lányok vannak – jegyezte meg az úrfi
óvatosan. Gyermek volt még, s Erzsébet olyan lekicsinylőn nézett rá,
mintha egy fél élet tapasztalata választotta volna el őket egymástól.
– Hány éves vagy?
– Nyolc! – vágta rá Mátyás, noha hat sem volt.
Erzsébet elhúzta a száját.
– Mert te mennyi vagy?
– Én férjhez megyek – jelentette ki a lány, és elfordította fejét.
Onnét föntről a palotaházak emeleteit lehetett látni, s persze szerte a
várudvarban mindent; a vidáman lobogó tábortüzeket, a heverésző
zsoldosokat, a civódást a szajhák és a katonák közt, s emitt a bormérő
sátor előtt sürgölődő tömeget.
– Még nem mehetsz férjhez – vélte az úrfi, s igyekezett olyan
arckifejezést ölteni, amilyet Szánoki uram szokott, mikor valami
megfellebbezhetetlen kijelentésre ragadtatja magát. – Nem vagy
felnőtt!
Erzsébet nevetett, bár nem volt abban a száraz nevetésben semmi
vidámság.
– Apám akar férjhez adni. Azért hozott ide.
– Itt akar férjhez adni?
– De én mást szeretek.
Mátyás ezen még jobban meglepődött.
– Kicsodát?
– Semmi közöd hozzá!
– Az igaz.
Ültek egymás mellett, lógatták a lábukat a batár oldalán, s nézték
a rőt fényben fürdő szegedi várudvart. A fiú nem nagyon értett a
lányok nyelvén, s nem is különösebben akart érteni; odahaza,
Hunyadon inkább a fiúkkal értett szót, legyenek akár unokatestvérei,
akár a falusi jobbágyivadékok. Csakhogy ennek a nyurga, szomorú
szemű leánynak itt olyan jó illata volt, s finom bőre halovány pírban
égett a tábortüzek szép fényében. Tetszett Mátyásnak, de érezte, hogy
a lányt nem különösebben érdekli, ezért megpróbált valami



olyasmivel előhozakodni, amivel felhívhatja magára a figyelmet.
– Van egy lovam! Tarhos a neve.
A lány vállat vont.
– Van kígyóbőröm is.
Erzsébet a füle botját se mozdította, bámult lefelé a lábát lóbálva,
s szemében könnycsepp csillogott.
– Miért sírsz?
– A szerelmem, Miklós miatt. Hiányzik.
Mátyás úgy bólogatott, mint aki tudja, milyen az. Hanem ekkor a
palotaházból egy bosszús képű, papforma férfi lépett ki, s csípőre tett
kézzel megállt az ajtó előtt.
– Kisasszony! Erzsébet kisasszony!
– Ez Osvát! – riadozott a lány, és behúzta lábát, a batár tetejére
kushadt. – Vigyázz, meg ne lásson!
A fiú engedelmesen melléje hasalt.
– Ki ez?
– Apám kancellárja – biggyesztette ajkait a leány. – Utálatos
ember.
Az látszott is rajta: haragos szemmel kutatta a zsoldosok közt az
elcsatangolt teremtést, persze sehol sem találta.
– Erzsébet kisasszony! Semmi keresnivalód idekinn! Azonnal gyere
elő!
A lány a szája elé tett mutatóujjal jelezte, hogy csitt!
És Mátyás engedelmeskedett.
Lapultak egy ideig, aztán úgy tűnt, Osvát dúlva-fúlva a lány
keresésére indul; Erzsébet akkor a hátára hemperedett és a Szeged
fölött ragyogó csillagokra bámult.
– Bárcsak itt lenne Miklós!
A fiú kimondottan örült, hogy nincs itt Miklós, bárki legyen az,
ám jobbnak látta ebbéli véleményét megtartani magának.
Együtt bámulták a csillagokat.



Tizedik fejezet
A TIZENEGYEDIK KARÓ
1.
SZEGED VÁRA, MAGYAR KIRÁLYSÁG,
A. D. 1448. KARÁCSONY HAVÁNAK 13. NAPJA, ESTE
Vitéz mindjobban aggodalmaskodott, mert nem találta Mátyást.
Túlságosan sokan sürgölődtek a városban: zsoldosok,
szerencsevadászok, menekültek és özvegyek, urak és szolgák,
mindenféle népség. Az utcákon és a házak udvaraiban, a tereken és a
városon kívül mindenütt rögtönzött haditáborok tüzei lobogtak, s
ahogy az éjszaka ráterült Szegedre, a vörös derengés beborította a
máskor oly álmos várost, mint valami gigászi háló.
A kancellárnak vissza kellett sietnie a nagyasszonyhoz. Amikor
belépett az egyszerű polgárház udvarán, szinte belebotlott Lackóba, ki
tagjait nyújtóztatva lépdelt épp kifelé.
– Hová, hová?
– Nékem elegem volt abból, ami odabenn folyik. Menj, Vitéz,
segítsd ki édesanyámat!
A kancellár kimerülten bólintott.
– Képzelem. Garai?
– Rosszabb.
Vitéz felhúzta szemöldökét.
– Annál csak egy rosszabb van.
– Róla beszélek.
Most már igen elcsodálkozott a kancellár úr.
– Azt akarod mondani, hogy...



– Azt bizony: Cillei Ulrik odabenn van. Nemrég érkezett, úgyhogy
siess!
Vitéz inalt befelé, ám Lackó elkapta a karját.
– No és Matyi? Hol van az öcsém?
– Elcsatangolt valahová. Jobb lesz, ha magad keresed meg, nékem
már káprázik a szemem a sok fáklyafénytől, s berekedtem a hasztalan
kiabálásba.
– És hol keressem?
Várad püspöke megvonta vállát.
– Akárhol lehet.
Azzal belépett a házba, s magára hagyta Lackót. Az meg mi mást
tehetett volna, nagy sóhaj kíséretében nekivágott a városnak.
Elcsodálkozott rajta, mennyi köznemes és kisnemes csatlakozott a
gyülekező hadhoz; ezek mostanság érhettek Szegedre.
S még valami az újdonság erejével hatott rá: itt is, ott is zokogó,
jajongó asszonyokat látott, akik a vitézeket faggatták – ezek bizony a
Rigómezőnél elesettek hozzátartozói lehettek, akik szerettek volna
biztosat tudni fiaik, férjeik, fivéreik sorsáról.
Lackó megilletődötten kerülgette őket. Hamarosan a vár előtti
térhez ért, ahol rögvest belebotlott édesanyja szállásmesterébe,
Csurmay Gáspárba, ki szintén a fiatalúr keresésére indult korábban.
– A várban láttak egy olyanforma kölyköt, mint Mátyás úrfi
morogta a szállásmester úr.
– Hagyd, Gáspár, majd én megnézem! – intette Lackó, hisz látta,
hogy a vár déli kapujánál csupa Garai- és Cillei-címeres zsoldosok
ácsorognak. Az Északi kapu felé fordult hát, ahol az italmérő sátrak
tarkállottak a vizesárkon kívül is, belül is. Átlépdelt a fahídon, s a
várudvarra érve körbepillantott. Mindenütt tábortüzeket látott s
harsány röhögések közepette mulatozó katonákat. Lackó bosszúsan
kerülgette a nádor úr embereit meg a külön kupacban iszogató Cillei
zsoldosokat. Ezek is, azok is gyanakodva méregették a hollós címeres
ifjút, de nem kötöttek belé.
– Láttatok-e errefelé egy suhanc kölyköt? – fordult oda az egyik,



kissé tán kapatos társasághoz Lackó. – Hosszú, barnásszőke haja van,
hatéves sincsen.
A katonák egymásra vigyorogtak.
– Ha tizenhat éves lenne nagy csöcsökkel, akkor biztos
felfigyeltünk volna rá. Kotródj innét!
Lackó bosszúsan elfordult tőlük; háta megett vinnyogó röhögés
harsant. Az ifjú izmai megfeszültek, s egy hosszú pillanatig eljátszott a
gondolattal, hogy kardot ránt, s pengével tanítja móresre a
gazembereket. De kinek használna ezzel? A Garai- és Cillei-zsoldosok
azért vannak itt, hogy kiszabadítsák atyját a szerb fogságból. Kerülnie
kell hát a vitákat, vérontásról nem beszélve.
Tovább nyomakodott a várudvaron összeverődött zsoldosok közt,
s egy csöndesebben iszogató csapathoz lépett.
– Egy fiút keresek, hatéves, hosszú göndör hajjal.
Azok egymásra meredtek, aztán röhögésben törtek ki.
– Fene a gusztusodat! Arrébb találsz szajhákat, de nem hiszem,
hogy hatéves fiúk vannak köztük.
– A magadfajta Hunyadi-kutyáknak megteszi egy birka! – toldotta
meg egy szakállas, félszemű zsoldos, a fiú mellkasát díszítő címerre
bökve. – Vagy egy kecske.
A többiek megint röhögtek, Lackó velük röhögött, aztán egy
hirtelen mozdulattal képen törölte a szakállast. Annak megreccsent az
állkapcsa, s ahogy hátratántorodott, levert a lábáról két másik méla
katonát.
– Még egyszer kérdezem – mondta fojtott hangon Lackó, s közben
nem olvadt le arcáról a mosoly –, láttatok-e egy hatévesforma, göndör
hajú kölyköt a várudvaron? Az öcsém. Őt keresem.
A katonák illemtudón sandítottak rá.
– Annyi kölyök lófrál itten – magyarázta egyikük kissé
megszeppenten. – A fene figyeli őket.
Lackó idegesen körbepillantott.
– Itt látták. Itt kell lennie valahol.
– Tán amott, a palotaházak környékén.



Faképnél hagyta hát őket, és abba az irányba lépdelt, amerre a
katonák mutatták. Balszerencséjére egy szakadt sátorlap alatt henyélő
másik csapat mellett vezetett el útja, akik ugyan ügyet sem vetettek
rá, hisz békésen iszogattak, s közben kártyáztak. Csakhogy Lackó fülét
megütötte valami, amit jobb lett volna, ha nem hall.
– Most győzködi az urakat a nagyasszony – ezt hallotta, s
egyszeriben megtorpant, félrehúzódott kissé úgy, hogy jól hallja a
zsoldosok trécselését.
– Győzködi bizony! – vihogott egy másik. – Kell néki a nádor
serege meg a többi úr serege, hogy kiszabadítsa a drágalátos férjét!
– Nemhogy örülne, hogy marasztalják a rácok. Néki is könnyebb
élete volna, ha Hunyadi megdöglene végre.
Lackó keze ösztönösen tőre markolatára csusszant.
– Csakhogy ez szorgalmatos asszony – tromfolt az elhangzottakra
az első zsoldos, és fogát piszkálva a kezében tartott kártyalapokat
bámulta. – Ez inkább az urakat győzködi egyre!
– Ahhoz nagyon ért! – vigyorgott egy harmadik.
– Hát, megvannak az eszközei hozzá, az biztos! Legutóbb is
alaposan hagyta magát megdögönyözni Újlakitól, hogy sereget
szerezzen. Most legalább tíz úr áll sorba nála, hogy a nagyasszony
rájuk is pazarolja dús bájait, adják oda a seregüket.
És röhögtek, csorba, megfeketedett fogaikat mutogatva
egymásnak.
– Irigykedsz, komám? Örülnél te, ha a nagyasszony tégedet is
meggyőzködne kissé. Takaros fehércseléd még az a Szilágyi Erzsébet,
magam is szívesen kezembe kaparintanám!
– Na és Cillei? Annak is a kedvére tesz, mit gondolsz?
– Miért ne? Szereti az is a szépet! Ott dögönyözik mind, ahányan
csak vannak az urak Hunyadinét, meglásd, reggelre kiadják a
parancsot, mehetünk a rácokat irtani, és szabadítni Hunyadit. Hogy
pusztulna el az is, ahol van!
Eddig bírta Lackó, pedig míg hallgatta a fecsegést, minden
idegszála azon feszült, hogy hagyja faképnél ezeket, rá se hederítsen



durva beszédjükre, lépjen sebesen tovább.
Hiába...
De hát mégiscsak a Garázda nemzetség forró vére lüktetett az
ereiben, vegyülve a Vojk-Basaraba ősök sötét, kun szenvedélyével – ez
a szenvedély most gyilkos düh formájában robbant ki belőle.
Sziszegve siklott elő kardja pengéje a hüvelyéből, de mielőtt
megsuhogtathatta volna, teljes erővel rúgta mellkason az egyik
zsoldost. Az vért hányva zúgott hátra, belezuhant egy tűzrakásba
ruhája egyből lángot fogott.
A többiek döbbenten bámultak támadójukra, azonban mire
felocsúdhattak volna, Lackó máris képen reccsentette a következőt
kardja markolatgombjával. A harmadik a tőre után kapott,
balszerencséjére a fiú pengéje cikázva döfte át a kezét. A katona
felüvöltött fájdalmában, s tántorogva hátrazuhant, keresztülesve a
tűzben fetrengő társán.
A közelben iszogató zsoldosok dühödten felmordultak a dulakodás
láttán, különösen, mikor látták, hogy egy Hunyadi-címeres ifjú
tombol a verekedés középpontjában.
– Kapjátok el! Üssétek a hollós gazembert!
Lackó szerette volna az anyját becsmérlő zsoldos torkába döfni
pengéjét, ám erre nem maradt lehetősége, ellökdösték onnét és a
földre taszították. Legalább öten vetették magukat rá, s ütlegelték,
ahol érték.
Aztán minden nagyon gyorsan történt.
A várkapukon tömegével rohantak be katonák, egyszerű öltözéket
viselő kisnemesek, akik nem szívelték különösebben sem Cillei, sem
Garai zsoldosait. Eszeveszett adok-kapok bontakozott ki, s néhány
pillanat múlva mindenki ütött mindenkit.
Aztán...
Hatalmas robbanás rázta meg a várudvart, vörös lángnyelvek
csaptak az ég felé, bíborszín fénygöböket okádva a szélrózsa minden
irányába, s bodorodó, fekete füstfellegbe omlott össze minden.
A verekedőktől nem messze megremegtek a várfalak, süvítés és



robajlás hallatszott, az emberek fájdalmasan kapták kezüket fülükre.
Deszka- és vasforgácsok záporoztak szerteszét, s tucatnyi zsoldos
zuhant a földre sebesülten. Jajgatás, üvöltés nyomta el a lassan elhaló
morajlást; a vár palotaházai előtt minden megfeketedett: kőfal, pallók,
felhalmozott lisztes zsákok, hordók, Cillei Ulrik közelben álló
utazóbatárja is.
2.
SZEGED, MAGYAR KIRÁLYSÁG, SZILÁGYI ERZSÉBET SZÁLLÁSA,
A. D. 1448. KARÁCSONY HAVÁNAK 13. NAPJA, ESTE
– Mi sem természetesebb, kedves barátaim, minthogy mindannyian a
mi szeretett kormányzó urunk segítségére sietünk! Jómagam ezért
igyekeztem ide Szegedre, s noha tény, korábban voltak bizonyos futó
nézeteltérések köztem és Hunyadi között... minek tagadjam... most
kötelességünk, hogy mind összefogjunk, ahogy jó magyarokhoz illik!
Ez volt az első mondat, amit Vitéz hallott abból a párbeszédből,
amit Szilágyi Erzsébet nagyasszony és Cillei Ulrik folytattak odabent a
szobában. Mikor a kancellár úr belépett, először a bűzhödt meleg
csapta képen, aztán Cillei émelygést keltő, negédes mondatai.
Pedig a veres gróf – úgy tűnt legalábbis – komolyan gondolta,
amit mondott. A többiek előtt szónokolt éppen teljes átéléssel, hogy a
nagyasszony is elbizonytalanodott néhány pillanatra.
– Bizonyos futó nézeteltéréseitek? – ismételte meg Vitéz.
Minden szempár feléje fordult, Cillei képe mintha felderült volna a
viszontlátás örömétől.
– Drága kancellár uram! Már hiányoltuk a társaságból.
– Bizonyos futó nézeteltérések? – ismételte meg Vitéz a kérdést.
Tűzzel-vassal irtottad ki a Thallócziakat a birtokaikból! Lángba
borítottad Szlavóniát! Ezt nevezed te bizonyos nézeteltérésnek?
– Ej, régen volt, tán igaz sem volt! – legyintett Cillei. – Ne a
múlton rágódjunk, inkább előre nézzünk! Hisz én sem hánytorgatom



fel, hogy kormányzó urunk fegyverrel tört a birtokaimra, és sorban
megverte jóravaló várnagyaimat, halomra gyilkolta katonáimat,
jobbágyaimat. Mire jutnánk, ha folyvást ezen tépelődnénk hasztalan.
Ej, feledjük, mi feledni való! Mostan az összefogás ideje jött el,
kancellár uram!
Vitéz meg sem tudott szólalni ennek hallatán; Cillei lelkesülten
folytatta:
– Azért jöttem, méghozzá nyaktörő iramban, hogy feltétlen
szolgálatára legyek kormányzó urunknak! S erre minden lehetőség
adott, kedves barátaim! Mint tudjátok, Brankovics az apósom. Igaz, az
öreg kissé hirtelen haragú, s ahogy vénül, egyre könnyebben jön
indulatba. De bizonyára megbocsájtja majd, hogy Hunyadi
felperzselte földjeit, falvait, városait – akárcsak az enyéimet. Ej, hát
mit számít az! Előfordul az ilyesmi barátok közt is, nem igaz?
Szilágyi Erzsébet értetlen pillantást vetett Vitézre, aki feszengve
helyet foglalt Thuz János mellett.
– Azonnal indulok! – szónokolt tovább Cillei. – Még most, este!
Nincsen vesztegetni való időnk, hisz kormányzó urunk testi épsége a
tét! Az apósomat majd én megbékítem! Magammal hoztam Erzsébet
leányomat, úgyis ő a despota szeme fénye, drága, imádott unokája. Ő
majd meglágyítja vén, kérges szívét. Ne aggódjatok, urak. Nincsen itt
szükség fegyveres közbeavatkozásra! Hová jutna a világ, ha minden
csip-csup ügy miatt kardot kellene rántanunk.
Ezen aztán Garai nádor is felvonta a szemöldökét.
– Ne bolondozz már, Ulrik! Csak nem képzeled, hogy Brankovics
majd a leányod két szép szeméért kiadja nékünk Hunyadit!
A veres gróf elmélázott a kérdésen.
– No hát, lehet. Lehet, igazad van, László. De fegyverhez csak
akkor nyúljunk, ha más lehetőség végképp nem marad. Amúgy sem
biztos, hogy véres ostromra kerülne a sor; magammal hoztam egy
nagyszerű tehetséggel megáldott ágyúöntő mestert. Tüzes Orbán
napok alatt megönt nekünk olyan ágyút, amivel átlövünk a Duna
fölött és omladékká gyaluljuk Szendrő várát!



– A férjem ott van, Szendrő várában! – figyelmeztette fáradtan a
nagyasszony. – Ha a várat lövöd, az ő életét is kockáztatod!
Cillei elvigyorodott.
– Kockázat nélkül nincsen győzelem, asszonyom! Te ne tudnád
ezt?
Erzsébet nem felelt.
Végigpillantott az urak karéján.
– Hajlandó vagy tehát tárgyalni menni Szendrőbe, Ulrik gróf?
– A legnagyobb örömmel, asszonyom! Akár most! Ebben a
pillanatban indulhatok, ha úgy kívánod!
– Amennyiben kiszabadítod a férjemet, örök életemre hálás leszek
néked ezért!
A veres gróf arcán zavarba ejtően őszinte, már-már pironkodó
kifejezés terült szét.
– Szívem mélyén remélem, asszonyom, hogy örökre magunk
mögött hagyhatjuk az ellenségeskedést! Most, hogy északon megint az
átkozott Giskra seregei tombolnak, minden erőnkre szükség van!
Össze kell fognunk! S ha kell, én hajlandó vagyok megtenni az első
lépést a békesség felé!
– Szeretnék veled tartani! – mondta ekkor Vitéz kancellár. – Talán
hasznomat veheted a tárgyalásoknál.
– Sajnos, nem vihetlek magammal. Thuz Osvát, néhai tanítványod
lesz segítőm, ha meg nem sértelek, kancellár uram!
Cillei diadalittasan a többi nagyúrra pillantott, majd elegáns
meghajlással a nagyasszonytól búcsúzott el.
– Akkor hát, mink nem zavarnánk tovább, asszonyom! Rögvest
befogatok és indulok Vég-Szendrőbe, hogy megmentsem hős férjedet!
– Imádkozni fogok utad sikeréért! – Szilágyi Erzsébet meghajtotta
fejét a veres gróf előtt. – S kérlek, add át üzenetemként a despotának:
a Hunyadi-család nem zárkózik el attól, hogy tárgyalások útján
visszajuttassa néki a korábban elkobzott magyarországi birtokait.
Cillei szeme elkerekedett a csodálkozástól.
– Ó, ez roppant nagylelkű ajánlat! Gyorgye bizonyosan értékelni



fogja a gesztust, asszonyom!
– Amennyiben más útja nincsen, a Hunyadi-család hajlandó
ezenfelül méltányos kárpótlást fizetni a despotának az elszenvedett
károk ellenértékeként.
– Milyen megindító! – helyeselt Ulrik gróf. – A szívem legmélyéig
meghatódtam ennyi nagylelkűség és nagyvonalúság hallatán.
– Azt is mondd meg a despotának – sóhajtotta a nagyasszony,
ügyet sem vetve a veres gróf hangjában bujkáló cinizmusra –, hogy a
jelenlegi helyzetben elfogadjuk bármilyen feltételét, amennyiben a
férjemnek nem esik bántódása. És azt is nyugodtan megmondhatod
néki, hogy amennyiben viszont igen... Nos, akkor... Mondd meg néki
nyugodtan, hogy akkor feladathatja magára nyugodt szívvel az utolsó
kenetet, mert elevenen fogom lenyúzatni az irháját, és sóval behinteni
a csupasz húsát. És az csak a kezdet lesz.
– Milyen bájos, ha egy nő dühös! – nevetett Cillei, aztán Garai
nádor felé fordult.
– Induljunk, kedves Lászlóm, menjünk, urak, hadd vendégeljelek
meg benneteket egy borra a várban. Ne zavarjuk itt a családi idillt!
Szilágyi Erzsébet fagyos mosollyal búcsúzkodott tőlük.
– Azt hittem, nyomban indulni akarsz.
Cillei felhúzta orrát.
– Azért szusszannék egyet, ha lehet, asszonyom.
Erzsébet rendületlenül mosolygott.
– Csak hogy tudjad! Küldöncöt menesztek véled, hogy rögvest hírt
kapjak, amint megérkezel Vég-Szendrőbe. Amennyiben hat napon
belül nem jő vissza a küldönc, megindulok a magam csapataival a
határ ellen.
A veres gróf elragadtatással nézte Erzsébet dühtől pirosló orcáját.
– Egyszer azt találtam mondani az én kedves kormányzó
barátomnak, hogy bármit megadtam volna életemben, csak hogy
ilyen asszony szerelmét bírjam. Most, kedves Erzsébet, hozzá kell
tennem, hogy végtelenül szerencsés az én Jankó barátom, hogy a
magáénak tudhat tégedet! Végtelenül szerencsés.



Azzal kisietett az ajtón. Garai s a többi nagyurak habozás nélkül
felpattantak, s elgémberedett tagokkal a veres gróf után tódultak.
A szoba csaknem kiürült.
– Szellőztessetek! – adta ki a parancsot Erzsébet. – Meg lehet itt
fulladni.
Azzal Vitéz felé fordult:
– Hol van Matyi?
S a kancellár úr csak most érezte fojtogatónak a levegőt igazán.
Pedig a robbanást ebben a pillanatban hallották meg a vár
irányából.
3.
SZEGED VÁRA, MAGYAR KIRÁLYSÁG,
A. D. 1448. KARÁCSONY HAVÁNAK 13. NAPJA, ESTE
A fülsiketítő robbanás után magukhoz sem térhettek a várudvaron
riadozók, mikor a kapun fegyveresek özönlöttek be. Ahonnét az imént
még egymásba akaszkodtak a verekedők, most mindenki igyekezett
fejvesztve menekülni, kitérni a rendteremtők útjából. Csak a
sebesültek maradtak ott szentségelve, jajongva, vérben fetrengve.
– Mi az ördög történt itt? – Lackó kikászálódott a sebesültek alól,
neki kutya baja sem lett. Kábán körbepillantott, látta, hol történt a
robbanás, s azt is látta, hogy a cifra utazóbatár mellett egy ismerős
alak ácsorog, ugrásra készen megfeszülő izmokkal.
Fekete ruhát viselt.
– Titusz?
A néma férfi feléje kapta tekintetét, aztán hitetlenkedve bólogatott
egy sort.
– Titusz! Mit keresel te itt? Hol van Mátyás?
A fekete ruhás szája elé tett kézzel mosolygott, aztán felmutatott
az utazóbatár tetejére.
És Lackó két gyermekfejet pillantott meg ott.



Az egyik Mátyás üstöke volt, a másik valami leányzó szőke
hajzuhataga.
– Matykó! Az úristenedet! Jössz le onnét azonnal!
S Hunyadi László ebben a pillanatban döbbent rá arra, hogy mi
történt valójában. A robbanást egy kis hordócska lőpor okozta, amit
valaki a magasból egy közeli tűzrakásba hajított. Nem kellett hozzá
túlságosan nagy fizikai erő, elég volt, ha az a valaki a palotaház
emeleti ablakából dobja ki a hordócskát.
Vagy mondjuk a ház előtt álló utazóbatár tetejéről.
Lackó szíve a torkában dobogott; a várudvaron teljes lett a káosz,
a katonák támadástól tartva kapkodták magukhoz fegyvereiket, az
újonnan érkezők igyekeztek rendet teremteni a fejetlenségben.
Ugyanakkor lassan kezdett kiviláglani, hogy voltaképpen véletlen
baleset történt, szó sincs támadásról.
– Matykó!
Sikerült közelebb lopakodni az utazóbatárhoz, s amikor Kamonczi
Titusz elébe sietett, Lackó tudta, hogy öccse teljes biztonságban van.
– Mit csinál ott fönn Matykó?
A néma szolga a fejét ingatta, aztán az utazóbatár mellett
egymásra halmozott lőporos hordókra, majd a batár teteje felé
mutatott.
Lackó bólintott.
– Miattam tette?
Titusz igent intett a fejével.
– És ki a csudával lapul ott fönn őkelme?
Titusz közelebb húzta Lackót az utazóbatárhoz.
– No, ellátom én a baját a kis robbantgatónak!
Már-már mászni kezdett felfelé, amikor az Északi kapu irányából
tucatnyi fegyveres csörtetett be. Kíséretükben Cillei Ulrik és Garai
László érkeztek, döbbenten szemlélve a várudvart uraló állapotokat.
Lackó a falhoz lapult.
– Na, ez hiányzott!
Aztán a következő pillanatban irtózatos ütést érzett a koponyáján,



s egyszeriben elhomályosult előtte minden.
4.
KULICS VÁRA, SZERBIA,
A. D. 1448. KARÁCSONY HAVÁNAK 14. NAPJA, REGGEL
Fényes, derengő reggel volt, de a fák ágai és a fű deresek maradtak a
hajnali hóharmattól. A Duna dermedten sodorta az uszadék fát kelet
felé, a Fekete-tengernek lassan, lomhán, mintha a hófelhők
megfakadására várt volna a vén folyó. A Morava és a Jezava meg
egyenest fagyni látszott, kisebb jéghártyák úsztak bele a Dunába
felszínükön.
Fáztak erősen a magyar lovasok. Párduckacagány csak vezetőjük,
Szentgyörgyi Székely Tamás vállát verdeste, a többieknek be kellett
érnie farkasprém, medveszőrme és vastag suba melegével. A lovak is
reszkettek, bár emiatt Hunyadi úr zászlóhordozója egy cseppet sem
aggódott. Melege lesz lovasnak, lónak nemsokára.
– Mindenki itt van, Sebestyén?
– Mindenki, uram! Az elővéd pirkadat előtt útnak eredt, Szendrő
előtt várnak bennünket.
A nemrégiben elfoglalt Kulics várának kapuja előtt gyülekeztek, a
Morava torkolatánál. Nem is vár volt az, csupán megerősített torony
fapalánkkal, döngöltföld falakkal körbevéve. Inkább afféle
megfigyelőállomás, ahonnét a Morava torkolatát s a Dunán elhaladó
gályákat, sajkákat lehetett szemmel tartani. Amikor egy gyors
rohammal beszakították rozzant kapuját, megszalasztották a hat rác
fegyverest, kik őrizték, s elfoglalták a váracskát, csupán egy kis öblű
ágyút találtak a toronyban, de sem lőport, sem ágyúgolyót nem leltek
hozzá.
– Felgyújtsuk a tornyot, uram? – Bihari Sebestyén, a kapitány
hadnagya már kezében lóbálta a fáklyát, mire Székely legyintett:
– Felesleges, fiam! Ezt a tornyot egy nagyobb széllökés is



összedönti, kár pazarolni rá az időt.
Végigpillantott lovasain.
A vár alatti lankás mezőn négyszáz könnyűlovas táborozott a
hideg éjszakában, a váracska udvarán ötven vértes. Még kétszáz
páncélos a Duna partján rakott hatalmas tüzeket. A többiek
felderítésen, előőrsben voltak a szélrózsa minden irányában.
– Fiaim! – kiáltotta Székely Tamás, hogy mindenki jól hallja
hangját. – Ma Szendrő váráig vágtatunk, s szemügyre vesszük, hányan
tarthatják azt a viperafészket! Ha egy mód van rá, támadunk.
Kiszabadítjuk Hunyadi urunkat! – A lovasok vérszomjas üvöltése
Kulics falain visszhangzott hosszan, vészjóslón, s a környező
falvakban is bizonyosan jól hallatszott.
– Indulás, fiaim!
Hunyadi unokaöccse tudta persze, hogy nem lesz könnyű dolguk;
Szendrő várát legalább ezer szerb védelmezi, s vélhetően tucatnyi
ágyú tartja távol az esetleges támadókat. Ezenfelül bizonnyal
számolnia kellett a környékbeli rác falvak lakóinak rácsapásaival,
rajtaütéseivel – vagyis ilyen kis létszámú csapattal nem sok reménye
lehet a vár elfoglalására.
Bihari Sebestyén kibontotta a Hunyadi-lobogót, s büszkén tartotta
a rudat; a hollós címeres vászonba belekapaszkodott a hideg
decemberi szél.
A hatszázötven lovas lépésben megindult; ide Szendrő falai alig
egy mérföldre voltak, egy erősebb iramú vágta, s ott vannak.
Szemközt, a Duna túlsó felén Keve vára szürkéllett a magaslaton, a
sziget lapályán kopjás magyar vitézek gyülekeztek nagy számban arra
várva, hogy parancsot kapjanak az átkelésre ők is.
– Tartsd a lépést!
A legények vidámak és tettre készek voltak. Mind a kormányzó úr
nándorfejérvári őrségének katonái közül kerültek ki, és kiváló
kiképzésben részesültek.
Székely Tamás elébb délnek vezette a csapatot, Szalónak50
falvához, ahol csupán néhány vén rác paraszt fogadta őket; a többi



lakó napokkal elébb, a magyarok partraszállásának hírére elmenekült
Pozsarevác felé.
Itt érte be őket a felderítőcsapatok egyike, mely messze, délre
kémlelte ki a vidéket.
– No, fiaim! – fogadta őket feszülten Székely Tamás.
Belefutottatok szerb lovasokba?
– Azokba ugyan nem, uram! – lihegett a vezetőjük. – De
Kragujevác felől az országúton török csapat közeledik!
– Mennyien vannak?
– Alig kétszázan, uram!
– Akkor az csak egy követség.
– Az bizony, hogy süllyednének el a sárban! Egy sólyomképű bég
vezeti őket, úgy hiszem, uram, Szendrőbe tartanak, hogy...
– Hogy magukkal vigyék Hunyadi urunkat! – fejezte be a
mondatot sápadtan Székely Tamás. – Csakhogy ehhez nékünk is lesz
néhány szavunk!
Hátrapillantott a legényekre.
– No, fiaim! Száz önkéntest kérek! Meg kell győzzük a
pogányokat, hogy kormányzó urunkat mégse vigyék magukkal!
Hatszázötven kar lendült a magasba.
– No, no! Csak lassan a testtel! A többire is fontos feladat vár!
Sebestyén hadnagy Szendrő alá vezet benneteket, s ott felkészültök az
erőd megtámadására. További parancsig senki nem hagyhatja el
Szendrőt és nem mehet be a várba! Értitek, fiaim?
Nagy nehezen sikerült kiválasztani a jelentkezők közül a száz
önkéntest. Kisvártatva a lovascsapat vágtatva megindult a Morava
mentén kanyargó országúton, neki Kragujevácnak, hogy lerohanják II.
Murád szultán méltóságteljesen közeledő követségét.
5.
ORSZÁGÚT LOZOVIK KÖZELÉBEN, SZERBIA,



A. D. 1448. KARÁCSONY HAVÁNAK 14. NAPJA
A méltóságteljesen közeledő követség persze mindenre számított, csak
arra nem, hogy néhány héttel a rigómezei diadal után portyázó
magyar katonákba botlanak Szerbia útjain.
Eliez bég, Baresat aga fia, a szultán követe unott képpel bámulta
az egyébiránt gyönyörűséges téli tájat, a Morava kanyargó partjának
nádasait, az erdőket, a tágas mezőket. Közben arra gondolt, a
hatalmas Allah igazságtétele bizonnyal, hogy a szultán választása
éppen őrá esett, amikor úgy döntött, az átkozott Jankót Isten
árnyékának színe elé vezetheti Edirnébe.
A csatában hősiesen verekedett, s már az első nap párviadalában
felhívta magára a szultán figyelmét. A háromnapos összecsapás
minden egyes napján bátran, példamutatón viselkedett, így jogosnak
és méltányosnak találta, hogy most az ő dicsőségét szaporíthatja a
követjárás.
Csak ez a hosszú, unalmas út ne lenne.
Ahogy hátrapillantott válla felett, gúnyosan elmosolyodott. A
kétszáz szpáhi mögött – egyelőre üresen – közönséges, rácsos kordé
nyikorgott. Ebben viszik majd a szultán székvárosába az átkozott
Jankót, a hitetlenek vezérét, ki oly sok bajt okozott az igazhitűek
népének.
Közönséges haramiákat szállítanak ilyen koszos, trágyás szalmával
beszórt rozzant kordékon.
Hunjadi Jankó ezt érdemli, nem egyebet.
Kivéve, ha...
De erre a lehetőségre Eliez bég gondolni sem szeretetett volna; a
szultán ugyanis szigorúan parancsba adta, hogy amennyiben a
Semendire várában tartózkodó Mara hatun úgy parancsolja, az
átkozott Jankót nemhogy nem kordéban, egyenesen fényes kísérettel,
díszes öltözékben, a legnagyobb tisztelettel kell Edirnébe kísérniük.
Eliez bég felpillantott az égboltra.
Délre járt az idő. Estére sem érnek Semendire várába, ha ilyen



lassan léptetnek a saras országúton.
– Igyekezzetek! Elalszom a nyeregben, anyaszomorítók!
A szpáhik visszavigyorogtak rá. Szemükben a bég valóságos
hérosszá nőtt a kosovói csatában; fáradhatatlan igyekezettel vezette
őket újabb és újabb rohamokra. Úgyhogy erőteljesebb ügetésbe
kezdtek; napszálltára csakugyan ajánlatos volna biztos falak mögé
érkezni.
Csakhogy nem érkeztek biztos falak mögé.
Fertályórával dél után ugyanis egy liget bokrai mögül élénk
kurjongatással vagy tucatnyi lovas tört rájuk.
– Engürúszok?
Eliez bég nem hitt a szemének. Hát ezek meg hogy kerültek ide?
Talán a csatából menekülők egy csoportjába botlottak a semendirei
országúton?
De Allahra!
A menekülők rég elhajigálták fegyvereiket, ezeknek meg mindnek
a kezében szablyák, fejszék villognak.
– Öljétek meg őket! – adta ki parancsát, mire vagy ötven szpáhi
vágtatva a közeledő engürúszok felé nyargalt. Azok látták, hogy
jelentős túlerő csap le rájuk, s nyomban megfutottak vissza, a liget fái,
bokrai közé. Hanem ebben a pillanatban a másik oldalról vagy húsz
lovas bukkant elő eget rengető harci üvöltéssel, s mint az eszelősök
rohamozták meg a török főcsapatot.
Eliez bég ösztönei veszélyt jeleztek, de ekkor már késő volt.
Anélkül, hogy erre parancsot adott volna, a szpáhik egyik tisztje
megsarkantyúzta hátasát, és ötven embert magával sodorva
nekirontott a támadóknak.
A következő csapat ekkor bukkant elő, ezúttal a hátuk mögül.
Ezeknek eszük ágában sem volt megfutamodni, szélsebes vágtában
lecsaptak rájuk. Páncélos harcosok robogtak az élen, s játszi
könnyedséggel taposták a földbe a török utóvédet.
A csetepaté alig néhány percig tartott csupán. Mire a menekülést
színlelő két kisebb egységet üldöző szpáhik észbe kaptak, a csapat



zömét lekaszabolták a magyarok; mire pedig visszahúzódtak az
övéikhez, csak a halál és a menekülés között választhattak. Előbbit
kevesen, utóbbit sokan választották.
Eliez bég néhány szempillantás alatt felfogta, hogy végzetes hibát
követett el. Nem futott el, keményen szembeszállt a páncélos
engürúszokkal, mire azok körbefogták, és egy erőteljes lándzsadöfés
letaszította a nyeregből.
A bég elterült a sárban.
– Gyorsan! Be vele a kordéba! Igyekezzetek!
Egy vértes harcos táncoltatta melléje a lovát, és sisakrostélyának
résén át szemügyre vette a földön fetrengő törököt.
– Eriggy vissza a szultánodhoz! – kiáltott rá, s az egyik engürúsz
sebesen le is fordította a parancsot törökre. – Üzenjük császárodnak,
hogy nincs vége a harcnak! Hunyadi él, soha nem lesz a foglyotok! És
amíg él, addig nem győzhettek végleg!
Eliez béget két markos magyar ragadta meg, durván behajították a
trágyás szalmával felszórt kordéba.
A bég döbbenten nézett körül. Egyik pillanatról a másikra a
dicsőség magasságaiból a szégyen legmélyebb bugyraiba taszították.
– Eriggyetek, amíg jól van dolgotok!
Néhány foglyul ejtett megszeppent szpáhira bízták a menetet azzal
a paranccsal, hogy vezetőjüket Edirnében ereszthetik ki a rácsok
közül. Jól tudták persze, hogy az útkanyarulaton túl kiszabadul, de
mit bánták azt Székely Tamás úrfi legényei!
Az országúton és a közeli mezőn vagy száz-százhúsz lekaszabolt
szpáhi teteme hevert, köztük sebesültek jajongtak. Ezeket majd
ellátják a rác parasztok, ha akarják – ha meg úgy akarják, egyenként
agyonverik őket, ez már nem a magyarok dolga volt.
Az viszont igen, hogy sebesen összeszedjék a törökök fegyvereit és
lovait. A szétrebbent szpáhik árkon-bokron túl jártak, rájuk nem sok
figyelmet pazaroltak. Ilyen csekély erővel meg sem kísérlik, hogy Vég
Szendrőig folytassák az útjukat.
– Ha mindenki készen áll, irány Szendrő vára!



Székely Tamás úrfi az élre ugratott, aztán megsarkantyúzta
hátasát.
Az egész rajtaütés néhány percig tartott; a kordé rácsai mögül a
trágyában fetrengő Eliez bég fogcsikorgatva bámult utánuk.
Nem.
A harcnak csakugyan nincs még vége.
6.
AZ UB KÖZELÉBEN, SZERBIA, TÖRÖK BIRODALOM,
A. D. 1448. KARÁCSONY HAVÁNAK 14. NAPJA
Sártengerré vált országúton száguldott kétszáz állig felfegyverzett
lovas az Ub folyón átívelő rozzant híd felé. Zvorniktól egész idáig hol
esőfelhők alatt nyargaltak, s akkor sármocskos foltok fröccsentek
lovaik hasára, hol meg száraz területeken dübörögtek át, akkor meg
vastag, fullasztó por lepte a hátasokat, harcosokat egyaránt.
A kétszáz bosnyák harcos dühödten, bosszúszomjasan vágtatott
Szendrő vára felé. Élükön Gyorgye Tomko Marnavics, a vojnicai
bosnyák sztaroszta, Zvornik ura robajlott. Kihúzta magát a nyeregben,
nürnbergi páncélt viselt, cifra, sáfrányszín köpeny fedte a vállát, s
szakállát is nyugati módi szerint nyíratta – úgy festett hatalmas fehér
harci ménjén, mint valami agg német fejedelem.
Vére most bosszúért forrt.
Kedves fiai, háznépének ifjai a hírek szerint karón végezték egytől
egyig; Smederovo ura, a vén Brankovics kivégeztette őket, mert
Hunyadi szökési tervére szövetkeztek a helyi rácokkal együtt.
S ha Marnavics úr fiait karóba húzta a szerb despota, úgy
Marnavics sem maradhat adósa a szerb despotának!
Kétszáz állig felfegyverzett lovas tán nem sok, azonban a
sztaroszta úgy sejtette, a magyarok is tettre készen közelednek a
despota fészke felé. Egyesült erővel nem csak a bosszú művét tehetik
teljessé, tán Hunyadi urat is kiszabadíthatják sanyarú fogságából.



Bosszút! Bosszút! Bosszút!
Gyorgye Tomko Marnavics, a vojnicai bosnyák sztaroszta, Zvornik
ura haragvó, vérszomjú elszántsággal száguldott keresztül az Ub
rozzant hídján, s maroknyi serege harcra készen robajlott utána.
Szélsebesen közeledtek Smederovo erődítményéhez.
7.
SZEGED VÁRA, MAGYAR KIRÁLYSÁG,
A. D. 1448. KARÁCSONY HAVÁNAK 14. NAPJA, REGGEL
A Tisza partján, egy bokros részen tértek magukhoz. Elébb Lackó
kezdett ébredezni, s az első, amit érzett, az a csontig hatoló hideg volt
és a pokoli fejfájás. Tétován megérintette halántékát; jókora púp
duzzadozott rajta. Homlokán száradt vér feketéllett, s ahogy
megpróbált talpra vergődni, forogni kezdett körülötte a világ.
Jeges szél süvöltött a folyóparton, Lackó vacogott belé.
Körbepillantott: nem messze a városfalakat látta, s emitt, a bokor
aljában hevert mellette még valaki.
– Titusz?
A néma szolga szemhéja megrebbent, első mozdulatra ő is a
fejéhez kapott. Rosszabbul járt, mint Lackó, csaknem betörték a
koponyáját, amikor leütötték a várudvaron.
– Megvagy, komám? – Lackó reszketve tántorgott le a vízpartra és
lemosta az arcát. – Valaki alaposan ellátta a bajunkat!
Kamonczi Titusz értetlenül bámult maga elé.
– Bizony, barátom, ez nem másnaposság. Nékem meghiheted!
A város felől kiáltozást hallottak.
– Másutt is megsérültél? – Lackó visszalépett a fekete ruhás
férfihoz és megvizsgálta a fején éktelenkedő, még mindig vérző sebet.
– Ezt gyorsan be kell kötözni!
Csakhogy nem volt mivel. Zsebeit egyébiránt üresen találta,
kirabolták, tőrét és szablyáját, csizmáit is ellopták tőle, míg



eszméletlenül hevert. Titusznál sem maradt egyéb, csak fekete ingje
és gatyája.
– No, jöjjél! Ideje visszamennünk! Nehogy azt higgyék, elvesztünk
végleg.
Lassan, egymást támogatva indultak vissza a városkapu felé;
akárki ütötte le őket, alapos munkát végzett. Meg kellett pihenniük
néhányszor, míg elvergődtek a városkapuig.
A Felső utcai polgárháznál, ahol Szilágyi Erzsébet a szállását
rendezte be, idegesen várták őket. Ott tudták meg, hogy Cillei Ulrik
elhagyta a várost minden pereputtyával egyetemben, s utazóbatárja
fényes katonai kísérettel kirobogott az éjjel a szegedi vár kapuján.
Lackó a szobában találta a zokogó Erzsébetet.
– Édesanyám!
Egymás nyakába borultak, s a nagyasszony megszólalni sem tudott
a megkönnyebbüléstől. Az éjszaka azt hitte, mindenkit elveszített, aki
valaha fontos volt neki az életben.
– És Mátyás? – szipogta elgyengülten a fia karjaiban. – Hol van
Mátyás?
Hunyadi Lackó gyengéden leültette és homlokon csókolta
édesanyját.
– Legutóbb egy utazóbatár tetején láttam.
– Utazóbatár tetején? Miféle utazóbatárén?
– Jobb lesz, ha azonnal indulok! – mondta Lackó. – Szerzek egy
kardot meg egy gyors lovat, és Cilleiék után vágtatok. A többit bízd
rám, édesanyám!
Erzsébet bágyadtan az ajtóban álló Vitézre és Vingárti Geréb
Jánosra nézett.
– Indulj minél előbb! – bólintott Várad püspöke. – S ezt, kérlek,
vidd magaddal!
Lackó csodálkozva nézte a kancellár tenyerén csillogó
aranytárgyat.
Atyja kormányzói pecsétje volt, a kancellári pecsét.
– Azért adom néked, fiam, mert bizonyos vagyok benne, hogy



néhány napon belül annak adod tovább, akit legjobban megillet.
Akinek a legnagyobb szüksége lesz rá.
Lackó elvigyorodott.
– Átadom neki.
Azzal kilódult az ajtón; Vitéz, Geréb és Erzsébet maradtak csak
bent. A nagyasszony megtörölte könnyektől kivörösödött szemét.
– Viszontlátom még őt? Viszontlátom még valaha is?
A kancellár úr nem merte megkérdezni, kire gondol: Lackóra vagy
Mátyásra.
Pedig a nagyasszony most kivételesen nem fiaira gondolt, hanem a
férjére.
Hunyadi Jánosra.
8.
Odakünn lovat keresett magának a Hunyadi-csapatok istállójából,
aztán intett az udvaron ácsorgó Titusznak, hogy jöjjön ő is, válasszon
nyugodt szívvel hátast.
– Matyi is ott lehet velük. Jobb lesz, ha velem jössz, s ha
rátalálunk a drágalátos öcsémre, gondját viselheted, nehogy megint
elcsatangoljon!
A fekete ember komoran bólintott.
– Hosszú lesz az út, s néked is, nékem is zúg a fejem, mint az
istennyila – tapogatta a púpot koponyáján Lackó. – Bírni fogod a sok
vágtát, Titusz?
A fekete ember zord mosolya minden volt, csak megnyugtató nem.
– Akkor hát indulás!
Mielőtt kiléptethettek volna a polgárház kapuján, a gondterhelt
képű Thuz János lépett oda hozzájuk, s megragadta Lackó lovának
kantárját.
– Szeretnék átadni neked valamit.
A fiú bosszúsan felsóhajtott.



– Nincsen időm elszámolásokra, Thuz! Indulnom kell rögvest!
– Nem! Ez fontos!
Volt valami a sáfár hangjában, ami arra késztette a fiatalurat,
hogy lejjebb hajoljon a nyeregben.
– S mi volna az?
Thuz szemmel láthatóan kellemetlen helyzetben érezte magát, de
aztán nagyot sóhajtott, s egy levelet húzott elő a köpenye zsebéből.
– Ez az. Egy levél. – Lackó felé nyújtotta, aki kényszeredetten
átvette és bontogatni kezdte a pergament.
– Ezt a jelentést Konstantinápolyból hozta a futár. Egy testvérem
él ott, Dávid a neve.
Lackó szíve hevesebben kezdett dobogni; tisztában volt vele, hogy
Thuz nem zaklatná, ha nyomós oka nincsen rá. S a szíve mélyén
sejtette, miről lehet szó.
– Viola – nyögte ki a zsidó, mintha a név kiejtése is nehezére esne.
– Viola nyomára bukkantak Törökországban.
– Hol?
– Ahol sejtettük, Drinápolyban, László. Elrabolták és rabszolgának
adták el. A fivérem sokat nyomozott, míg a nyomára nem lelt.
Lackó üveges tekintettel bámult le rá a nyereg magasából.
– Baja esett?
– Csak annyit tudok, hogy nem sokkal azután, hogy Drinápolyba
került, egy fiút szült. A fivérem biztos benne, hogy itt esett teherbe,
Magyarországon. Még odahaza, Hunyadon.
A sáfár jelentőségteljesen Lackó szemébe mélyesztette tekintetét, s
látta, hogy a fiú pontosan érti, mi ennek a néhány mondatnak a
jelentősége.
– A fiú egészséges? – kérdezte Hunyadi László rekedten. – Él még?
– Tudomásunk szerint él és egészséges. A fivérem azon van, hogy
megtalálja, melyik házba került, melyik török vette meg őt és Violát.
Lackó komoran bólintott, ez a hír jobban fejbe kólintotta, mint
éjszaka a várban ismeretlen támadója.
– Drinápolyban van tehát... Él... Egészséges...



– Meg fogjuk találni, Lackó! Légy bizonyos benne, hogy meg
fogjuk találni. S meg is kell találjuk, hiszen Viola szemtanúja volt
annak a kellemetlen éjszakának, amikor Újlaki báró...
– Tudom, miről van szó! – szakította félbe Lackó. – Azt akarjátok,
hogy tanúskodjon?
– Óriási jelentőségű kérdésről van szó. Viola tanúvallomásán talán
az egész ország sorsa múlhat.
Az ifjú lovag ugyan nem értett egyet ezzel a kijelentéssel, mégis
ráhagyta a sáfárra.
– Köszönöm a levelet, Thuz! El fogom alaposan olvasni. És ha a
segítségével Violám nyomára bukkanunk, ígérem, nem leszek
hálátlan!
A sáfár arcán bosszús kifejezés suhant át.
– Nem háláért segít a fivérem, és nem azért segítek én sem.
Lackó nem vitatkozott, megveregette Thuz vállát, aztán
hátrafordult a türelmesen várakozó Tituszhoz.
– Megyünk már, ne aggódj! Menten indulunk!
A fekete ember csak vállat vont, mit törődött ő ezzel az egésszel!
Az ifjú Hunyadi valami leányt keres; a vak is láthatja, hogy szerelmes
belé. A lány meg gyereket szült neki. Nagy dolog.
Valaha néki is szült gyermeket egy leány. Titusznak önkéntelenül
is felrémlett leánya gyönyörű arca ott, a messzi apácazárdában,
Bánmonostor biztosnak tűnő falai között.
Őt is Violának hívták...
Semmi jelentősége...
Titusz türelmesen megvárta, míg László elbúcsúzkodik a sáfártól, s
közben igyekezett feladatára összpontosítani.
Eljő hamarosan az ő ideje...
A cselekvés ideje...
Honnan sejthette volna Kamonczi Titusz, a Cillei-ház kémje és
bérgyilkosa, hogy az ő halottnak hitt Violája és az a Viola, akiről Thuz
János beszélt, az bizony egy s ugyanazon személy. Honnan sejthette
volna, hogy ez a fiú, akivel szintén végeznie kell mihamarabb, immár



unokája édesapja. Honnan sejthette volna...
Szerencse, hogy az ember nem tudhatja, sorsa hogyan s miként
keresztezi más emberek sorsát.
Ha tudná, elborzadva tekintene a jövőbe.
9.
SZENDRŐ VÁRA, SZERBIA, TÖRÖK BIRODALOM,
A. D. 1448. KARÁCSONY HAVÁNAK 15. NAPJA
Hunyadi Jánost aznap kétszer lökdösték ki megkötözve, dühödt
fenyegetőzések közepette a vár udvarára, hogy a cigányok az utolsó, a
vár zömök lakóépületéhez legközelebb felállított karóhoz kísérjék.
Ez a karó kétségkívül reá várt.
Mindkét alkalommal ugyanaz volt a szertartás rendje: a rác
katonák átadták a hóhéroknak, akik meglehetős tisztelettel, de félre
nem érthető szándékkal vezették a karóhoz, eloldották köteleit, s a
karót kihúzva a megásott gödörből látványosan, sokat mondón
hegyesebbre hegyezték a végét, s közben jelentőségteljesen őt
méregették.
Hunyadi egykedvűen nézte ténykedésüket, aztán a többi karó felé
pillantott.
Szegény kivégzettek közül senki sem élt, iszonytató szenvedések
közt kimúlt az elmúlt napokban. Ahonnan állt, Jankó úgy látta, Stipe
Obranovics, a nándorfehérvári sajkások hadnagya is feladta a
küzdelmet, feje mellkasára borult, a nyakszirtjén kibukkanó karó
hegyén megfeketedett a vér.
– Készen állsz a halálra, kutya? – kiáltott rá egy szerb lándzsás
magyarul. – Kínok kínja közt döglessz meg!
– Az lehet – vont vállat egykedvűen Hunyadi. – De nem itt. És
nem most.
Mindkét alkalommal hosszú percekig piszmogtak a karó
hegyezésével a cigányok, aztán mindkétszer kijött a vár épületéből



egy tiszt, és bosszúsan intett a katonáknak, hogy kísérjék vissza a
szobájába Hunyadit.
Szendrő fölött vészterhes fellegek gyülekeztek.
10.
– Micsoda? – Gyorgye Brankovics, Rácország despotája a vár
legtágasabb termében, hol vendégeit fogadni szokta, trónszékében
terpeszkedett, s úgy bámult az előtte pihegő katonákra, mintha
menten fel akarná őket falni. – Mit beszéltek, kutyák?
Azok szűkölve egymásra sandítottak, s egyikük, ki legelébb
érkezett jelentésével, vette nagy levegőt szíva a bátorságot, hogy
elismételje mondandóját:
– A török követ csapatát szétverték a magyarok a kragujeváci
úton, uram!
– Hogyhogy szétverték?
– A szultán őfelsége bizonnyal nem számított arra, hogy a
magyarok még a közelben ólálkodnak, s alig kétszáz szpáhit küldött
útnak a követével.
Brankovics hájas, tokás képén ráncok gyűrődtek, ahogy behúzta a
nyakát. A hétszentségit neki! Ezért is ő lesz majd a felelős! Ki más
lehetne! Bizonnyal néki kellett volna megfelelő számú katonai
kíséretet adnia a követ mellé, hogy biztonságban elérhesse Szendrő
várát. De hát ki gondolta volna, hogy azok az átkozottak máris
átkelnek a Dunán...
– És te mi az istennyilát akarsz? – förmedt a despota a másik
futárra. – Te is rossz híreket hoztál, gazember?
Az lesütötte szemét.
– Tartok tőle, nagyuram!
– Ki vele! Mi történt?
– Uram, magyar lovasok foglalták el Kulics várát! Vagy ötszáz
nyolcszáz lovas, páncélosok, könnyűlovasok vegyesen.



Brankovics homlokán lüktetve kidagadtak az erek.
– Átkeltek a Dunán... Hogy kelhettek át a Dunán? Miért nem
jelentettétek ezt nekem korábban?
– Ez még nem minden, uram! Nyugatról Marnavics sztaroszta
közeledik egy kisebb zvorniki csapattal! – toldotta meg a rossz híreket
a második futár. – Már Belgrád alatt, Ripanjnál vágtatnak, s egyenest
ide tartanak!
– Marnavics! – csikorgatta a fogát a despota. – A pokolba a
bosnyák kutyával!
Harmadik futár rohant be ebben a pillanatban verejtékezve, csupa
sár ruhában, piszkos képpel.
– Hát te meg honnét jöttél, jómadár?
– A túlsó partot kémleltem ki, uram! – zihálta a szerb. – Kovin
alatt több száz magyar gyülekezik, folyamatosan érkeznek hozzájuk
az újabb csapatok.
– Elbánunk velük!
– Csakhogy az igazi had Szegeden gyűlik ám, uram! Több kémünk
jelentette, hogy akár tizenötezren is lehetnek, és egyre áradnak a
magyarok a táborokba. Útra készen állnak, uram! Csak a válaszodtól
teszik függővé, hogy megindítják-e a támadást vagy sem.
A despota körbepillantott a teremben. Füstös falak, szúrágta
bútorok, dohos kárpitok. Néhány ósdi tárgy még a belgrádi fejedelmi
udvarból származott, Lazarevics idejéből – a többit úgy rabolták össze
a szerb katonák – éppúgy, ahogy most országát rabolják széjjel a
törökök, magyarok, bosnyákok.
– Mi a parancsod, uram?
Brankovics legszívesebben rájuk ripakodott volna, hogy hagyják
őt békén, ám ezúttal nem menekülhetett a nehézségek elől.
– Hívjátok az új várnagyot! Minden katona fegyverbe! Készüljetek
az ellenséges támadásra!
– Ennek semmi értelme! Tudod jól, hogy mit kellene tenned!
Egy árnyalak vált el a faltól; egy rongyos függöny takarta ajtón át
lépett az imént a terembe.



– Mara!
Leánya ezúttal is díszes, oszmán fejedelemasszonyhoz illő
öltözéket viselt, a szultán első ágyasának kijáró cifra selyemruhát,
damasztköntöst, ezüst- és aranyfüggőket. Arca nagy részét kendő
takarta most, nyomában ott sorakoztak az állandó kíséretéül
szegődött komor képű muszlim vénasszonyok.
– A török követ nem fog ideérni időben, így a felelősséget sem
háríthatod tovább rá – mondta Mara. – A magyarok viszont már itt
vannak, egészen közel.
– Akár hetekig tudjuk tartani a várat, ha szükséges!
– Tizenötezer vagy akár húszezer emberrel szemben is?
– Badarság! Ha a magyaroknak lenne még húszezer katonájuk,
azokat Hunyadi mind magával vitte volna Kosovóba!
– Szegeden most nagy sereg gyűlik. Ezt a saját kémjeid jelentették.
– Tévedhettek.
– Te viszont nem tévedhetsz.
– Hunyadi a kezemben van, és amíg a kezemben van, addig én
diktálom a feltételeket!
– Hunyadi a kezedben van, te pedig hamarosan a magyarok
kezében leszel!
– Ha szabadon engedem, akkor meg a török kezébe kerülök.
Melyik a jobb? Néked tudnod kell, bogaram! Melyik utat válasszam?
– Te vagy a helyzet kulcsa, apám! – próbálta nyugtatni Mara. – De
ne vesztegesd az időt, mert kicsúszik a kezedből a kezdeményezés.
Gyorgye Brankovics dühödten meredt maga elé, aztán észrevette,
hogy a futárok még mindig ott lapítanak, és lélegzet-visszafojtva
figyelik a beszélgetést.
– Ti meg miért nem takarodtok innét a pokolba? Ki innen! Kifelé!
Ijedten hátráltak, s néhány szempillantás múlva ott sem voltak.
A füstös falú, szúrágta bútorokkal berendezett fogadóteremben
ketten maradtak: apa és leánya.
– Egy biztos – mondta halkan Mara. – Ha karóba húzatod, akkor
én és a fivéreim néhány napon belül árvák leszünk. Úgyhogy bölcsen



dönts, édesapám! Nékem sürgősen vissza kell sietnem a szultánhoz,
mert útban van Edirne felé. Egy-két napot talán maradhatok, ha
valamely nyavalyára hivatkozom. Csak kérlek... Könyörgöm... Ne
hozz elhamarkodott döntést!
Brankovics csüggedten bólintott. Szorult a nyaka körül a hurok, s
még az sem különösebben vigasztalta, hogy Hunyadi addig is kénye
kedvének kiszolgáltatva sínylődik fogságában.
Voltaképpen nehéz lett volna eldönteni, ki van nagyobb bajban
most.
Hunyadi vagy ő.
11.
SZEGED, MAGYAR KIRÁLYSÁG,
A. D. 1448. KARÁCSONY HAVÁNAK 16. NAPJA
Szilágyi Erzsébet nem tartotta a szavát, s nem várt hat napot, hogy
hírt kapjon arról, vajh eredménnyel jártak-e Cillei Ulrik tárgyalásai
vagy sem. Ami azt illeti, nem várt négy napot sem, sőt kettőt sem.
Cillei szekerekből és vértes lovasokból álló megerősített menete
úton volt Szegedről Kevébe, amikor a nagyasszony parancsot adott az
összesereglett erdélyi csapatok táborbontására. Bátran tehette, hisz
addigra a keleti vármegyékből összesereglett kis- és középnemesi erők
számban rég túltettek a nagyúri bandériumokon. Nem kellett sem a
nádortól, sem a kincstartó úrtól, senki mástól engedélyt kérniük; a
nagyasszony kiadta a parancsot, s az erdélyi hadak Karácsony
havának 16. napján tábort bontottak Szeged mellől.
Ezt látva csatlakozott hozzájuk több nemesúr, főképp a Duna
Tisza-közének s a Dunántúlnak küldöttei; az észak-magyarországi
bandériumok azonban mind nagyobb számban indultak visszafelé,
mert az egyre aggasztóbb hírek szerint Giskra huszitái lángba
borítottak több bányavidéki vármegyét is. Igyekezniük kellett hát,
hogy mentsék, ami menthető.



Az erdélyi erők ezalatt gyorsított menetben ereszkedtek lefelé, a
Tisza mentén. Vingárti Geréb János és Vitéz kancellár üzenetére
táborukba sereglettek a Bács, Torontál és Temes megyei nemesek és
népfelkelők is szép számmal – mire Titelrévhez értek, szépen
kikerekedett a számuk.
Hajnalban megkezdték az átkelést a Tisza bal partjára.
12.
KEVE VÁRA, KEVE VÁRMEGYE, MAGYAR KIRÁLYSÁG,
A. D. 1448. KARÁCSONY HAVÁNAK 17. NAPJA, ESTE
Mocsarakon, megáradt patakokon kellett átvergődniük, s dacolniuk a
fagyos széllel, a szakadó esővel és a mind ólmosabban rájuk telepedő
kimerültséggel, mire végre-valahára feltárult előttük a kevei sziget
nádasokban, erdőkben dús látképe.
Az égen ónszürke fellegek sodródtak lustán a széles folyam felett,
s most maga a Duna is szürkének tetszett a ködös messzeségből.
– Apám itt cseperedett kölök korában – mutatta a kevei sziklákon
nyugvó erősséget Lackó. – A nagyapám ugyanis itt szolgálta
várnagyként a néhai Zsigmond királyt.
Útitársa nem bizonyult éppen kellemetes társalkodónak; Lackó
némaként ismerte meg; s bár Titusz remekül tudott csakugyan
hallgatni, azért nyitott szemmel és füllel figyelt mindenre, amit Lackó
magyarázott számára.
– Ideje lesz megpihenni, igaz-e, komám?
Való igaz, egész nap nyeregben voltak, mert úgy vélték, nem lehet
messze a Duna-part. Nem is volt messze, csak épp ahhoz, hogy
elérjék, napszálltáig kellett kitartóan vágtatniuk a Béga és a Temes
árterében, a delibláti homokdűnék peremvidékén, mocsarak, láposok
közt, keskeny átjárókon, Bálványos süppedő, örvénylő homokján,
Pancsal dermedt mezőin, s végül Kevepallós agyagos parti sávján.
De végre itt voltak: már Kevepallósnál jól látták a Duna átellenes



oldalán, a szendrői szigeten túl Vég-Szendrő várának szabályos
toronysorait.
Ott raboskodik az apám, gondolta Lackó fásultan.
Erős falakat látott. A Duna és a Jezava-ág torkolatánál épült erőd
lakórészét bármikor leválaszthatták az árokba eresztett vízzel, s így
elérhetetlenné tehették gyalogosan vagy lóháton érkező ellenség
számára.
A fiúnak elszorult a szíve; innét vajh miképp szabadítják meg
atyját?
A fekete ruhás ember megérintette a vállát, s úgy mutatta, amit
észrevett a távolban.
– Igen. Azok ott magyar lovasok! – derült fel Lackó képe, mikor
megpillantotta a Jezava és a Lipe lapályán vágtató néhány száz
lándzsást; innét aprócska pontoknak tűntek ugyan, ám jól kivehetően
megszállták a vártól keletre húzódó mezőket, egész a Dunáig.
Titusz megint megkocogtatta a vállát és a másik irányba mutatott.
Amarról másfajta lovasok nyüzsögtek a vučaki országúton, Lackó
leginkább rácoknak, vagy még inkább bosnyákoknak nézte őket a
messzeségből.
– Ha bosnyákok, akkor keletről és nyugatról is szorongatják
Brankovicsot – jegyezte meg elégedetten. – Hát még ha a mieink
nagyobb számban átkelnek a Dunán!
Merthogy ezen az oldalon, a vár alatti lapályon tucatjával
gyakorlatoztak a kopjás vitézek.
– Rajta, pajtás! Egy utolsó nekirugaszkodás, és nemsokára Gereben
várnagy vendégei leszünk!
Mire felporoszkáltak a várhoz, leszállott az este.
Lackó sorra ölelte meg a vár lépcsőjén lefelé siető katonákat; úgy
tűnt, mintha mindet ismerné kölyökkora óta. Titusz mogorván lépdelt
mögötte, s nem nézett se jobbra, se balra, egyre csak az idősebb
Hunyadi fiún tartotta szemét.
A várban minden a feje tetején állt.
Gereben István úgy festett, mintha napok óta nem aludt volna,



szédelegve, szemét dörzsölve görnyedt asztala fölé toronyszobája
közepén, és utasításokat sorolt tisztjeinek:
– Reggel áteveztek két dereglyével, s élelmet visztek Székely
Tamás úrfinak! Visszafelé bekíséritek a perjel úr foglyait, azokat majd
Derecske porkoláb személyesen hallgatja ki. Hallod, Derecske! Délre
jelentést kérek, hányan őrzik Szendrő várát!
A porkoláb engedelmesen dobbantott egyet.
– Kihallgatjuk őket, abban nem lesz hiba, uram!
– Cserge Miksa és Lóránt Farkas reggel átkelnek a bosnyákokhoz,
és tolmácsolják tiszteletünket és megbecsülésünket nékik. Megkérik a
sztarosztát, hogy várjon a támadással addig, amíg Székely perjel úr
meg nem kezdi a tárgyalásokat. Pontosabban, míg be nem fejezi.
A várnagy szava elakadt, oldalra fordította fejét, s csak ekkor vette
észre az ajtóban ácsorgó Lackót és Tituszt.
– Hát ti meg kik vagytok?
Lackó vigyorogva a mécses fénykörébe lépett.
– Nem ismersz meg, István bátyám?
Gereben várnagy a homlokára csapott.
– A hétszentségit neki! László! Hunyadi László! Be
megemberesedtél, mióta utoljára láttalak!
A fiú megölelte, aztán útitársa felé intett.
– Ez itt Titusz, házunk szolgálója. Néma, úgyhogy ne fáradj vele.
– Nem érdekel engem, ha néma is, csak kardot tudjon forgatni!
– Azt nagyon tud! Mi hír édesapámról, István bátyám?
A várnagy képe elkomorult.
– Semmi jó, fiam! A kémlelők karóba húzásokról számolnak be, de
úgy tudjuk, atyád még nincs a halálraítéltek között. Székely perjel úr,
a rokonod szétkergette a szultán követségét, akiket Hunyadi urunkért
küldtek Szendrőbe. Ezzel kis időt nyert nékünk, azonban a vár
ostromlására nincsenek ágyúink és ostromeszközeink.
– Hozathatunk ágyúkat Nándor Alba várából!
– Félek, annyi időnk nincsen. Jönnek még csapatok?
– Jönnek – nyugtatta meg Lackó. – Ha mások nem is, az erdélyi



nemesurak mindenképpen eljönnek.
– Csak késő ne legyen! – sóhajtotta Gereben várnagy. – No, én
meg nem tudom, hová tettem a jó modoromat! Éhesek vagytok és
szomjasak, ha nem tévedek! Gyertek csak velem, madárkáim!
Lackó szabadkozni próbált, de nem volt apelláta; a várnagy szinte
maga után húzta őket, lefelé a torony lépcsőjén.
– Ennetek kell, különben nem bírjátok a harcot! Nem ígérek
mennyei vacsorát, viszont kiadósat igen!
Ahogy kiléptek a torony mellvédjére, megdöbbentő kép tárult a
szemük elé.
A Duna immár éjfekete szalagján száz és száz fáklya fénye
ragyogott: lassan, méltóságteljesen csorogtak lefelé folyamirányban.
– Hát ez meg mi az Isten csudája?
Lackó a szemét erőltette.
– Csónakok. Dereglyék. Sajkák.
– De ennyi?
Lesiettek a partra; a tábortüzek mellől felpattantak a magyar
katonák is, és mind a Dunához ereszkedtek, hogy lássák, mi kerekedik
ebből a szemkápráztató fénypompából.
Valóban csónakok voltak, kisebb-nagyobb vízi alkalmatosságok, s
mindegyikben egy-egy fáklya lobogott szépséges vörös derengéssel,
mint megannyi rőt szentjánosbogár az éjszakában. Az első
dereglyéből széles vállú, forradásos képű szerb vitéz ugrott a
fövenyre; rögvest megismerte Hunyadi Lászlót, s egyenest hozzája
lépett.
– Nagyuram! – tessék-lássék térdet hajtott, s már mondta is a
magáét; fölöttébb dühösnek tűnt hozzá. – Ifjú Hunyadi uram!
Brankovics megölte a hadnagyunkat!
Lackó ide-oda kapkodta a fejét; a csónakokból sorra kapaszkodtak
ki a partra a rác sajkások.
– Mit beszélsz? Kit ölt meg az a kutya?
A szerb lekapta fejéről subáját.
– Elnézésed kérem, uram, tán nem ismersz meg. Stanko Sipič



vagyok, a belgrádi sajkások alhadnagya. Atyád hű katonája.
Lackó kezdte érteni a dolgot.
– Azt mondod tehát, hogy Brankovics kivégeztette Stipe
Obranovicsot?
Stanko könnyes szemmel bólogatott.
– Eljöttünk mind, uram! Eljöttünk Székely perjel úr után! Itt
vagyunk valamennyien, hogy megbosszuljuk Stipe kínhalálát! Karóba
húzatta őt az a kutya! Érted, uram? Karóba húzatta, mint valami
közönséges gonosztevőt!
Közben a kevei mólóhoz sorra beeveztek a rác fegyveres sajkások.
Partra húzták csónakjaikat, dereglyéiket, sajkáikat, és felsorakoztak
Stanko Sipič mögött.
– Ha azt parancsolod, uram, hogy most nyomban evezzünk át
Smederovóba, és romboljuk földig azt a bűntanyát, hát mink
haladéktalanul megtesszük!
Lackó a sajkás vállára tette a kezét.
– Az Isten áldjon meg tégedet, Stanko barátom! És az Isten áldjon
meg mindőtöket! Telepedjetek le a tüzek körül! Mindjárt hozatok
enni- és innivalót!
De a rácok hoztak magukkal bőségesen; csak tűzre volt szükségük,
ami mellé leroskadhatnak a hosszú órákig tartó evezés után.
Gereben várnagy elégedetten szemlélte a jövevények komor,
mindenre elszánt arcát, a pengeéles szablyáikat, fejszéiket.
– Jól jön itt minden ember! Ha kell, holnap lerohanjuk Szendrőt!
Lackó a fáradtságtól szédelegve rogyott le egy tábortűz mellé, ahol
Székely Tamás néhány lovasa melegedett, mióta lement a nap. A
Dunán, a sötétség falából sorra siklottak a parthoz a rác sajkák, s
hozták a mindenre elszánt harcosaikat.
A katonák nyugovóra tértek, vastag takarókkal burkolództak be, s
próbáltak olyan közel férkőzni a tűzhöz, amilyen közel lehetett
anélkül, hogy megperzselődtek volna.
Lassan elcsendesült minden.
Lackó a tűz mellett ücsörgött és a lapályon lobogó többi fénykévét



bámulta, a magyar és rác katonák mélabús arcát, a túlparton
pislákoló tábortüzeket, a hosszan elnyúló szendrői várfalon lobogó
vörös fáklyafényeket, a vártól keletre és nyugatra felsorakozó magyar
és bosnyák lovasok tábortüzeit.
Odafönn most nem sok csillag ragyogott, a decemberi fellegek
eltakarták a legtöbbet.
Lackó azzal a gondolattal szenderült álomba, hogy a víz túlsó
partján édesapja most szégyenszemre rabláncon várja sorsa jobbra
fordulását.
Tárgyalni Brankoviccsal? Mikor elaludt, Hunyadi László ujjai
szorosan szablyája markolatára fonódtak.
Majd pengével folytatják a tárgyalásokat.
13.
KEVE VÁRA, KEVE VÁRMEGYE, MAGYAR KIRÁLYSÁG,
A. D. 1448. KARÁCSONY HAVÁNAK 18. NAPJA, REGGEL
Másnap reggel a tompán derengő napfényben jól lehetett látni, hogy
odaát, Szendrő falain úgy nyüzsögnek a szerb katonák, mint hangyák
a hangyabolyban. Brankovics egyre inkább torkán érezhette a kést;
immár csaknem minden oldalról ellenséges erők vették körbe a várát.
S ha nem is voltak sokan, a jelek szerint nap mint nap többen lettek
az idő egyáltalán nem a despota malmára hajtotta a vizet.
– Ha akarsz, itt maradhatsz – vetette oda Lackó az ébredező
Titusznak. – Én átmegyek a legényekkel a bosnyákok táborába,
megnézem magamnak a sztarosztát, aztán jövök vissza.
A fekete ruhás férfi egykedvűen vállat vont.
Fertályórával később Lackó egy rác sajkában ült a várnagy
követségének tagjaként Cserge Miksa és Lóránt Farkas hadnagyok
oldalán.
– Marnavics régi, hű embere kormányzó urunknak – magyarázta
Cserge a folyó közepéhez közeledve. – De vigyázni kell véle, mert



végtelenül büszke ember. Könnyű megsérteni.
– Ahogy minket is – bólintott Lackó, és egyre a parton
kibontakozó bosnyák tábort figyelte. A zvorniki nagyúr kétszáz fős
csapatát nemigen különböztette volna meg más szerb lovasoktól,
mind öltözetre, mind fegyverzetre, mind fizimiskára hasonlatosak
voltak egymáshoz. Egyedül a tábor közepén haragosan lobogó
boszniai hadilobogó, s rajta az Anjou-liliomok51 jelezték, hogy ezek
biz nem Rácország vitézei. S mivel a bosnyák király épp hadban állt
Szerbia despotájával, dacára a közös nyelvnek és a tökéletes
hasonlatosságnak, ellenséges csapatoknak minősültek a Duna-menti
rác földön.
Kikötöttek a szendrői sziget nyugati végével egy vonalban a
lapályon. Maga Marnavics sztaroszta jött le eléjük döngő léptekkel;
hosszú, ősz haja lobogott a szélben.
– Azonnal támadjunk! – kezdte köszöntés helyett, és ökölbe
szorított kezét a vár felé rázta egyre. – Délre a markomban akarom
tartani Brankovics levágott fejét!
Cserge Miksa és Lóránt Farkas legelébb mélyen meghajoltak a
nagyúr előtt.
– Várnagyunk azt kéri nagyságodtól, hogy várjon a támadással,
míg a vránai perjel úr parancsot nem ad rá. Még elébb tárgyalna a
despotával valamelyest!
– Nékem a perjel úr nem parancsol! Zvornik ura vagyok, a magyar
király és Hunyadi kormányzó alattvalója! – mennydörögte Marnavics.
– Különben is, mi az ördögre várunk? Támadjunk! Most!
– Nincsenek ostromeszközeink! – lépett előbbre Lackó anélkül,
hogy megszólították volna. – És a legfontosabb, hogy a kormányzót
élve, épségben visszaszerezzük!
A sztaroszta gyanakodva végigmérte a fiút, aztán képe egyszeriben
felderült.
– Az angyalát! De hisz te a kis Hunyadi vagy!
– László, nagyságod szolgálatára! – hajolt meg a fiú.
A sztaroszta úgy megveregette a hátát, hogy néhány pillanatig



levegőt sem igen kapott.
– No, jöjjél a sátramba! Igyál velem, kis Hunyadi! A kedvedért
esetleg várok azzal a támadással! De tudjátok, magyarok, minden
megölt családtagomért tíz mocskos rácot húzatok karóba!
– Mindent csak sorjában! – vélte Lackó. – Kezdjük elébb azzal a
borral!
Ez ellen Marnavicsnak sem volt semmi kifogása.
14.
ARACS–PANCSAL ORSZÁGÚT, MAGYAR KIRÁLYSÁG,
A. D. 1448. KARÁCSONY HAVÁNAK 18. NAPJA
Komótosan zörögtek az utazóbatár és a társzekerek kerekei a köves,
göröncsös úton. S ugyan Cillei gróf gyors iramot diktált volna a maga
részéről, s Jan Vitovecz is erősen meghajszolta a lovakat, az Aracs
utáni országút bizony alig volt járható. Kavicsos, köves,
sziklamorzsalékos volt az útvályú, s menet közben két szekerüknek is
tengelye törött a megpróbáltatások miatt.
Cillei nem várta meg, hogy elkészüljenek szolgái a javítással, a
menet késedelem nélkül haladt tovább, űzve, hajszolva a hátasokat,
mert a veres gróf estére mindenképpen Keve várába szeretett volna
érni. A Béga rozzant fahídján áthaladva immár Keve vármegyébe
értek, s innét mintha az út is járhatóbbá vált volna.
– Fáradt vagy, ugye, szentem? – Cillei visszahuppant az utazóbatár
kényelmetes ülésére, és szeretetteli pillantást vetett a szemközt
gubbasztó Erzsébetre. Leányát már reggel, indulás előtt fekete ruhába
öltöztették, szőke hajzuhatagát fekete szalaggal hátrafogták, nyakába
ezüst pravoszláv keresztet aggattak. – Még hátravan néhány órányi út,
aztán ígérem, nagyapád várában minden kényelemmel el leszel látva!
Erzsébet egykedvűen bámult ki az ablakon. Az utazóbatár a Tisza
menti országúton zötykölődött, a messzeségben a Temes ezüstösen
csillogó szalagja kanyargott. Egyébként csak nyomorúságos, bedőlt



falú kunyhókat, elhagyatott falvakat láttak, amerre elhaladtak.
– Ugye, nem kell ott maradnom? – kérdezte immár sokadszor.
A veres gróf rókavicsorral válaszolt.
– Az majd nagyatyádtól függ, szentem. Boldog lesz, hogy láthat! S
ne feledd! Mesélj neki majd a pópáról, akit felfogadtam melléd!
Nagyapádat különösen érdekli, hogy óhajának megfelelően görög
módi szerint hallgatod-e a miséket.
Erzsébet bólintott.
Anyja vallása után ő is a keleti, bizánci rítust örökölte, pedig lelke
mélyén sokkal vonzóbbnak találta a hatalmas, római keresztény
templomokat, székesegyházakat, a katolikus papok liturgiáját, és
egészében mindent, ami Stájerország vagy épp Magyarország
vallásához kötötte. Németül beszéltek, mint mindig, ha egymás közt
voltak. A Cillei mellett unatkozó Thuz Osvát immár szinte
családtagnak számított, bár az igazat megvallva Erzsébet nehezen
viselte a jelenlétét. A pap tekintete zavaros volt, mosolya hamiskás, s
az egész lényéből valami idegesítő feszültség sugárzott. Az ő kedvéért
a veres gróf magyarra váltott.
– Megírtad a szerződés feltételeit? – nézett kérdőn a papra. – Úgy,
ahogy kértem?
Thuz engedelmesen mutatta az összegöngyölt pergament.
– Megírtam, bán uram! Keve várában lefordíttatom rác nyelvre is
a biztonság kedvéért!
– Nem szükséges. Az apósom jobban beszél és olvas magyarul,
mint te vagy én.
– S ha módosítani akarna esetleg a szerződés pontjain?
Cillei ajkai gúnyos mosolyra rándultak.
– Nem akarja. Meglátod, jó lesz neki úgy, ahogy megkapja tőlem.
Thuz Osvát illemtudón fejet hajtott.
– Ahogy óhajtod, bán uram!
Szótlanul zötykölődtek tovább, s a lándzsásokból, vértesekből,
szolgahadból álló menet nemsokára Pancsal szántói mellett poroszkált
el. Itt már a Duna kanyarulatai kísérték útjukat, a Tisza valamivel



északabbra ömlött a nagy folyamba szőke áramlataival, új színt adva
a felségesen hömpölygő víznek.
Erzsébet megunta a bámészkodást, fegyelmezetten, kihúzott
derékkal ült a helyén.
Szomorú volt, mert tudta, egyre távolabb kerül attól az embertől,
akihez forró gyermekszerelem fűzte. Thuz Osvát ugyan megjegyezte
nemrég, hogy Újlak nincs olyan messze ide, azonban a lány gyávának
érezte magát ahhoz, hogy mindent hátrahagyva megszökjön atyjától,
és a szeretett férfihez meneküljön.
Bezzeg az a kölyök.
Ahogy a göndör hajú, komisz fiúra gondolt, Erzsébet önkéntelenül
elmosolyodott. Amit Szegeden, a zsúfolt várudvarban művelt, azzal
teljesen lenyűgözte a lányt. Mátyás... Mátyásnak hívják. Furcsa fiú,
egyáltalán nem hasonlított a szolgakölykökre, akiket Cilliben
megismert. Szépen beszélt, válogatott kifejezéseket használt, s a
különös ragyogás a szemében tetszett Erzsébetnek.
Ahogy az utazóbatár tetejéről a tűzbe hajította a kis lőporos
hordót, az végtelenül bátor dolog volt! Igaz, sokan megsebesültek, ám
a kölyök így is elérte, amit akart, és sikerült megmentenie a vitézt,
akit csaknem agyonvertek odalenn a zsoldosok.
Erzsébet nagyot sóhajtott.
Nem voltak játszópajtásai; szigorú atyja rég megtiltotta, hogy a
falusi kölykökkel vagy a vár személyzetének gyermekeivel
érintkezzék. Talán ezért lett koraérett, magának való leány, s talán
ezért örült most, hogy Mátyás elkísérte.
Esztelen, bolond fiú!
Igen, nem ő kérte rá – bár nem is tiltotta meg neki.
– Mit vigyorogsz?
A lány összerezzent.
– Semmit, apám!
– Valami az eszedbe jutott, igaz?
– Csak annak örülök, hogy nemsokára láthatom nagyapámat.
Cillei Ulrik gyanakodva méregette.



– Ennek örülsz?
– Annak is örülök, hogy minden édesapám tervei szerint történik.
És örülök, hogy eljöhettünk gyorsan Szegedről. Nem tetszett az a
város. Zajos volt és büdös. És az a rettenetes kavarodás.
A veres gróf elgondolkodva simogatta kisarjadzott, rőtes
borostáját, aztán németre fordította a szót, tán hogy Osvát pap ne
értse.
– Figyelj rám, Erzsébet! Engedelmes, jó leányom vagy. Igaz,
elismerem, nem sokat foglalkozhattam veled eddig, tudod. Tömérdek
tennivalóm akadt az utóbbi hónapokban. Az ország ügyei. Mostan
lassan felnőtt leszel, és elérkezett az ideje annak, hogy bekapcsolódj a
családunk bonyolult politikai ügyeibe.
Erzsébet a homlokát ráncolta.
– Én?
– Te bizony, kincsem! Egyelőre nem avathatlak be a részletekbe,
viszont néhány napon belül magad is tudni fogod, milyen fontos
szerepet szánok néked az ország jövőjét illetően. A házasságodról van
szó természetesen.
A lány megszeppent. Nem tetszett neki ez a fajta beszéd.
– Légy engedelmes, kincsem, figyelj, szemlélődj! Nagyapád egy
szörnyű, vad ország uralkodója, bogaras vénember, és vad maga is,
úgyhogy ne ijedj meg, bármit mondana vagy tenne is. Tudd: a szíve
mélyén jó ember, és téged nagyon szeret.
– És téged?
Gúnyos grimasz futott át Cillei arcán.
– Nos, engem is. A maga módján. Tárgyalni fogok vele, mert mint
azt talán hallottad, nagyapád fogságba ejtette Hunyadi kormányzót.
A lány bólintott, s magában arra gondolt, édesatyja Hunyadi
kormányzó neve mellé rendszerint a mocskos, a kutya, a tetves
jelzőket használta, ám most ezeket figyelemre méltó módon elhagyta.
– Engem azért küldtek a rendek, hogy tárgyaljak a kormányzó úr
kiszabadításáról. Ezt is fogom tenni, kincsem, mert jelenleg
mindenkinek ez az érdeke. A mi érdekünk is éppen ez.



Erzsébet unottan elfordította tekintetét.
– Értem.
Cillei megsimította a fejét.
– A többit majd Szendrő várában meglátod, egyetlenem. Csak
tudod... Bármit látsz és bármit hallasz, ne lepődj meg! Mindig
mellettem leszel, soha nem hagylak egyedül. Értetted?
Erzsébet szívszorongva bólintott.
Ha nem tudta volna, hogy az a vidám, göndör hajú fiú ott lesz
vele, talán sokkal szomorúbb lenne. Mátyás... Mintha egy kis fivért
szerzett volna magának.
Elmosolyodott megint.
A veres gróf aggodalmasan fürkészte az arcát egy ideig, aztán csak
legyintett, és Thuz Osváthoz fordult, hogy folytassa vele a
megbeszélések aprólékos előkészítését.
Cillei Erzsébet lehunyta szemét, és arra gondolt, az a komisz
kölyök most is ott lapul az utazóbatár tetején, megbújva a poggyászok
közt, és tán éppen hallgatózik.
Ha megérkeznek végre Szendrő várába, bizonyosan
előmerészkedik, és együtt nevethetnek megint mindazon, ami
körülöttük zajlik.
Ha már szerelmével, Újlaki Miklóssal nem lehet most, hát legalább
ez a bohókás kölyök legyen a közelében!
A menet lassan elérte Tárcsó szélső házait.
15.
KEVE VÁRA, KEVE VÁRMEGYE, MAGYAR KIRÁLYSÁG,
A. D. 1448. KARÁCSONY HAVÁNAK 18. NAPJA, ESTE
Cillei utazóbatárja csaknem éjfélkor érkezett meg Keve várához;
éppen akkor, amikor a rác sajkások háromszáz csónakon, dereglyén,
sajkán megkezdték a magyar vértesek újabb csapatának átszállítását a
Dunán.



Fáklyák erdeje világított a parti fövenyen, így a szemközti Szendrő
falairól is jól láthatták Brankovics emberei, hogy igen erősen
fokozódik a magyarok hadi készültsége. Napszállta óta legalább
kétszáz lovast vittek át a rácok lóval, teljes fegyverzettel, málhával. A
sajkások hadnagya, Stanko Sipič fáradhatatlanul irányította az
átkelést, mellette Hunyadi László és a vendégségbe érkezett
Marnavics sztaroszta szemlélték a műveleteket. A vitézek vidáman,
harcra készen szálltak be a csónakokba, s erőst remélték, hogy
alkalmuk nyílik bebizonyítani ügyességüket és rátermettségüket a
túlparton.
– Elegen leszünk! – állapította meg Gyorgye Tomko Marnavics,
ahogy megszámlálta a még átkelésre várakozó magyarokat. – Nem
védik a várat sokan, alig kétezer fegyverese lehet Brankovicsnak.
Lackó fázósan összehúzta magán köpenyét.
– S a falakon hogyan jutunk át?
– Azt még nem tudom, fiam, de rá fogok jönni a módjára, ne
aggódj! Nem hagyom, hogy kormányzó urunkat bántódás érje!
A vár felől valamivel éjfél után zörgött lefelé egy utazóbatár a
poros úton; Cillei Ulrik gróf, Jan Vitovecz és még néhány német
módra öltözött vértes és zsoldos lóháton ügettek a menet élén.
Marnavics ökölbe szorított kézzel, villámló tekintettel figyelte,
ahogy az érkezők lekászálódnak nyergeikből.
– Ez a tetves kutya meg mit keres itt?
– Jött az apósához rokonlátogatóba! – nevetett Sipič. – Már csak
Brankovics másik veje hiányzik, a török császár!
– Igen, az szép társaság lenne együtt! – mormolta Lackó, és a veres
gróf elé lépett, hogy köszöntse.
– Üdvözöllek, Cillei! Óhajtod, hogy átvigyünk a Dunán?
Ulrik mosolyogva ölelésre tárta karját.
– Drága öcsém! Be jó, hogy újra látlak! Hiába, ez a szertelen
fiatalság: utánunk indultál Szegedről, és előttünk érkeztél Kevére.
– Sajnos, valóban késleltették az indulásunkat – mosolygott
válaszképpen Lackó is. – Leütöttek, ami azt illeti, és csak másnap



reggel tértem magamhoz.
– Ez rettenetes! – csapta össze a kezét Cillei. – De hát ilyen
zűrzavaros időket élünk, remélem, ha sikerül kiszabadítani a mi jó
kormányzó urunkat, a közbiztonság is helyreáll hamarosan!
– Nem az a kérdés, bán uram, hogy sikerül-e kiszabadítani, hanem
az, hogy mikor – igazította ki László a grófot, noha az ügyet sem
vetett rá többet.
– Nos, ezek a kedves szerb urak esetleg át tudnak vinni minket a
túlsó partra?
Stanko Sipičnek a nyelve hegyén volt a csípősebb válasz, azonban
Lackó leintette, úgyhogy a rác csak annyit mondott:
– Átviszünk.
– A batáromat is, ugye? Szükségem van a batáromra a túlsó
parton.
A rác szentségelve nézte a hatalmas járművet.
– Ehhez tutaj kell!
– Akkor, ha lennél szíves, kedves barátom, szerezzél tutajt! De
igyekezz! A rendek és különösen Hunyadiné nagyasszony
megbízásából teljesítek jószolgálati küldetést. Szeretnék egy órán
belül odaát lenni!
Az utazóbatár ablakán ekkor egy szőke gyermeklány feje bukkant
ki. Lackó elmosolyodott; ismerős volt neki ez a szőke üstök.
Cillei tekintete ezalatt megakadt Marnavics sztarosztán.
– Hát te meg ki vagy, barátom?
– Nem vagyok a barátod, Cillei Ulrik. A nevem Gyorgye Tomko
Marnavics, vojnicai bosnyák sztaroszta, Zvornik várának ura, Stepan
Tomasevič király híve és a te ádáz ellenséged!
A veres gróf cseppet sem jött zavarba.
– Örvendek, kedves sztaroszta! A többi nevedet, címedet nem
tudom megjegyezni, kérlek, bocsáss meg!
Nem sokkal később Stanko Sipič jókora tutajt úsztattatott ahhoz a
mólóhoz, ahonnét a sajkák sorban kieveztek a túlsó part felé.
– Pallót vetünk, hogy az utazóbatárod ráhajthasson óvatosan!



– Remek! Köszönöm, kedves barátom!
Miközben a fogat hajtója vért izzadva ráküszködte a pallóra a
batárt, Lackó és az éjszakából váratlanul előbukkanó Titusz óvatosan
az utazóbatár mögé somfordáltak.
– Itt vagy, gazember? – suttogta Lackó, mintha csak magának
beszélne. Körülöttük nem téblábolt éppen senki, Cillei zsoldosai a
lovaikat itatták lentebb, a folyóparton, a veres gróf pedig Vitovecznek
sorolta parancsait a móló deszkáiról.
– Itt vagyok! – jött a fásult válasz a batár tetejéről.
– Mássz le rögvest!
– Nem mászok!
Lackó sokatmondó pillantást vetett a mellette várakozó Tituszra.
– Mássz le, különben felmegyek érted, és a grabancodnál fogva
hajítlak a Dunába!
Erre nem jött válasz.
Ebben a pillanatban Cillei Erzsébet dugta ki megint a fejét a batár
ablakán, és érdeklődve szemügyre vette a kocsi mellett ácsorgó két
férfit.
– Nincs odafenn senki – mondta nekik mosolyogva.
– Tényleg? – Lackó nehezen tudta visszatartani, hogy ne
szentségeljen cifrán. – Akkor én most kivel beszélgettem az előbb?
– A barátoddal? – intett Titusz felé Erzsébet.
– Vele ugyan nem! – Lackó aggodalmasan pislogott a zsoldosok
felé, nem tűnik-e fel nekik, hogy hosszan ácsorognak a batár mellett,
aztán megint felfelé irányozta szavát: – Anyánk szíjat hasít a
hátadból!
– Megmentettelek! – felelte dacosan, némi sértettséggel a hang a
batár tetején.
– Majdnem felrobbantottad a szegedi várat!
– Nem tudtam, hogy akkorát fog szólni!
A szőke lány érdeklődve nézte Lackót és kísérőjét.
– Te ki vagy?
– Hunyadi László a nevem, kis hölgy!



– Akkor te apám ellensége vagy!
– Attól tartok, az! Légy üdvözölve Keve váránál! Ha átértek a
túlpartra, feltétlen add át üdvözletünket a despotának! Mondd meg
neki, hogy hamarosan személyesen is felkeressük!
– Átadom!
A mólóról Cillei és Thuz Osvát közeledtek öles léptekkel.
– Átadnál egy üzenetet a batár tetején lapuló „senkinek” is,
kisasszony?
– Nagyon szívesen.
– Mondd meg neki, kérlek, hogy kiverem belőle a szuszt, ha
egyszer a kezem ügyébe kerítem!
– Átadom.
– Köszönöm, szép hölgy!
– Ne aggódj érte, Hunyadi László! Majd én vigyázok rá!
Hunyadi László értetlenül Tituszra pillantott; nem maradhattak itt
tovább, a veres gróf intett a tutajt irányító rác sajkásoknak, hogy
induljanak rögvest. Thuz Osvát nagyot sóhajtva felkapaszkodott a
batárra. A fáklyafényben vasas zsoldosok ziháltak a kocsi őrizetére
sietve, s mögöttük Vitovecz cseh kézipuskásai szedték a lábukat.
Lackó félrehúzódott az útjukból, de azért lábujjhegyen pipiskedve
próbált egy pillantást vetni a batár tetejére; nem sok sikerrel, a
rákötözött poggyász halmaitól nem láthatott semmit.
Így aztán nem vehette észre, hogy a mellettük elléptető Jan
Vitovecz milyen jelentőségteljes pillantást vet Tituszra. A fekete
ember mosolyogva visszabiccentett neki.
Néhány perc múlva az utazóbatár és vagy tucatnyi páncélos lovas
Cillei Ulrikkal és Vitoveczcel egyetemben csorogni kezdett a túlsó part
felé. A fáklyák fényében Lackó látni vélte, hogy egy fekete kis
árnyalak nyújtózkodik a batár tetején.
Öccse, Hunyadi Mátyás útban volt az ellenség fészke felé.
Lackó megrázta a fejét; kezdte érteni, mit érzett édesanyja annak
idején, amikor folyton elcsatangolt otthonról, és soha nem lehetett
biztos benne, vajon újra látja-e még.



16.
Lackó és Titusz ott maradtak a parton, s hosszan bámultak a
sötétségbe vesző, egyre távolodó sajkák s a tutaj után. A rácok
folytatták a magyar lovasok átúsztatását is, de olybá tűnt, reggel lesz,
mire minden fegyverest át tudnak szállítani a szendrői oldalra.
Amikor pirkadni kezdett, s már mindketten alaposan átfagytak,
Lackó intett, hogy menjenek be a vár épületébe átmelegedni, aztán az
utóvéddel maguk is evezzenek át.
A néma szolgálónak nem volt ez ellen sem kifogása.
Gereben várnagy valósággal beleőszült a sok teendőbe, aztán
Lackó láttán kis szünetet tartott; faltak néhány falattal, s a frissen sült
vadhúst pincehideg kamoncival öntözték meg.
– A túlsó parton ezernyolcszáz katonánk van most már,
beleszámítva a bosnyákokat – mutatta a pergamenre összerótt
számítást.
– Brankovicsnak a hírek szerint ezzel szemben legalább kétezer
vitéze van – ingatta a fejét Lackó. – Ha Cillei zsoldosait
hozzászámítjuk, kétezer-száz.
– Nem látott még olyat a világ, hogy az ostromsereg kisebb legyen
az ostromlottnál. Nem lesz így jó, fiatalúr! Hunyadi urunk
kiszabadításához jóval nagyobb seregre volna szükség.
– Anyám nemsokára megindítja Szegedről az összegyűlt nemesi
bandériumokat.
– Csak késő ne legyen. Míg azok ideérnek, a szultán is újabb
haderőt tud küldeni Szendrőbe.
– Versenyfutás lesz ez. – Lackó a vár egyik ablakához lépett, és
tűnődve a túlparti erődítmény hatalmas, háromszög alakú udvarát
fürkészte. – A despota mindenesetre kihegyeztette a karót, amit
apámnak szán...
– Csak nehogy magát ültessék bele a végén.
Lackó elköszönt a várnagytól, de kifelé menet a lépcső tetején
megállt egy pillanatra. Felséges látvány tárult a szeme elé: előtte a



Duna szalagja csillogott a hajnali fényben. A szeszélyesen kanyargó
folyam túlsó partján Szendrő, s messze, nyugaton Nándor Alba falai,
túl a ködön.
S emitt...
Mióta megérkezett Kevébe, tudatosan nem nagyon fürkészte a
keleti látóhatárt.
Mert emitt...
Keleten...
A felkelő nap fényében a Temes-sziget vadonjának zöldjét
láthatta. A szigetet, ahol hónapokon át kellett rostokolnia, míg atyja
Nándorfejérvár falait védte Thallóczi perjellel. Az a végtelennek
tetsző nyár. Alig nyolc esztendeje. Mintha sokkal régebben történt
volna. A rekkenő hőség, a Temes-sziget dús vadonja.
Hármasban töltötték azt a nyarat, ott, a szigeten. Matkó, atyja kun
vitéze, Zömök, a medvéje, s ő maga.
S annak a nyárnak végén felnőtt lett a gyermekből, dacára ifjú
korának: harcos és kalandozó. Akkor, azon a nyáron kezdődött hosszú
vándorlása is. Az a nyár, gyermekkora utolsó és felnőttkora első nyara
mindent meghatározott életében.
Lackó felsóhajtott.
– Induljunk, barátom! Biztosan te is tudnál mesélni a magad kis
rejtek-szigeteiről. Már persze, ha tudnál beszélni.
Sejtelme sem volt róla, hogy mennyire fején találta a szöget. Ha
Kamonczi Titusz akart volna beszélni, s elregélte volna a maga kis
rejtekszigetének gyászos históriáját, valószínűleg Hunyadi László is
másképp tekintett volna saját életének kilátásaira.
De a fekete ember továbbra is néma maradt.
17.
SZENDRŐ VÁRA, SZERBIA, TÖRÖK BIRODALOM,
A. D. 1448. KARÁCSONY HAVÁNAK 19. NAPJA



Mire megvirradt, a védők számára nyilvánvalóvá vált, hogy a vár
ostromra számíthat. A magyarok egész éjszaka szállíttatták át a
Dunán lovasaikat, s mivel napok óta itt táborozott egy népesebb
csapatuk, létszámuk lassan akkorára duzzadt, hogy Brankovics
kezdett bajtól tartani.
Kémei jelentései sem nyugtatták meg különösebben.
Nyugat felől újabb ezerfős bosnyák haderő száguldott a Száva és a
Duna mentén Szendrő felé, hogy csatlakozzon Marnavics sztaroszta
legényeihez. Északról, Szeged felől megindultak a magyar
bandériumok Hunyadi János asszonya vezetésével immár tízezer
fölötti létszámban, s magában a városban további öt-hétezer páncélos
lovas várta a fejleményeket. Ezzel szemben a legrosszabb hírek délről
érkeztek: Murád szultán egyelőre késlekedett újabb követséget
meneszteni, talán, mert asszonya, Mara hatun követét várta elébb,
hogy tájékozódjon a helyzetről.
Brankovics érezte, hogy a hurok egyre szorosabbra fonódik a
nyakán.
Idegesen járkált fel s alá vára tróntermében a dohos szőttesek és a
szúrágta bútorok között, és egyre füstölgött, tépelődött, hogy mit
tegyen.
Reggel aztán elhatározásra szánta el magát, s szemlét tartott a vár
védőserege felett.
Keménykötésű, elszánt szerb harcosok sorakoztak fel előtte, s
mióta leleplezték a Hunyadi-párti összeesküvést, a megmaradtakban
már maradéktalanul megbízott. Majd kétezer katona. A falakon
néhány ágyú, s várban hónapokra elegendő felhalmozott élelem, víz
pedig korlátlan mennyiségben állt a rendelkezésükre, köszönhetően a
Dunának és a Morava mellékágának, a Jezavának.
– Ideje felkészülni az ostromra! Nyissátok meg a zsilipeket!
A despota emberei számítottak erre a parancsra; a mellékág és a
Duna torkolatának kis háromszögét mesterséges vizesárokkal
kerítették el; a zsilipek megnyitásával ezt az öt öl széles medret is víz
árasztotta el. A vár belső lakórésze így szárazföldön elérhetetlenné



vált. Ezzel egy időben Brankovics parancsot adott arra, hogy
Hunyadit haladéktalanul hozzák át a külső őrtoronybeli szobájából
saját lakrészébe – legyen kéznél, hisz bármi megtörténhet mostantól.
Ekkor jelentették neki, hogy a magyaroknak szolgáló belgrádi
sajkások egy népes zsoldos csapatot hoztak át az innenső partra – ezt
a csapatot pedig nem más vezeti, mint Ulrich von Cilli, a despota
veje.
Nagyot nézett erre a hírre Gyorgye Brankovics.
– Cillei Ulrik itt?
Némi nehézséget jelentett, hogy a veres gróf hatalmas
utazóbatárral érkezett; az éppen megnyitott zsilipek miatt elárasztott
vizesárkon nem vezetett át csupán egy vékony palló, amit bármely
pillanatban bevonhattak a belsővárba.
Szegény katonák nekiláthattak hát egy szélesebb hidat készíteni,
mert a veres gróf ragaszkodott hozzá, hogy a batár védett területen, a
vár belső udvarán álljon.
A despota pedig felöltötte legdíszesebb, ezüstszálakkal hímzett
köntösét, ősz fejébe nyomta koronáját, és katonái élén a jövevények
fogadására indult.
– Drága vejem! Isten hozott Smederovóban!
Cillei Ulrik könnyekig meghatódott.
– Após uram! Végre újra láthatlak!
Megölelték egymást, de miközben a másik hátát lapogatták,
mindketten feszülten lesték a közelben ácsorgó fegyvereseket, nem
mozdul-e bárki is fenyegetően feléjük.
– Mi szél hozott, fiam? – Brankovics hangjában nem volt könnyű
fellelni a barátságos hangszínt.
– Tárgyalni küldtek a magyarok.
A despota képe egyszeriben elkomorult.
– Tárgyalni? Nem tárgyalok én senkivel! Még veled sem!
– Ej, ne hamarkodd el, kedves após uram! Különben sem egyedül
érkeztem! Hoztam ám vendéget is néked!
Az utazóbatárból ekkor Thuz Osvát lesegítette Erzsébet



kisasszonyt. A leány tekintete kíváncsian kereste a nagyapját, akit oly
régen látott, hogy alig emlékezett rá. Tartása fejedelmi volt, fekete
ruhája ünnepélyes hatást keltett, a nyakában lógó ortodox kereszt
pedig egyetlen pillanat alatt meglágyította az öregember szívét.
– Erzsébet! Gyönyörű kisunokám!
Brankovics eléje kacsázott, és könnybe lábadó szemmel ölelte
tekintélyes hasára a leányt – Erzsébet a megszólalásig Katalin lányára
emlékeztetett, ő volt ilyen karcsú, szelíd, már-már alázatos tekintetű
ebben a korban.
– És a leányom? Őt is elhoztad?
– Katalinom sajnos gyengélkedik – sóhajtotta Cillei. – De Erzsébet
itt van teljes pompájában, após uram!
– Hála a magasságos Úristennek! Köszönöm, hogy elhoztad őt!
Köszönöm, Ulrik!
Brankovics őszinte hálával hunyorgott a veres grófra. Most már az
sem számított, hogy vejét voltaképpen tárgyalni küldték hozzá, az
sem, hogy a magyarok küldték, az sem, hogy Szendrőt körbevették a
magyar és bosnyák lovasok, nem számított semmi, csak hogy unokája
ott volt, hogy keblére ölelhette, hogy gyönyörködhetett benne
kedvére.
– Leányom. Látom, becsületesen és illő módon ortodox hiten
nevelnek odahaza.
– A te akaratod szerint, nagyapám!
Erzsébet meghajolt az öreg despota előtt, akinek újabb
könnycseppek gördültek le kövér arcán.
– Helyes! Nagyon helyes!
A leány kíváncsian körbepillantott a várudvaron, s egyszeriben
elsápadt a rémülettől; most látta meg a dunai várfal mentén sorakozó
karókat, s a rajta a hullákat.
– Jézus Krisztus! Mi ez?
A despota elvörösödött és idegesen totyogva próbálta eltakarni
Erzsébet elől a látványt.
– Ez csak egy kis... Ne nézz oda, kincsem! Nem a te szemednek



való látvány az. Az ördögbe is, Mujo, nem megmondtam, hogy
tüntessétek el innen ezeket?
Mujo Brnzo, a despota fegyvermestere elkerekedett szemmel
nézett vissza rá; nem, a despota egy szóval sem jelezte ebbéli igényét,
ellenkezőleg, arra adott szigorú parancsot, hogy a tetemek addig
rohadjanak a karókon, míg darabokban le nem esnek a magasból.
– A kánya csípje meg – fontoskodott vörös képpel Brankovics, és
befelé terelte vendégeit a vár zömök épületeibe. – Gyorsan!
Igyekezzünk, csak előre, meg ne álljatok! Éhesek vagytok és
szomjasak! Gyorsan! Befelé!
Cillei futó pillantást vetett a karóba húzottak szánalmas sorára, s
csupán annyit jegyzett meg magának, hogy Hunyadi nincsen köztük.
Egyelőre...
18.
Szendrő tróntermében hosszú asztalt terítettek sebtiben a vendégek
tiszteletére. Brankovics azt sem tudta, hová legyen nagy örömében, és
hol a szolgákkal pörölt, hoznák már üstölvést a sülteket meg a
borokat, hol az apródjait nyüstölte, miért nem szellőztették ki
rendesen a dohos helyiséget, aztán körbetáncolta Cilleit, leültette az
asztalfőre, majd túláradó gyengédséggel, a leány kezét simogatva a
saját helyére kísérte Erzsébetet.
Az még mindig sápadt volt, s remegett minden porcikája. A
várudvar az elébb túlontúl sötét volt, nyirkos és büdös az oszló
tetemektől. Most idebenn is úgy érezte, az a bűz lep be mindent.
– Vizet kérek, nagyapa! Nem érzem jól magam!
– Jaj, jaj! Én bolond vénember! Egészen elfelejtettem, milyen is az
igazi vendéglátás!
A veres gróf elgondolkodva s fokozódó meglepetéssel pillantott
körül. A trónterem pórias egyszerűsége nem igazán tetszett neki; úgy
tartotta, a Novo Brdó-i ezüstbányák jövedelmeiből Szerbia despotája



igenis fényűző udvartartást kellene hogy kialakítson maga körül.
– Elnézést, nem készültünk lakomával! – röstelkedett Brankovics a
kezét tördelve. – Kisunokám! Mit parancsolsz? Mit ennél
legszívesebben? Bármi legyen, rögvest elkészíttetem! Igaz, a
szakácsnőnk most nem ér rá.
Erzsébet nemet intett fejével.
– Csak egy kis vizet kérek, nagyapa!
A terembe ekkor léptek be a kíséret többi tagjai: Thuz Osvát,
Vitovecz, két osztrák zsoldos kapitány és Tüzes Orbán, ki mindeddig
az egyik társzekéren zötykölődte végig az utat.
– Üljetek le, kedves vendégeim! Csak kényelmesen! Hol késik már
az az átkozott bor?
Az érkezők hírére hamarosan megjelent az ajtóban Mara hatun is,
de mikor látta, hogy nővére, Katalin nincs az érkezettekkel,
lelkesedése egyből lelohadt. Annál jobban örvendett Erzsébetnek, akit
még soha nem látott; körbecsókolta, megölelgette, aztán melléje
telepedett.
Míg a szolgák az étkeket hozták hatalmas fatálakon, Cillei
udvariasan apósa mellé sündörgött és óvatosan, hogy lehetőleg senki
se hallja, a fülébe súgta:
– Beszélnünk kell Gyorgye! Most!
A despota szája kelletlenül megrándult.
– Előbb egyetek, drága fiam!
– Azt mondtam, most!
Brankovics kurtán bólintott.
– Gyere velem!
19.
A vár keleti saroktornyába, a despota hálókamrájába csukódzkodtak
be. Ennek szűk ablakréséből a túlparti készülődést lehetett szemmel
követni, bár ez a legkevésbé sem érdekelte a veres grófot. Gyors



pillantást vetett a falon függő feszületre, a házioltár ikonjára és a
hatalmas, jó száz évvel korábbi török pajzsra meg a keresztbe
fektetett pallosokra.
Ahogy az ajtó nyikorogva becsapódott, az arcáról egyszerre
leolvadt a nyájas mosoly.
– Neked teljesen elment az eszed?
Brankovics meghökkent.
– Micsoda?
– Azt kérdeztem, teljesen elment-e az eszed? Miért nem ölted meg
Hunyadit, amíg gond nélkül megtehetted? Akkor nem gyűlt volna
Szegedre az a csordányi sok magyar! Akkor rég beletörődtek volna,
hogy új vezetőt kell választaniuk!
A despota dacos arckifejezéssel hátrált egy lépést Cilleitől.
– Megölhetem én most is, ha akarom! Megölhetem én bármikor!
Egyedül rajtam múlik, mi lesz a sorsa a nyomorultnak!
– Egyedül rajtad? Te szánalmas, vén idióta! Hát nem látod a
magyar lovasokat? Nézz ki az ablakon, majd én megmutatom neked!
Nem látod, hogy körbevették a váradat?
Brankovicsot olyannyira megdöbbentette ez a hangnem, hogy
hirtelenjében nem tudott mit kezdeni vele.
– Ne merészelj így...
– Nincs ilyesmire időnk, Gyorgye! Ide figyelj! Ezt alaposan
elrontottad! De talán nem késő helyrehozni, amennyire csak lehet...
– Én... Bármikor karóba húzathatom.
– Persze! Aztán nézheted, ahogy a magyarok rád gyújtják a várat!
Ha megölöd Hunyadit, lassan húszezer magyar zúdul Szendrő ellen!
– A szultán majd...
– A szultánt nem érdekli a sorsod. Mara élete talán igen. De nem
fog időben csapatokat küldeni, arról ne is álmodj! Az a lehetőség
elúszott!
Brankovics felfortyant.
– Ne merj ilyen hangon beszélni velem! Azt hiszed, érdekel,
odahaza mekkora úr vagy? Az én szememben te egy senki vagy!



Cillei a szemeit forgatta.
– Fejezd már ezt be, bolond vénember! Helyre kell hoznunk, amit
elrontottál!
– Én... én nem rontottam el semmit!
– Igazán? Akkor most mihez kezdesz, ha szabad kérdeznem? Most,
hogy Szilágyi Erzsébet szélsebesen közeledik vagy ötezer, vagy akár
tízezer bosszúszomjas magyarral. Mihez kezdesz, te szerencsétlen?
– Karóba húzathatom.
– Karóba húzathatom, karóba húzathatom! Tudsz mást is
mondani? Valami értelmeset!
Brankovics képe felfúvódott, elvörösödött a tehetetlen dühtől.
– Az a szerencséd, hogy én itt vagyok. Nem lesz semmi baj, de
most már feltétlenül engedelmeskedned kell, megértetted? Ha
mindent úgy cselekszel, ahogy én mondom, még megmenthetem, ami
megmenthető!
A despota most először elveszítette magabiztosságát, s dühödten
hátat fordított vejének.
– Az első és legfontosabb: mivel a várat bekerítették a magyarok,
Hunyadit nyilvánvalóan most már nem ölheted meg.
– De igen, megtehetem! Karóba...
– Tudom, karóba húzathatod! Ha ezt még egyszer kimondod,
esküszöm, itt hagylak! Szóval: Hunyadi halála egyet jelentene a te és
várnéped lemészárlásával és Szerbia végső felosztásával. Miután a
magyarok végeznének veled, a fiaiddal, az országodat kétségkívül
feldarabolnák. Északon újabb bánságokat hoznának létre, a
maradékot meg odadobnák koncnak a töröknek.
Brankovics táskás szeme villámokat szórt, de tudta, itt már nem ő
diktálja a feltételeket.
– Szóval, gondolkodj csak, vénember! Elmenekülni már nem tudsz,
felmentő seregre nem számíthatsz. Magad maradtál, de mint
mondtam, isteni szerencse, hogy én itt vagyok és kimentelek a
slamasztikából! No, ülj le ide! Ülj le, és hallgass! Hamarosan vissza
kell mennünk a trónterembe, úgyhogy csak röviden mondom el, mit



tudunk még itt tenni!
A despota leült és mogorván bámult maga elé.
– Nem ismersz engem jól, Cillei Ulrik. Ez a te bajod. Azt hiszed:
valamelyest is visszatart Hunyadi megölésétől, hogy aggódnom kéne,
mi lesz utána? Te tényleg ezt hiszed?
Cillei elgondolkodva nézett az öregre.
– Igen, attól tartok, ebben az egyben igazad van. De szerencsére a
magyarok is tudják, hogy egy megveszekedett bolond vagy, egy vad
rác, aki képes sarokba szorítva is csaholni és vicsorogni. Tán harapni
is...
– Ha így folytatod – ingatta a fejét bágyadtan az öreg –, veled is
végeztetek. Nem érdekel, hogy a lányom férje vagy.
– Elég volt a csevegésből – veregette meg a vállát Ulrik gróf.
Nagyon figyelj! Most még ugyanis sokat nyerhetünk ezen a
szerencsétlen helyzeten. De csak akkor, ha pontosan azt teszed, amit
mondok!
– Hallgatlak! Aztán majd eldöntöm, hogy figyelek-e rád vagy sem.
És Cillei Ulrik tudta, hogy az öreg figyelni fog minden szavára.
Nem nagyon maradt más választása.
20.
A várúr és vendége legalább egy órán át voltak távol, addig kíséretük
bőségesen kapott enni és inni. Mara mindvégig Erzsébettel
beszélgetett, és roppant vonzónak, eszesnek találta unokahúgát.
Elbűvölte szerénysége és visszafogottsága; voltaképpen minden
gesztusában nővére gesztusait látta viszont, és ez kellemes emlékeket
csalt elő rég elfeledettnek hitt gyermekkorából.
Azt is megérezte persze, hogy a lány titkol valamit. Erzsébetet
körüllengte valami titokzatos, rejtelmes aura, ami, ha lehet, még
vonzóbbá tette a szemében. Ez a nehezen megfogható szomorúság,
sóvárgó elvágyódás ismerős volt Mara számára, ugyanígy érzett ifjú



leányként, amikor Hunyadi Jankóba beleszeretett.
A vendégek csöndesen beszélgettek és várták, hogy Cillei és
Brankovics visszatérjenek.
Egyszer csak egy göndör hajú kölyök lépett be a konyha felől
tálcát egyensúlyozva, s azt óvatosan letette Erzsébet elé.
– Ha megéheztél volna, úrnőm! – mondta a kölyök mélyen
meghajolva.
– Köszönöm, nem vagyok éhes! – mosolygott a lány, és kedvtelve
megsimogatta az apród kezét.
Mara arra gondolt, mióta a szultán háremében éli életét, a jelek
szerint alaposan megváltoztak az erkölcsök a keresztény fejedelmi
udvarokban, hisz nem emlékezett rá, hogy illőnek tekintették volna
annak idején, hogy nemeskisasszonyok apródfiúk kezét simogassák.
A kölyök mindenesetre belepirult Erzsébet érintésébe, s
illemtudón hátrébb lépett.
– A te szolgád? – kérdezte Mara felhúzott szemöldökkel.
Erzsébet azonban csak rápillantott talányos, már-már felnőttesen
titokzatos arckifejezéssel, és így szólt:
– Mesélj, kedves néném, mesélj arról, hogy milyen az élet a
szultán udvarában! Csakugyan olyan rettenetes hely az a hárem?
Apám várában az istállófiúk mind oda vágynak: a szultán háremébe!
Mara nevetve lehajtotta a fejét.
– Meghiszem azt! Ahol én felnőttem, Nándor Alba várában is
folyton a szultán háremébe vágyakoztak az istállófiúk. No meg az ifjú
vitézek! Attól tartok, kedvesem, alapvetően ilyenek a férfiak!
Erzsébet nevetve hátrafordult az apródfiúhoz, és szemében kaján
fény csillant.
– Ilyenek bizony!
Hunyadi Mátyás elvigyorodott, bár nem értette pontosan, miről
beszélnek ezek itt ketten, de roppantmód élvezte a kalandot. Az
utazóbatár tetejéről kilesve már a Dunán átkelés is izgalmasnak tűnt,
amikor pedig Szendrő belsővárába bebillegett járművük, néki is
csaknem lélegzetét szegte a karóba húzottak rettenetes látványa.



Akkor egy pillanatra felötlött benne, hogy ez bizony nem játék, ebből
még nagy baj lehet, de aztán elhessegette magától a gondolatot.
Végtére is egész idáig azt hallotta odahaza a vitézektől, milyen jót
tett Lackó úrfinak, hogy elszabadult otthonról és bebarangolta a
Balkánt, hogy csavargott éveken át, cigánykaravánnal járta a messzi
országokat. S való igaz, bátyja határozottsága mögött több felnőtt
életét kitevő élettapasztalat húzódott, s a kis Mátyás leginkább a csak
ezáltal elnyerhető magabiztosságot irigyelte tőle.
Hát most majd néki is lesz mit mesélnie.
Amúgy roppant büszke volt magára azért, amit Szegeden tett;
amikor Lackó bajba került, hirtelen ötlettől vezérelve nyúlt ki a batár
tetejéről és emelt le egyet a gúlába rakott lőporos hordócskák közül.
A tűz sem volt épp messze, tette hát, amit ösztöne diktált.
Erzsébet persze szörnyülködött, sápítozott, néhány percig nem is
hallott rendesen, aztán elismerőn mérte végig ott, a rejtekhelyükön;
lám, a kölyök alig látszik ki a földből, máris ekkora ribilliót képes
csinálni!
– Hoznál egy kis vizet? – fordult most felé a török ruhás szépséges
asszony. Mátyás zavartan pillantott körbe.
– Hozok én bort inkább, asszonyom!
– Csakhogy én nem iszom bort!
– A néném történetesen a szultán felesége! Nem ihat bort
magyarázta Erzsébet kerekre nyílt szemekkel, mintha dicsekednivaló
volna azon, hogy ilyen rokonsággal bír. Szó, mi szó, Mátyás el is
csodálkozott ezen erősen.
– A szultán felesége?
Mara nevetett, mire Erzsébet is elnevette magát, s ahogy Mátyás
ajka mosolyra húzódott, a szultán első feleségének emlékezetébe
valami réges-régi kép villant.
Az ő mosolya szakasztott ilyen volt.
Aztán csak legyintett. Már ebben az ágrólszakadt kis apródban is
Hunyadi arcát látja.
Mikor Brankovics és Cillei megérkeztek, úgy tűnt, a házigazda



arca jóval gondterheltebb; egyre a padlót bámulta, és valamit
megállás nélkül motyogott maga elé. Lehuppant egy székre, azonban
a veres gróf sürgető intésére rögvest felemelkedett belőle.
– Vejem urammal megtárgyaltuk a kialakult helyzetet, kedves
barátaim! Úgy döntöttem, hogy javaslatainak megfelelően mindenki
számára előnyös megegyezéssel zárom le vitámat Magyarország
kormányzójával.
Thuz Osvát elismerő pillantást vetett Cilleire, aki könnyeden
vállat vont: Nem megmondtam?
– Hogy ne vesztegessük az időt, haladéktalanul kéretem a
kormányzó urat! – Brankovics magába roskadva huppant vissza
székére, megsemmisülten, mint aki nem lát több reményt semmire,
ami jobbá teheti életét.
Az ajtóban álló alabárdosai értetlenül pislogtak egymásra.
Kormányzó urat?
Eddig magyar kutyának nevezte őt minden szerbek despotája.
Az asztalnál ketten tűntek maradéktalanul elégedettnek: Cillei
Ulrik és a ragyogó tekintetű Mara hatun.
Utóbbinak a szíve repesett az örömtől, előbbinek az esze pörgött
sebesen, s már az új helyzetnek megfelelően tervezgette a következő
lépéseket.
21.
Voltaképpen senki sem tudta, hogy mi a teendő, s ennek az volt az
oka, hogy a Szendrőt körülvevő hadaknak nem volt igazi vezetője. A
legkorábban a Dunán átkelt lovasoknak Székely Tamás perjel
parancsnokolt, a bosnyákoknak természetesen Marnavics sztaroszta, a
rác sajkásoknak Stanko Sipič, az éjjel átkelt vérteseknek pedig
Hunyadi László.
Amikor utóbbi csatlakozott Székely lovasaihoz, gyors
helyzetjelentést kért.



– A falak ostromeszközök nélkül jószerivel bevehetetlenek
magyarázta Auránia perjele. – A szerbek vízzel árasztották el a
belsővárat leválasztó medret... azon végképp nem tudjuk átverekedni
magunkat.
Lackó elgondolkodva szemlélte a keleti falat megtörő hét zömök
tornyot.
– Tüzes nyilakkal viszont felgyújthatjuk az épületeket a várban.
– Fel bizony. Megtegyük?
A fiú a mellette álló Tituszra pillantott.
– Várjatok még vele. Apámnak nem eshet bántódása.
– Cilleire meddig várjunk? Ha megkezdte a tárgyalásokat a
despotával, lehet, hogy esetleg...
– Cillei legfeljebb az időt húzhatja – vélte Lackó, s azon törte a
fejét, vajon a Békés szántóvető, pontosabban most már a Draconis
legénysége mit tenne a helyében. Aztán arra gondolt, szíjat fog
hasítani öccse hátából, csak kerítse még egyszer a kezei közé.
– Amíg van értelme tárgyalni, nyílvesszőt se lőjünk be a várba
jelentette ki komoran. – Reggelig várunk. Addig erősítsd meg az
őrséget, senki sem juthat ki Szendrőből a tudtunk nélkül. A rácok
őrködjenek a Dunán, fáklyákkal világítsák meg a falakat!
Székely Tamás rögvest intézkedett, és kisvártatva a teljesen
körbezárt vár körül tábortüzek tucatjai gyúltak fel.
22.
Hunyadi János napokig fel s alá rótta lépteit a kicsiny szobában,
megfeszült idegekkel tűrve a rabság vánszorgó óráit. Egyszer, még
Milánóban látott egy rácsok közé zárt büszke oroszlánt; az az erőteljes
nagyragadozó rótta ily bőszen, tehetetlen dühvel köreit szalmával
felszórt ketrecében.
A bosszúvágy és a magatehetetlen düh csaknem eszét vette. Aztán
egyszeriben, szinte minden átmenet nélkül különös nyugalom szállta



meg. Azon az éjszakán, midőn szobája ablakából szemtanúja volt a
rác sajkások fáklyafényes érkezésének Keve partjaihoz, a kormányzó
úr higgadtan végiggondolta lehetőségeit.
Pirkadatig alaposan megfontolta, mit tegyen.
Egynémely dologban immár bizonyos volt.
Az egyik: néhány órán belül meg fog szabadulni innét. Így vagy
úgy, mire esti imára harangoznak, odaát lesz, a Duna magyar oldalán.
Arra, hogy esetleg rosszul alakulhatnak a dolgok, és Brankovics mégis
végez vele, viszonylag csekély esélyt látott. A despota is csapdában
volt, s ő a despota csapdájában. Gondolatai sebesen száguldottak,
tisztában volt vele, hogy Cillei megérkezett a várba, azzal is, hogy
megjelenése a tárgyalásos megoldás felé tereli az ügyet.
A másik, amiben biztos volt: odaát hű csapatok várják. Keve
várnagya, és vélhetőleg a Hunyad megyei nemesek már itt vannak. Az
a hír is eljutott hozzá, hogy Szegeden szép számmal sorakoztak fel a
magyar rendek, őreá várakozva – s ez különösen jólesett szívének.
Lám, maradt, ki a kudarcok után is kitart mellette.
Hunyadi János úgy vélte, legjobb esetben ötezer ember várhat rá
odaát.
A harmadik, amiben biztos volt: az ország népének végtelen
csalódást okozott a vereséggel. Le kell tehát mondania a kormányzói
posztról, s a gondolat nem csak hogy nem keserítette el, ellenkezőleg,
jókora megkönnyebbülésként élte meg. Megszabadul a felelősség
terhétől. Végre.
Még egy dologban biztos volt: ennek ellenére is folytatja a harcot.
Immár nem az ország második embereként, egyszerű délvidéki
nemesúrként, ki csak egy a sok közül. A rendek talán meghagyják
nándorfehérvári kapitányi címét, még az is lehet, hogy korábbi
érdemeire tekintettel temesi ispánként is elviselik ezentúl. S néki több
nem kell. Így is szolgálhatja a hazát, s végre nem lesz gyűlölet és
megvetés tárgya.
S még egy dologban biztos volt: végre hazatérhet Hunyadra.
Ha valamire igazán vágyott, akkor ez volt az. A fiaira vágyott, az



otthonára, örökségére. Erzsébet szelíd szeretetére.
S még valamiben biztos volt: ha Ecsellő és a kicsi túlélték a
menekülést – bárhol legyenek most –, mindent meg fog tenni azért,
hogy gondtalan életük legyen. Ennyi, semmi több. Magasból zuhant a
mélybe – vissza kell térnie oda, ahonnan jött, s azzá kell lennie,
aminek lennie kell.
Bármit tett Erzsébet, bármilyen árulást követett el ellene – ő
legalábbis így látta, így érezte –, nem lesz képes nélküle és családja
nélkül élni. Különös, hogy ennyi időre volt szüksége, hogy ezt
megértse, de most, bezárva, reménytelen helyzetbe kényszerítve oly
tisztán látta maga előtt a jövőjét, mint még soha. Megszabadult a
nagy felelősségtől, a ráaggatott címek súlyától, s egyszeriben
megtalálta önmagát.
Harcolni fog, amíg emelni bírja a kardot.
S ahogy ezt végiggondolta, s belenyugodott a sors akaratába,
egyszeriben minden oly tiszta és nyilvánvalóvá lett előtte.
Mindennek megvan az értelme.
Minden a Teremtő akaratából történik, ám felelősei mi magunk
vagyunk tetteinknek. Ezrek, tízezrek lelték halálukat azért, mert
hittek benne, s követték őt a hadjáratba. Nem térnek vissza soha, ő
pedig itt van, ha egyelőre még fogságban, de mégis él, és élni fog.
Ezzel a tudattal kell élnie.
S ezzel is meg tudott békélni. Vezér volt, hadak ura, s ki parancsát
követi, halálát lelheti minden pillanatban. Talán jobb lett volna, ha
ott marad a rigómezei síkon, s nem tér vissza soha többé. Csakhogy az
Úristen úgy akarta, hogy túlélje azt a rettenetes poklot,
szégyenszemre menekülve, bujdokolva, kitéve ellenségei kénye
kedvének.
S most újra talpra kell állnia.
S ezt is fogja tenni.
Ami hátravan még életéből, önmaga lesz megint. Nem kormányzó,
nem országnak ura, csak a déli végek egyszerű vitéze.
Csak Hunyadi János.



A katona.
S mikor mindezt végiggondolta, tudta, már csak várnia kell.
Várnia, miképp szól a megállapodás, miképp szövögette hálóját az
elmúlt órákban, napokban Cillei Ulrik.
Azt is tudta, hogy bármilyen megalázó feltételeket ötölt ki a veres
gróf, el kell fogadnia, el fogja fogadni őket. A jövőt immár ismét a
saját kezébe kell vegye, s ő örömmel a kezébe veszi sorsa irányítását.
Hálát adott a Mindenhatónak, hogy életben maradt és jóváteheti
mindazt, amit elhibázott, megbékítheti mindazokat, akiket
megbántott, s megbüntetheti mindazokat, akik rászolgáltak a
büntetésre.
Mert nem szenteskedő életre készült.
Mindenekelőtt a bosszúra.
Azt várta leginkább.



Tizenegyedik fejezet
FELEMELT ZÁSZLÓK ALATT
1.
BUDA, MAGYAR KIRÁLYSÁG,
A. D. 1526. KARÁCSONY HAVÁNAK 24. NAPJA
A szép öregember napok óta nem tudott aludni. Egyedül ücsörgött
tágas, ám fűtetlen szobájában, régi iratait rendezgette, s várta, egyre
csak várta, hogy hírt kapjon a királytól. Éjszaka álmatlanul
forgolódott kényelmetlen fekhelyén, hallgatta a szél süvítését a királyi
palota elhagyatott termeiben, s hosszúra nyúlt, küzdelmes életén
rágódott. Ha nem tudta volna, hogy néhány őr tartózkodik még rajta
kívül az ősi épületben, akár azt is hihette volna, hogy ő az utolsó
magányos lélek Budán. S mert aludni nem tudott, hát reszketeg
léptekkel rótta az éjszakát a csillagfényben fürdő romok közt.
Buda, a magyar királyok székesfővárosa kihalt, kísértetek járta
hellyé vált. A várhegy lábánál Taschental, Felhévíz, emitt Lógod
házainak megfeketedett falai tanúskodtak a nagy tűzvészről – a
tűzvészről, amit a török megszállók okoztak, elpusztítva a város java
részét.
Török megszállóknak jó ideje nyoma sem volt, de maguk után
hagyták a kiégett várost árnyaival, rettenetes emlékeivel egyetemben.
A város hetekig üresen állt. Amikor Szapolyai János hadai nagy
óvatosan betették lábukat ide – még Szent András havának első
napján –, iszonytató látvány tárult a szemük elé. A várpalota, a
magyar királyok ősi hajléka nem égett ugyan ki, de nem nyújtott
sokkal vigasztalóbb látványt így sem. A termek, szobák kifosztva, a



drapériák leszaggatva, a bútorok felhasogatva. Az utcákon rothadó,
oszlófélben lévő tetemek hevertek mindenütt, ablakokon kihányt
ruhák sár és mocsok tengerében. A tetemekből kóbor kutyák és varjak
lakmároztak.
A királyi palota termeiben emberi ürülék, a Mátyás király által oly
szorgalmatosan gyűjtögetett antik szobrok, itáliai festmények
széjjeltörve, széjjelkaszabolva, a díszesen faragott ajtókeretek
megperzselve, az Árpádok óta szaporodó fegyverarzenál kifosztva, s a
nagy király könyvtára széttúrva, meggyalázva.
A szép öregember ezen az estén – aludni nem bírván – a Corvinák
termeibe baktatott. Az álmos tekintetű strázsák unottan nézték, s
legyintettek magukban; ezekben a napokban az ment be a királyi
könyvtárba, aki akart – a kódexek senkit sem érdekeltek, azokat
őrizni is feleslegesnek tartották.
Szulejmán hordái nem kímélték a könyveket sem. A legtöbb,
díszes táblába kötött, Hunyadi-címeres kódex a padlón hevert
húgybűzben, salakpocsolyákban. A sarokban nagyobb rakás állt
kötetekből, ezeket próbálták meggyújtani, de épp csak megperzselték
a kódexlapokat a fellobbanó lángnyelvek.
A szép öregember dermedt szívvel tallózott a földre szórt könyvek
közt, találomra felvett közülük egyet-egyet, beléjük lapozott, s
könnyezett, amikor ujjaival érintette az összetapadt, átnedvesedett
hártyalapokat. A kötéseken meg-megsimította a hollós címert, s arra
gondolt, ez a könyvtár volt egykor Európa dísze. Néhány hónappal
ezelőtt török fosztogatók romboltak, tomboltak ezekben a termekben,
elhordva minden mozdíthatót, s elpusztítva mindent, amit nem tudtak
magukkal vinni.
A szultán állítólag kiválogattatott magának néhány Corvina
kódexet, de a könyvtár javához nem engedte nyúlni katonáit. Azt
távoztával a hátramaradó fosztogatók gyalázták meg; a méregdrága
kárpitok közt a falon szénnel rajzolt, obszcén rajzok csúfították a
kultúra és tudomány eme szentélyét – a kazettás íróasztalról
letaszított formás Herkules-szobor darabkái most is ott hevertek a



fekete-fehér márványköveken.
A szép öregember az ablakhoz lépett, lába alatt a kitört ónüveg
ablak szilánkjai ropogtak.
Kinézett; alant a királyi kertek fái, bokrai holdfényben fürödtek.
S akkor észrevette őket. Kihajíthatták az ablakon valamennyit,
talán akkor, amikor megpróbálták felgyújtani a könyvtárat; ott
hevertek a bokrok tövében, néhány fennakadt az ágakon.
A vénember lesétált a kihalt lépcsőházon, végig a loggiás folyosón,
a hátsó kapun át, ki a kertbe. Nem kellett lámpa, a hold pazar égi
fényben úsztatta a kertet, mintha nem is e világi szeglete lenne ennek
a szomorú, meggyalázott városnak.
A kódexeket hónapok óta eső, hideg érte; némelyik kifakult az éles
napfényben, lapjairól a zápor lemosta a színezőfestéket és a tintát.
A szép öregember tehetetlen dühvel nézte a tönkretett könyveket,
s keze ökölbe szorult. Persze mit számított ez a néhány könyv a többi
pusztításhoz képest? A várost kifosztották, szinte lakhatatlanná tették.
A török közeledtének hírére lakói jórészt elmenekültek, Szulejmán
csak a zsidókat, az elmeháborodottakat és a csőcselék egy részét
találta a falak mögött.
Őket sem kímélték persze; mire a roppant török sereg kivonult, a
házaikba húzódó lakók közül alig maradt életben valaki; az utcákat
hullák, meggyalázott nők és gyermekek megcsonkított tetemei
borították. Nem akadt ház felforgatatlan, kifosztatlan, nem akadt
borospince, mi ne úszott volna a kiömlött borban, s girbegurba budai
és pesti utca, miben ne vér csörgedezett volna napokig. Szulejmán
szultán a királyi palotában ünnepelte fényes győzelmét vezírjeivel és
főembereivel, s hódító szívét legalább oly édesen andalította udvari
muzsikusainak zenéje, mint a budai utcákon visszhangzó szívszaggató
sikolyok és halálhörgések kórusa. Végül, megunva az itt töltött,
vadászattal, nézelődéssel tartalmasabbá tett heteket, hajókra rakatta
valamennyi budai zsidót, összesen két és fél ezret, és magával vitte
őket Sztambulba. Magával vitte a legszebb szobrokat, műkincseket,
fegyvereket is, amit nem tudott, annak nagy részét elpusztíttatta.



A környékről, a Dunántúlról és a Duna–Tisza-közéről nyolcezer
előkelő magyart is magával ragadott, rabszolgának pedig harmincezer
lelket, nőket, gyermekeket többnyire.
S itt hagyta a felgyújtott várost, a feldúlt, megalázott királyi
fészket.
A holdfényben úszó kertben sem tett még senki rendet, a palota
termeiben sem vette még senki a fáradságot, hogy összetakarítson.
Szapolyai őfelsége huszonkilenc napot töltött a barátságtalan úri
lakban, majd jobbnak látta továbbállni Esztergomba, az érseki
palotába, ahol mégiscsak a megszokott kényelem és fényűzés vette
körül.
S ott hagyta ebek harmincadjára Budát, a királyság székhelyét. A
királyságét, melynek most már két királya is volt, viszont védelmezője
egy sem. Nemhiába írta Andrzej Krzycki przemysli püspök panaszolva
a Budán és Esztergomban, Szapolyai környezetében tapasztalt
áldatlan állapotokat, hogy a gondatlanság és a felelőtlenség soha nem
mutatkozott még oly vészjósló következményekkel, mint ezekben a
sötét téli napokban. Esztergomban őfelsége, Szapolyai János a török
követet bújtatgatta a nyilvánosság előtt, s folyamatosan tárgyalt vele
az ország alávetéséről. A lengyel követ könnyeivel küszködve
panaszolta a szép öregembernek – s napokkal később megírta
Brodarics Istvánnak is –, hogy: „Nézői leszünk, noha nem örömmel,
ama lenyűgöző tragédiának, amelyben most szerepelni kezdtek.”
A holdfényben a szép öregember hirtelen észrevett valamit.
Egy kis könyvecske, amit az ablakon hajíthattak ki a török
fosztogatók, becsúszott az egyik dús lombú bokor aljába, be, a
szövevényes gyökerek közé. Eső érte ugyan, de nem sok; kipiszkálni
sem volt könnyű onnan, ám ahogy belelapozott, a szép öregember
szíve hevesen dobogott fel.
Nem is kódex volt, inkább egy gyakorlófüzetecske.
Tintarajzok, feljegyzések sorakoztak benne, már amennyire a
holdfényben kisilabizálhatta.
Ez a füzet...



Lehetséges volna?
Mátyás király füzete, az ő ifjúkori feljegyzései...
A szép öregember sokat látta ezt a füzetet; Mátyás akkor írta bele
az első szövegeket, amikor V. László király foglyaként e falak közt
raboskodott, s rettegve várta kivégzését.
Ez a füzet...
Végigpörgette ujjai közt a megsárgult lapokat.
Várak védműveinek vázlatai, csatavázlatok, új hadigépek tervei,
versek, néhány sietősen lekörmölt elmés történet, számítások,
elszámolások, lajstromok, beszerzendő kódexek listái, néhány hű
vitézének portréja, harci szekerek, köztük a második Draconis és az
Oliphant ágyú rajza.
A szép öregember ráncai egyszeriben kisimultak, ajka önkéntelen
mosolyra húzódott.
Itt meg, ezen az oldalon pedig... Női nevek, sorban, egymás alatt.
Kihúzva mind, kivéve az utolsó nevet.
Azt a gyönyörű, édes nevet, amit oly sokat suttogott fülledt
éjszakákon...
Emlékezett erre a fogadásra, emlékezett ezekre a mámoros
esztendőkre, amikor a király ifjú kísérőjeként elkísérte mindenhová,
ahová csak Mátyás álruhában útnak indult.
Gyönyörű, dicsőséges napok...
Régmúlt szép ifjúság...
Letörölgette a könyvecske borítóját, és kitapogatta a hátlapján azt
a repedést, amit egy tőr hegye ütött a kötésben.
Akkor emelt először kezet rá a király.
Még ezen az emléken is mosolygott ennyi év távlatából.
Ez a könyvecske legféltettebb kincse immár. Nem lehet az
enyészeté, meg kell őrizni... Meg kell menteni...
S a szép öregember arra gondolt, ez a kis füzetecske egyetlen
embernél lesz méltó helyen, hogy megőrizze, hogy vigyázza, amíg él,
s hogy egy napon továbbadhassa majd...
Dénes...



Deér-Sólyom István gyengéd aggodalommal gondolt a szerzetesre,
ki most veszedelmes küldetést teljesít messze, Pozsony falai közt.
Örülni fog, ha valaha el tudja juttatni hozzá.
Fáradtan szétnézett még egyszer a magas falak őrizte kertben, s
mikor a holdfényben észrevette, hogy az egyik sarokban mintha egy
megcsonkított tetem fehérlett volna, úgy vélte, eleget időzött itt.
Életében túlságosan sok megcsonkított tetemhez volt szerencséje, nem
vágyott még egynek a látására. Visszabotorkált a palotába, magányos
szobájába, és vacogva az asztalhoz ült, gyertyát gyújtott.
Valahol, a palota távoli részében részegen kurjongatott egy
strázsa, kint, a magas falak tövében a holdat vonította egy kutya.
S a szép öregember áhítatos mosollyal az ajkán maga elé tette a
füzetkét.
Borítókötésén egyszerű, szépen rajzolt Hunyadi-címer s egy
cirádás M betű.
Mátyás...
Reszkető kézzel simogatta a könyvecskét.
Bárcsak már most belekezdhetne ebbe a történetbe, bárcsak itt
lenne Dénes, hogy mesélje neki azokat a gyönyörű, dicső napokat...
De majd...
Ha Isten is úgy akarja, nemsokára odaérünk...
Addig is...
Sok a feladat még...
Deér-Sólyom István félretette a könyvecskét, és tiszta pergament
simított ki maga elé az asztalra. Tintába mártotta tollát, és írni
kezdett.
A történetet folytatta Dénesnek, mert ez a történet jelentette
kettejük közt az eltéphetetlen, erősödő köteléket.
Valahol a világban még éltek fiai, ám úgy érezte, igazi fia, Dénes,
nagyon várja ezeket a leveleket.
Nagyot sóhajtott és írni kezdett...



2.
POZSONY, MAGYAR KIRÁLYSÁG,
A. D. 1526. KARÁCSONY HAVÁNAK 31. NAPJA
Dénes borzadva olvasta a csata végének történetét, a kormányzó
menekülésének históriáját. Nem tetszett neki, kedvtelenné tette a sok
borzalom, a vereség keserűsége. Tudta, hogy nem számíthatott
egyébre, hisz a szép öregember levelei a legapróbb részletekig azt
mesélték csak el, ami megesett hetvennyolc esztendővel elébb, nem
szépítettek rajta szemernyit sem. Mégis, a lelke mélyén jobb szerette a
dicső harcok históriáját, s noha tudta, okulni a vereségből tán többet
lehet, vágyta már a kevésbé sötét mesét.
– Végeztél a levelekkel? – kukkantott be a dolgozószobába
Angelica. Feszült volt, zihált, mert fel kellett rohannia a lépcsőn;
Dénes elérzékenyülve gyönyörködött kipirult arcában és süllyedő,
emelkedő kebleiben.
– A levelekkel?
A lány sajnos nem ezekre a levelekre gondolt; reggel azzal hagyta
magára a szobában, hogy másolja le a kancellár úr feljegyzéseit,
melyeket Szapolyai követjárásairól készített magának.
– Még hozzá sem kezdtem... – vallotta be kelletlenül.
Angelica nem hitt a fülének; a sietség pírját a felháborodottság rőt
rózsái homályosították el orcáján.
– Megvesztél, te szerencsétlen? Mindjárt visszajő, és akkor...
Dénes röstellte a dolgot, reggel épp csak bele akart olvasni a szép
öregember történeteibe, azonban olyannyira magával ragadta
Hunyadi menekülésének históriája, hogy egészen megfeledkezett
aznapi kötelességéről.
– Az éjjel majd befejezem, amikor a kancellár úr aluszik...
Őfelsége, Szapolyai János kémszervezetének legrafináltabb spionja
csípőre tett kézzel megállt Dénes előtt és megvetően végigmérte.
– Ez így nem lesz jó... A feladatot kellett volna elébb elvégezni.



A szerzetes vállat vont.
– Időnk, mint a tenger, kedves...
Angelica elnevette magát.
– Különös, amikor szeretkezni akarsz, arra is mindig jut idő!
Dénes ezt egyáltalán nem találta különösnek; az elmúlt napokban
egészen belerázódott a kémkedés mesterségébe, egymás után másolta
le Oláh Miklós és az özvegy királyné leveleit, s csakugyan mindennap
talált alkalmat arra, hogy a szerelem oltárán áldozzon az ő galamb
telt, életvidám Angelicájával.
– Ki az a Luther Márton? – kérdezte a lány, felvéve egy
könyvecskét az asztalról. A frissen nyomtatott mű címoldalán cirádás
ajánlás szövege sorjázott.
– Egy német pap – nyújtózkodott Dénes. – Róla mesélt előző este
vacsoránál a kancellár úr, ő az, aki elégedetlenkedik folyton, s erőst
megreformálná Krisztus egyházát.
Angelica unottan lebiggyesztette ajkát.
– Van is azon mit megreformálni...
– Özvegy királynénknak ajánlotta új művét.52
– Miért?
– Mert szánja a tenger sok veszteség miatt.
– Minket, magyarokat nem szán? Csak királynénkat?
– Minket is bizonyosan szán... De királynénkat jobban.
Angelica egyszeriben lesöpörte az asztalról az iratokat, leveleket,
feljegyzéseket, és Dénes ölébe penderült.
– Nemsokára jut időd mindenre, te pernahajder! Nélkülem kell
folytatnod a munkát!
A szerzetes csak nevetett, úgy hitte, a szokásos bosszantások
egyike következik csupán.
– Egyedül nem menne olyan élvezetesen a „munka”.
– Pedig úgy lesz, Dénes. Én egy ideig nem tudok segíteni néked.
– Megtudhatnám, hogy miért nem? – A fiú kedvtelve cirógatta
meg az asszony dús kebleit, majd belefúrta borzas üstökét a
völgyükbe.



– Azért, kedves, mert áldott állapotban vagyok – mondta
szenvtelen hangon Angelica, és belemarkolt Dénes fürtjeibe, eltartotta
magától és jelentőségteljes kifejezéssel a szemébe nézett. – A
kancellár úr mindentől óvni akar...
A szerzetes lélegzete is elakadt a hír hallatán.
– Áldott állapotban?
– Nem hallottál még ilyesmiről? Amikor egy férfi és egy nő...
– Tudom, mit jelent az. Egyszerűen csak...
– Csak?
– Csak megleptél a hírrel. Istenem... – üdvözült vigyor ült ki a fiú
arcára. – Nem tudom még... Még korai... Még nem érzem, milyen
apának lenni...
– Nem is fogod – komorult el Angelica. – A kancellár úr úgy
döntött, a birtokára utazom, ott szülöm meg a gyermeket.
Dénest mintha forró vízzel löttyintették volna nyakon.
– A kancellár úr? Hát övé a gyermek?
– Honnét tudhatnám én azt?
– De hát...
– Ne légy ostoba! Jól tudod, hogy véle is meg kell osztanom az
ágyamat. Pontosabban ő osztja meg az ágyát vélem. Ez is a munkám
része.
– Az ilyesmi a szajhák munkája – sziszegte Dénes indulattal.
– A mi munkánk nagyon hasonló ahhoz, ha tetszik, ha nem. Én
most így jártam, ezzel nem tudok mit kezdeni...
– De... Lehet, hogy enyém a gyermek?
– Mondtam már, nem tudom.
Dénes hátrahanyatlott a széken, egyszeriben nyomasztó súlyként
préselte Angelica telt teste remegő lábait.
– S velem mi lesz?
– Mi lenne? Itt maradsz, és teszed tovább a dolgodat. El ne hagyd
magad, kedvesem! Nincs ezzel vége a világnak... Csak mostan egy kis
ideig...
Váratlanul nyílt az ajtó és Mária királyné kancellárja, Esztergom



főesperese jelent meg a küszöbön. Mosolyogva, jó kedvvel érkezett, és
kevésen múlott, hogy mosolya, jókedve hosszú időre nem
száműzetett; Angelica, mint akinek altestébe belecsíptek, úgy
szökkent fel a fiú öléből, és villámgyors mozdulattal próbálta
visszagyömöszölni dús idomait a ruha menedékébe.
– Ma este ünnepelünk! – a kancellár úr arca ragyogott a
boldogságtól. – Nincsen semmi baj, gyönyörűségem? Olyan sápadt
vagy!
Angelica minden volt, csak sápadt nem, valósággal lángolt az arca
a kíntól. Fél szemmel Dénesre sandított, ám a fiú igen nagy
igyekezettel a pergamenekbe temetkezett.
– Mondtad-e neki a nagy hírt? – veregette meg a fiú vállát a
főesperes úr. – Nem titok, az örömhír hadd szárnyaljon!
– Futólag említettem – sóhajtotta Angelica. – És Dénes is igen
örvendett a hallatán...
Oláh Miklós keble csak úgy dagadt a büszkeségtől.
– Tudod mit, fiam? Végezzünk gyorsan a feljegyzésekkel, és utána
ünnepeljünk! A legfinomabb bort bontjuk fel ma este! Fiam lesz!
Fiam!
– Az még nem olyan biztos – simult hozzá szelíden, dorombolva a
lány, s szeme sarkából szánakozó pillantást vetett Dénesre.
A fiú valóban sápadt volt, szinte falfehér, de ez a legkevésbé sem
aggasztotta a főesperes urat.
– Nézzük azokat a feljegyzéseket!
3.
Míg Angelica a vacsorával bajlódott, Oláh Miklós külön paksamétába
gyűjttette azokat a leveleket, írásokat, melyek Szapolyai János
követjárásainak eddigi tapasztalatait gyűjtötték össze. A kancellár úr
asztalán kémjelentések, bennfentes beszámolók gyűltek, ezeket kellett
Dénesnek sebtiben letisztáznia.



Némán, lógó orral körmölt, s közben majd szétrobbant a dühtől, a
keserűségtől.
– Szép az élet, Dénes fiam! Lehet, hogy megnősülök! – mélázott a
munka pillanatnyi szünetében Oláh Miklós. – Ez a lány, tudod, nem
túl eszes, belátom... Nem is sokra tartottam én sokáig, de oly
készséges, oly kezes, olyan lelkesen áll a rendelkezésemre
mindenben... Ej, no, hát érted, fiam, hogyan gondolom... S mégis oly
szemérmes, oly szelíd lelkű a szentem...
Szentem... gondolta Dénes, és lehunyta a szemét.
Egy szent nem ilyen...
– No, végezzünk hamar! – A kancellár úr kezébe vette a
paksamétát. – Nézzük, mit küldünk Ferdinánd őfelségének
Innsbruckba!
Ferdinánd őfelsége, Magyarország frissen megválasztott királya új
országába még el sem látogatva, karácsony havának nagy részét
prágai bevonulásának előkészületeivel töltötte.
– Első levél: Szapolyai nőkérő követségei – a kancellár úr
gúnyosan nevetett. – Ezek a legízléstelenebbek... Második levél:
Szapolyai úr követsége őfelségéhez Bécsbe.
Dénes engedelmesen bontotta ki a pergament.
– Hát ezt tudni fogja őfelsége; Bánffy János úgy viselkedett a
Stefanskirchében, mint valami tulok; kezet akart fogni Ferdinánddal!
Ez a barom! Őfelsége meg sem hallgatta, fogságba vetette legott!
Dénes egykedvűen szignózta a levelet, s szépen betette a többi
közé.
– No, ez már érdekesebb! – silabizálta a kancellár úr a következőt.
– Szapolyai úr követe Velencébe, a signoriához. Jozefics Ferenc
zenggi püspök. Ezt az embert meg kell majd környékeznünk fiam,
roppant ügyes diplomata.53
Dénes letette a leveleket az asztalra.
– Fáradt vagyok, uram. Megbocsájtasz, ha lepihenek?
Oláh Miklós szórakozottan legyintett.
– Lehet, hogy el se kellett volna kezdenünk, fiam! Egy ilyen



nagyszerű napon... No, jöjj, azért nehogy aludni térj! Együnk!
Angelica! Kész már a vacsora?
Dénes bosszúsan tiltakozni akart, azonban a kancellár úr rá se
hederített.
Végig kellett szenvednie a lakomát, s közelről szemlélnie az
enyelgő párt; csak eközben döbbent rá, milyen pokolian fáj neki
minden mosoly, amit a lány a kancellárra vet, minden simogatás,
minden szerelmes pillantás.
Mert Angelica rajongó szerelemmel csüngött Oláh Miklós szavain,
mosolyán, hozzá dörgölőzött, a kedvében akart járni minden
pillanatban. A fiú hamar el is köszönt, és kedvtelenül fülkéjébe
vonult.
Fél éjszakán át hallani volt kénytelen, hogyan incselkedik a
kancellár úrral a lány, s hogyan szeretkeznek vadul, újra meg újra.
A vaksötét éjszakában is lángolt Dénes arca.
Ez volt élete tán leghosszabb éjszakája.
4.
POZSONY, MAGYAR KIRÁLYSÁG,
A. D. 1527. BOLDOGASSZONY HAVÁNAK54 1. NAPJA
Másnap, az új esztendő első reggelén Dénes úgy döntött, hogy
elhagyja Pozsonyt. Összecsomagolta semmi kis motyóját, és várta a
lehetőséget, hogy hűvös udvariassággal elköszönhessen Angelicától és
összetört szívvel visszaindulhasson Budára, Esztergomba, vagy
bárhová, csak el innen, el, minél messzebbre.
Angelica a kancellár ágyában aludt széttárt karokkal, látni
engedve kívánatos testét. A fiú szívébe heves fájdalom mart, s a testén
végiglüktető vágyakozás elviselhetetlenebbé tett mindent.
– Hát te meg mit csinálsz? – nézett rá gyengéden a lány. – Minek
van nálad az a batyu?



– Elmegyek! – felelte dacosan Dénes. – Örökre!
Angelica felült az ágyban, keblei hívogatón meredeztek a
hidegben.
– Hogy micsoda?
– Azt mondtam, elmegyek. Elegem van mindenből.
– Azt nem teheted. Őfelsége megparancsolta...
– Elegem van őfelségéből is. Azt sem tudom, ki kinek a híve, ki
kinek kémkedik... Mi kémkedünk-e valóban Szapolyainak, vagy
Szerémi püspök úr kémkedik-e Ferdinándnak... Elegem van!
– Te teljesen megőrültél?
Dénes sértett önérzettel fordította el tekintetét.
– Nem tudok élni a gondolattal, hogy talán az én gyermekemet
hordod a méhedben. Nem tudom elviselni, hogy ez a féreg ölelget
éjjelente, nem én...
Angelica meglepetten mosolyodott el.
– Dénes! Te féltékeny vagy?
– Én? Ugyan! Miért lennék az?
– Dénes, te féltékeny vagy! Uramisten! Te szeretsz engem!
A fiú kínosan nevetni kezdett, ám túlságosan hamiskásra
sikeredett a nevetése, inkább szánandó vinnyogásra.
Angelica kipattant az ágyból és anyaszült mezítelenül odatipegett
hozzá, átölelte és forró csókokkal halmozta el.
– Krisztusom, te drága, te szegény fiú! Te szeretsz engem!
Dénes eltolta magától, pedig minden porcikája azért remegett,
hogy ölelhesse, hogy magához szorítsa, hogy belefúrja mézszínű
hajzuhatagába az arcát.
– És ha igen, akkor? Így nem lehet élni! Így nem tudok lélegezni
sem!
Angelica még mindig hitetlenkedve ingatta a fejét.
– Nem lett volna szabad belém szeretned, te csacsi! Ez a
legfontosabb szabály!
– Olyan szabály nincs, hogy nem lenne szabad teherbe esned?
– Olyan is van – ismerte be Angelica. – De ezt már fújhatjuk!



Gyere ide, te, te édes fiú!
Magához húzta, és szokatlan gyengédséggel, szeretettel ölelte
meg.
– Vigyázz, a kancellár úr nem örülne az ilyesminek!
– A kancellár úr az urakkal tárgyal! – dorombolt a lány. – Gyere
ide! Gyere ide, te bolond! Tudod te, milyen jólesik ez nekem?
Dénes meghökkent.
– Miért esne jól? Még egy trófea a gyűjteményedben?
Angelica dühösen fújtatott és a fiú forró tenyerét telt keblére
húzta.
– Ez is egy érző szív, te bolond! Azt hiszed, én nem érzek semmit?
Szó, mi szó, Dénes is érzett valamit; eszelősen tomboló, forró,
lángoló vágyat. Finoman morzsolgatni kezdte a lány mellbimbóit,
aztán a szájába vette őket és elárasztotta csókjaival.
– El akartál menni... Te bolond...
– Nem maradhatok...
– Dehogynem... Kitalálunk valamit! Én mindig kitalálok valamit,
ne aggódj! Túl jó veled, te őrült!
Magával húzta a fiút az ágyba, és szinte letépkedte róla a ruhát.
– Most szeress! Ne törődj semmivel, csak szeress!
Dénes már képtelen volt gondolkodni, vadul, szenvedélyesen a
lányba hatolt, aztán hirtelen megrettent.
– Jaj! Vigyáznom kell rád!
– Ördögöt! Döfködj csak a kemény lándzsáddal, írnokom! Gyere!
Gyere már!
A kancellár úr akkor nyitott be, amikor Dénes elélvezett.
Hosszan, értetlen képpel állt az ajtóban, és elszürkült arccal
bámulta őket.
Először a lány vette észre, hogy immár nincsenek egyedül,
rémülten megvonaglott a teste, és szinte belekarmolt a fiú vállába.
– Dénes!
Nem volt mit magyarázni, amit Oláh Miklós látott, az teljesen
egyértelműnek tűnt.



– Itt van? – Brodarics István püspök úr lépett be a szobába,
fázósan csapkodva kezét. Amint szeme elé tárult a látvány, maga is
elhűlve torpant meg a kancellár mellett.
– De hiszen...
– A püspök úr azért jött velem, mert szeretne kihallgatni... Dénes
fiam – mondta lassan, ridegen Oláh Miklós. – Ugyanis felmerültek...
bizonyos gyanúk a munkáddal kapcsolatban...
A szerzetes szánalmasan reszketve lehengerkedett Angelica
testéről és szégyenlősen megállt az érkezők előtt.
– Kancellár úr... Énbennem... bennem...
– Megbízhatok, Dénes fiam? – kérdezte suttogva a férfi.
Erre mit lehetett volna mondani?
A püspök unta meg a végtelennek tetsző, kellemetlen pillanatot;
fejét csóválva elindult kifelé.
– Hozom a landsknechteket, kancellár úr.
Oláh Miklós hosszan, sápadtan bámulta őket, amikor Angelica a
takarót maga elé vonva feléje akart volna rohanni, merev, elutasító
mozdulattal felemelte kezét.
– Ne! Ne, asszonyom! Maradjon ott, ahol van!
Angelica kétségbeesve sandított Dénesre, mintha azt kérdezte
volna: és most mi lesz?
Dénesnek sejtelme sem volt róla, hogy most mi lesz.
Az új esztendő első napjának tizedik órájában már egy tömlöcben
vacogott patkányok és gonosztevők társaságában.
Úgy érezte, vége a világnak.
És bizonyos értelemben vége is volt.
5.
SZENDRŐ VÁRA, SZERBIA, TÖRÖK BIRODALOM,
A. D. 1448. KARÁCSONY HAVÁNAK 19. NAPJA
Lackó a levelet silabizálta a csillagfényben. Ezredszer olvasta el, újra



és újra nekifutott a soroknak, ajkai áhítatosan rebegtek, s immár a
csillagfény sem kellett, mert Viola szavai a lelkében izzottak rég.
Elmegyek, nagyasszonyom, megkeresem Lackót. Szívem alatt a
gyermekünk, lelkemben pedig tiszta bizonyosság és szerelem
diktálta, tántoríthatatlan elszánás. Megkeresem őt. Mellette a
helyem. Isten bocsássa meg nékünk, hogy egyházi áldás nélkül, a
természet törvényei szerint áldatott meg frigyünk, de nincsen mit
megbánnom, asszonyom. Szeretem őt, és tudom, hogy ő is szeret
engemet. Ha hálátlannak tartanak, megértem. De visszajövünk, és
nagyasszonyom szándéka szerint dönt majd, képes-e bocsánatában
részesíteni, vagy száműz engem örökre. Mert csak engem
száműzhet, Lackót nem. Ha úgy dönt, nagyasszonyom, vállalom a
sorsom.
Az a kis élet, ami itt formálódik a méhemben, nem sejti, milyen
világba érkezik. Mindent meg fogok adni néki, bármit hozzon is a
sors. S ha a Jóisten úgy akarja, s elnyerem nagyasszonyom és
Hunyadi uram bocsánatát, úgy talán boldogok lehetünk együtt.
Erről álmodom minden éjjel, ezért imádkozom mindennap.
Hiszem, hogy a szeretet mindent legyőz. Hiszem, hogy van
megbocsájtás.
Veronika
Lackó felhunyorgott a téli csillagokra. A messzeségben őrködtek,
elérhetetlen, idegen világokat vigyáztak.
Idelenn tábortüzek világlottak szerte a vár körül, s téli szél
csikorgott az éjszakában.
Drinápoly... Lackó a város nevét ízlelgette. Drinápoly... Edirne...
Idegen világ, de ott, abban a városban talán rálel Veronikára és a
kisfiára...
Edirne...
Drinápoly...
Mert mennie kell. Ott a helye, meg kell őket keresnie.



Mert hiszi, hogy a szeretet mindent legyőz.
És hogy van megbocsájtás.
S ha a Jóisten úgy akarja, s elnyerem nagyasszonyom és Hunyadi
uram bocsánatát, úgy talán boldogok lehetünk együtt... Erről
álmodom minden éjjel, ezért imádkozom mindennap.
Lackó mosolyogva összehajtotta a levelet és bekecsébe rejtette. Oldalt
fordult, s hirtelen ráébredt, hogy Titusz mereven figyeli a tábortűz
mellől.
Intett neki, és a néma szolga visszaintett.
Valahol a távolban felharsantak kiküldött felderítőik kürtjei.
Lackó nagyot sóhajtva talpra szökkent.
6.
Mint kiderült, Székely Tamás úrfi lovasai egy különös szekeres
menetet tartóztattak fel messze délre, a lapovói országúton. A
szekerek eredetileg kelet felé tartottak volna, a havasalföldi határ
irányába, de valami erőst megszalasztotta őket, s így kényszerűségből
északnak menekültek. A tíz szekerészt, ki mindvégig hátrafelé
pislogott rémültem, üldözőiktől tartva, egész Szendrőig kísérték a
katonák.
Amikor a perjel úr és Hunyadi László elé vezették őket, azok
értetlenül bámulták a szekerek rakományát.
– Süvegek?
Az oláhok zavartan pislogtak egymásra.
– Mi az istennyilának visztek ennyi süveget? Honnét hozzátok?
Hová tartotok vele?
Az oláhok hallgattak, s Lackó úgy döntött, elzavarja őket, a
szekereket viszont ott tartja; már azt is sejtette, mire használja a
látszólag haszontalan rakományt.
Ezzel egy időben Marnavics bosnyákjai átkísértek vagy ötven



elcsigázott magyar lovast Lackó táborába; mint kiderült, ezek a derék
legények Rigómezőtől menekültek, majd kemény harcokban
verekedték át magukat Szerbián. A fiú megölelte őket, s
elhomályosuló szemmel bámulta beesett, összekaszabolt képüket.
– Drága testvéreim! Most már csaknem odahaza vagytok! A
teremtő Isten vezérelt vissza benneteket! Eriggyetek! A sajkásaink
általvisznek, Kevén megalhattok, ehettek, ihattok. Ott már
biztonságban vagytok...
Csakhogy mikor a legények megtudták, hogy Hunyadi János úr
Szendrő várában fogoly, többé eszük ágában sem volt átkelni a
Dunán; rendes öltözetet, s fegyvereik kiegészítését kérték csupán,
valamint azt, hogy csatlakozhassanak az ostromra készülődő
csapatokhoz.
Lackónak nem volt szíve megtagadni a kérésüket.
Két órával éjfél után így búcsúzott Székely Tamástól:
– Holnap délig várunk, addig kap Cillei esélyt a tárgyalásokra. Ha
nem ér el semmit délig, támadunk!
A perjel úr komoran bólintott.
– Neki a falaknak, lovakkal?
– Felgyújtunk mindent, amit fel lehet gyújtani, aztán keresünk egy
pontot a falon, ahol áttörhetünk.
Lackó ezután parancsba adta, hogy a sokszekérnyi süveget szórják
mind a Jezava keskeny medrébe, nagyjából egy helyre. Mint kiderült,
csaknem nyolcezer süveg átázva, hatalmas kupacban kiváló
gázlóhelyként szolgált egy szűk szakaszon. A fiú ezután valamit
kísérője, a fekete ruhás néma szolga fülébe súgott, aztán ingre
vetkőzött, derekára hosszú kötélhágcsót tekert, majd belegázolt a
jéghideg vízbe.
Székely Tamás dermedten nézte.
– Hát te meg mi az istennyilát csinálsz, Lackó? Elment az eszed?
– Dehogy ment – vacogott a fiú. – Csak épp megyek,
meglátogatom édesapámat!



7.
Lackó átúszta a Jezavát, s az éjszaka leple alatt felkúszott Szendrő
vára keleti saroktornyának peremére. Ott aztán eltűnt a túlsó partról
némán figyelő legények szeme elől. Ekkor váratlanul riadókürtök
harsantak a távolban.
Székely Tamás rohant, hogy megtudja, mi az ördög történik a
külső őrállásoknál, ami ekkora lármát okoz megint. Jelentették neki,
hogy most már tudják, mi elől menekült a tíz havasalföldi szekér,
amikor rájuk leltek odakint.
Svitjanac felől több ezer fős szpáhi csapat száguldott egyenest
Szendrőnek.
A perjel úr szentségelve rendelte el a riadót.
Úgy tűnt, a törökök alaposan feldühödtek követségük néhány
nappal ezelőtti megszalasztásán.
8.
A trónterembe vezették Hunyadit – Brankovics rá se nézett, magába
roskadva motyogott valamit maga elé, képe veres volt, mint a frissen
főtt cékla.
Jankó először Mara ragyogó arcát pillantotta meg; a szultán
ágyasának vonásairól leolvashatta a lényeget. S bár Cillei Ulrik arca,
ha lehet, tán jobban ragyogott, öröme feleannyira sem volt őszinte,
mint Maráé.
– Drága Johannes barátom! Áldjon meg a Jóisten, csak hogy épen,
egészségesen látlak!
Ölelésre tárta karját, s úgy lépdelt Jankó felé, minta kebelbéli
jóbarátok lennének, s nem épp halálos ellenségek. Ahogy aztán közel
ért hozzá, Hunyadi rávicsordult, s tekintete elég elrettentő volt ahhoz,
hogy a veres gróf rögvest lemondjon ölelési szándékáról.
– Ejh, én kedves Jánosom! Oly boldog vagyok, hogy segítségedre



lehetek. Az országnak szüksége van reád!
– S bizonyosan néked is! – vigyorodott el Hunyadi. – Ne
pazaroljuk az időt, Ulrik! Halljam! Mit főztél ki? Mik a feltételek?
Brankovics most már hangosan szentségelt, ószláv nyelven, olyan
szitkokat szórt Hunyadira is, Cilleire is, melyeket századokkal
korábban a démonokkal viaskodó ősei tanultak meg az idők hajnalán.
– Amint az talán néked is feltűnt, apósomnak is emésztenie kell a
megegyezés pontjait! – súgta Jankó fülébe Ulrik gróf. – Megértheted,
drága, egyetlen barátom! Igazán szeretett volna karóba húzni tégedet!
– Nekem is említette.
– Hát az nagy hiba lett volna, lássuk be! Egy ilyen nagyszerű
férfiút csak úgy karóba húzni! Ej! Badarság!
Hunyadi körbepillantott a trónteremben.
Néhány nagy szakállú, gyanakvó tekintetű szerb sztaroszta
oldalazott be az ajtón, hogy szem- és fültanúi lehessenek a
megállapodásnak, mely bizonnyal hazájuk jövőbeli sorsát is
meghatározza majd. S ahogy nézte az asztal körül ülőket, Jankó
szeme megakadt a Mara mellett kihúzott derékkal ülő Erzsébeten.
Nyomban látta, milyen elképesztő a hasonlatosság Cillei lánya és
nagynénje közt; elmosolyodott s fejet hajtott feléjük. Szeme sarkából
érzékelte az apródot vagy szolgálófiút, aki viszont sürgősen
visszahúzódott az árnyak közé, amint őt bevezették a terembe.
– Kedves Osvát, ha megtennéd, hogy felolvasod a megállapodás
pontjait? – kérte Cillei negédesen Thuzt. – Olyan boldog vagyok, hogy
sikerül életre szóló barátsági szerződést eszközölnöm kedves apósom
és legkedvesebb barátom között! Azt hiszem, ez életem legboldogabb
napja!
Nehéz lett volna eldönteni, hogy Brankovics gyilkos pillantása
vagy Hunyadi fenyegető mosolya tűnt veszedelmesebbnek,
mindenesetre Cilleit szemmel láthatóan mindkettő szórakoztatta.
Thuz Osvát a torkát köszörülte, aztán kisodorta a pergament, amit
napokkal korábban megírt már, s fennhangon olvasni kezdte:
– Hunyadi János, Magyarország kormányzója e szerződés



értelmében kötelezettséget vállal rá, hogy hazatérve gondoskodik
Brankovics despota birtokainak, várainak, városainak és falvainak
mihamarabbi visszaszolgáltatásáról. Azon magyarországi birtokokról
van szó, melyeket hazaárulás vétsége miatt az országgyűlés
nyilvánvalóan hazug sugalmazások hatására – elkobzott a despotától.
Osvát felpillantott.
Brankovics magában füstölgött, még mindig szitkokat mormoltak
ajkai; Jankó egykedvűen, kitartóan mosolygott, mintegy
elkerülhetetlen színjátéknak tartva az egész hercehurcát.
– Jól van, kötelezettséget vállalok rá – felelte Hunyadi. – De úgy
tisztességes, hogy már most felhívjam rá a figyelmed, Brankovics,
amint tehetem, visszaveszem a Szent Koronának valamennyi
elkobzott birtokodat!
A despota dermedten bámult rá, de Cillei nyomban rángatni
kezdte köpenye ujját.
– Ugyan, a kormányzó úr csak tréfál!
– Nem tréfál a kutya! Nézzétek meg a pofáját! Nézzétek, hogy
vigyorog!
Hunyadi a fejét ingatta.
– Ej, Brankovics, Brankovics! Csakugyan gondold meg, nem öletsz
e meg mégis; ha életben hagysz, visszajövök és mindent elpusztítok az
országodban!
– Hallottátok! – pattant fel habzó szájjal a despota. – Ez egy
megátalkodott bajkeverő! Hallhattátok! Nem akar ez békességet!
– Igyekezzünk, Cillei!
– Hunyadi János, Magyarország kormányzója e szerződés
értelmében kötelezettséget vállal rá – harsogta Thuz Osvát gyorsan,
mielőtt még valaki meggondolja magát –, hogy hazatérve százezer
arany jóvátételt fizet Szerbia despotájának a magyar csapatok által
okozott dúlások, pusztítások ellenértékeként.
– Kötelezettséget vállalok rá! – bólintott Hunyadi.
– Hunyadi János, Magyarország kormányzója e szerződés
értelmében kötelezettséget vállal rá...



Ebben a pillanatban valami ribillió támadt odakinn. Csizmás lábak
dübörgése, rohanó zsoldosok csörtetése, távoli kürtszó, morajlás...
– Támadnak! – sápadt el a despota. – Támadnak a kutyák!
Semmibe veszik a tárgyalásokat...
Cillei is talpra szökkent és idegesen rohant az ajtóhoz; a
trónteremnek ugyanis nem volt történetesen egy ablaka sem. Hunyadi
ott állt továbbra is középen, de szemmel láthatóan őt is bosszantotta a
váratlan zűrzavar.
– Mindenki maradjon a helyén! – próbált úrrá lenni a hangzavaron
Cillei, és intett Vitovecznek, hogy sürgősen nézzen utána, mi
történhetett.
A huszita zsoldos kisvártatva visszatért fújtatva, felajzott
állapotban.
– Török sereg... – kiáltotta. – Közeleg Smederovo... Nagy török
sereg!
A veres gróf a despotára nézett, a despota kárörvendő képpel
Hunyadira.
De a kormányzó csak állt ott rendíthetetlen nyugalommal.
– Mindent visszavonok! – vigyorgott a despota kéjesen. – Nincsen
megállapodás! Ki kell adnom Hunyadit a szultánnak!
Vitovecz azonban még nem fejezte be.
– Egy fiú úszta át vizesárok. Megadja magát. Nem harcol.
– Egy fiú? – ráncolta a homlokát Cillei, mint aki sehogy sem érti,
miért kavarják össze a már oly gondosan kikevert kártyalapjait.
Miféle fiú?
A szerb várőrség egy csuromvizes, izmos ifjút vezetett be a
terembe.
Hunyadi döbbenten bámult rá.
– Ez volt nála...
Vitovecz egy aranyfogantyús pecsétet tett az asztalra. A veres gróf
és a kormányzó dermedten bámulták: a Magyar Királyság címeres
pecsétje volt – aki ezt a pecsétet birtokolja, bárkinek bármilyen
parancsot adhatott a király nevében.



– Ez most jól jön! – nyögte Cillei. – Kedves Ladislas, mutatkozz be
szépen a despotának!
– Hunyadi László vagyok – jelentette ki az ifjú, s öblös hangja
visszhangzott a terem falai között. – Azért jöttem, hogy fogolynak
ajánljam magam apám helyett!
9.
Eliez bég, Baresat aga fia elszántan vágtatott csapata élén. Most majd
megmutatja, hogy milyen fából faragták, megmutatja, hogy nem csak
az átkozott engürúszok képesek kellemetlen meglepetésekre!
Miután szétverték csekély kíséretét néhány nappal ezelőtt,
Kruševácig vonult vissza, s boszorkányos ügyességgel szervezte újjá
erőit. A Szerbiával határos szandzsákok lovasságából azonnal
magához rendelt háromezer hitharcost, és a szultánhoz menesztett
futár visszaérkezését be sem várva támadásra vezette őket Semendire
falai ellen. Ha tovább vár, a szultán talán meggondolja magát, és más
parancsot ad számára; az azonnali indulás bizonyult az egyetlen
lehetőségnek, hogy gyorsan kiköszörülje a hírnevén esett csorbát.
A határt vigyázó oszmán lovasság háromezer szpáhijával vágtatott
tehát a kruševáci úton észak felé, pihenést sem engedélyezve
katonáinak. Azok nem panaszkodtak, s bár nem szoktak az ilyesfajta
embertelen hajszákhoz, Eliez bég pontosan tudta, hogy fiai, a zöld
köpenyes elit egységek Kosovónál ennél jóval elviselhetetlenebb
körülmények közt is helytálltak.
Ezek is ki fogják bírni...
A messzeségben, az éjszakai égbolt alján rőt derengés jelezte, hogy
hamarosan elérik Semendire falait, és akkor...
Eliez bég elvigyorodott vágta közben.
Akkor szétverhetik a várat szorongató engürúsz és bosna erőket.
És mire felkel a nap...
Az átkozott Hunjadi a foglya lesz...



10.
A közeledő török lovasság felbukkanása kisebb pánikot okozott a
Szendrőt körülvevő magyar egységek soraiban. Sík terepen
táboroztak, nem volt semmi, aminek nekivethették volna hátukat;
kivéve az ellenséges erődöt.
A falakon szerb lándzsások nyüzsögtek, felkészülve minden
eshetőségre. Székely Tamás a vár keleti falánál állt és a fejét
vakargatta.
– Két tűz közé kerülünk...
Hadnagyai idegesen mérték fel a köztük és a közeledők közti
távolságot.
– Kezdjük meg az átkelést a Dunán... – javasolta Bihari Sebestyén
komoran. – Ha a szerbek a hátunkba támadnak, a török meg a
nyakunkon... Végünk van...
– Hagyjuk magára a kormányzó urat? – ingatta a fejét a perjel úr.
– Azt már nem! Harchoz készülj!
Az erődítmény nyugati oldalánál a bosnyákok hasonlóképpen
döntöttek. Villámgyorsan talpra vergődtek és felsorakoztak, hogy ha
kell, megütközzenek a túlerőben lévő ellenséggel.
A fagyos decemberi szél megvacogtatta a harcra készülőket; mire
mindenki nyeregbe pattant, lassan szállingózni kezdett a hó.
11.
– Küldd ki az embereidet, Gyorgye! – parancsolta Cillei, a
bámészkodó sztaroszták és a várnép szájtátijaira pillantva, próbálva
úrrá lenni a káoszon. – Csak a kormányzó úr, a despota úr maradjon!
És te, Thuz!
– Én is maradok! – jelentette ki Mara hatun, s mivel a szultán
ágyasa volt, első asszonya, senki sem tiltakozott; maradjon csak, ha
akar. Erzsébet is megmakacsolta magát, és látványos gesztussal



kisimította székén fekete köpenye ráncait.
– Én is maradok! Tölts még vizet!
Az apród, ki mögötte, a falhoz lapulva ácsorgott, most óvatosan
előrelépett és gyorsan telelöttyintette a leány kupáját. Az nem fordult
hátra, egyszerűen jóleső érzéssel vette tudomásul, hogy a kölyök ott
tartózkodik továbbra is a közelében – ez megmagyarázhatatlan
nyugalommal töltötte el.
Egyetlen ember volt, aki felfigyelt a göndör hajú suhancra;
Hunyadi László, aki még mindig csuromvizesen, félmeztelenül állt a
terem közepén, hátrakötött kézzel.
Amint megpillantotta Mátyást, magában szentségelni kezdett, de
mert tarkóján érezte atyja szigorú, értetlen tekintetét, jobbnak látta
nem törődni a dologgal.
– Elfogadsz túsznak, Brankovics?
A despota hirtelenjében nem tudta, mit válaszoljon erre.
Összezavarodott; a vár felé száguldottak a török lovasok, több ezren, s
vélhetőleg pillanatokon belül összecsapnak majd a magyarokkal és
Marnavics embereivel. A szultán Hunyadit akarja...
– Ha itt harc lesz... – jegyezte meg hűvösen Cillei, amikor a
többiek mind kisereglettek a teremből, és az ajtó döngve becsukódott
mögöttük – ...ha itt harc lesz, egyikünk élete sincs biztonságban.
– Félsz, hogy megdöglessz, Cillei? – förmedt rá gúnyosan a
despota. – Egyszer úgyis el kell patkolni, nem gondolod?
– Nem, kedves após uram... Nem a magam életét féltem! – fordult
felé dühödten a veres gróf. – S még csak nem is Hunyadiét vagy a
tiédet...
Megállt leánya mögött, és átölelte Erzsébetet.
– Hanem a lányom életét... Az unokádét...
Brankovics megrendülten bámulta a megszeppent teremtést.
Erzsébet...
Kicsi unokám...
– Nem lesz harc! – jelentette ki aztán mogorván, mert úgy érezte,
szétrobban a feje. Az események túlságosan felgyorsultak, és semmi



kedve nem volt végiggondolni a mind kibogozhatatlanabb
lehetőségeket. – Kiadom Hunyadit a szultánnak. Döntésem végleges!
– Nem! – Cillei higgadtan leült lánya mellé. – Gondolkodj,
Gyorgye! Most az egyszer kérlek, gondolkodj! Nagyon kevés időnk
van! Néhány perc csupán... Ez a néhány perc dönt életünkről...
– Vagy halálunkról – tette hozzá Mara hatun. – Apám! Kérlek!
Brankovics látszólag tudomást sem vett róluk, egyre az unokáját
bámulta növekvő kétségbeeséssel.
– Néked nem eshet bajod!
– Gyorgye! – Cillei felpattant és a despotához lépett, átölelte,
homlokát a vén szerb homlokához érintette. Hunyadi és fia szótlanul
figyelték a jelenetet, s jól tudták, csakugyan az életük a tét.
Gyorgye! Van egy tervem!
A despota nem válaszolt, s a veres gróf ezt jó jelnek tekintette.
– Gyorgye! Hunyadi az ellenséged...
– A tiéd is...
– Mostantól legyen a szövetségesünk!
– Tessék?
– Fordítsunk meg most mindent! Teljesen! A sors tán épp a mi
kezünkre játszott! – mutatott Hunyadi László felé. – Itt a fia! Ha
szabadon engeded Hunyadit, akkor sem tehet innentől fogva meg
bármit! Nem állhat bosszút! Nem foglalhatja vissza a váraidat!
Kénytelen lesz betartani az ígéreteit! Kénytelen lesz betartani a
szerződésünket, mert a fia a túszod lesz!
Brankovics gyanakodva fürkészte Cillei rángó arcát.
– De ha elengedem őt, a szultán...
– Lányod a szultán hitvese! – magyarázta teljes átéléssel a veres
gróf. – És Mara is azt akarja, hogy engedd őt szabadon. Majd ő
meggyőzi Murádot, hogy nyelje le a békát! Nem tudom, hogyan
csinálja majd, de megteszi! Jól mondom, kedves Mara?
– Jól! – bólintott a hatun. – Engedd el Hunyadit, apám!
A despota zavarodottan pislogott Erzsébetről Marára, a lányáról
Cilleire, Cilleiről Hunyadira, s aztán megint Erzsébetre.



– De én...
A veres gróf kiegyenesedett.
– Kormányzó uram...
– Mit akarsz, Cillei?
– Ha életben akarsz maradni, ajánlanod kell még valamit...
– Még, ugyan mit? A fiam itt van a kezetekben...
– Az kevés. Több kell! Biztosítsuk, hogy ezentúl az idők végezetéig
szövetségesek leszünk. Egyek a bajban...
– Megvesztél?
– Ha ellenszegülünk a szultánnak, szükségünk lesz egymás
támogatására. Én azt javaslom, fordítsunk meg mindent! Te meg én a
legerősebb urak vagyunk Magyarországon. Minek kellene egymás
torkát átharapnunk, nem igaz? Ha te meg én... És Brankovics
összefognánk... Soha nem gondoltál még erre? Pedig én már
ajánlottam ezt neked... Székesfehérváron két éve szövetséget
kínáltam neked... Most ennél is többet!
Hunyadi értetlenül meredt rá.
– Akkor sem érdekelt az ajánlatod! Most sem érdekel!
– Csakhogy most a kezünkben van a fiad!
Jankó kelletlenül Lackóra villantotta tekintetét; tudta, hogy jót
akart, de önkéntes megadásával romba döntötte tervei egy részét.
Gyorsan kell most újragondolni mindent... Odakünn kürtök
harsogtak, lábak dobogtak a várfalakon, szerb parancsszavak
visszhangoztak.
– Mit ajánljak még, Cillei?
A veres gróf megállott a lánya mögött, és újra átölelte a fekete
ruhás teremtést.
– Mindent nekem kell kitalálni? Jól van hát! Pecsételjük meg
kényszerű szövetségünket egyszer s mindenkorra! Mostan a Hunyadi
és a Cillei-ház a Brankovics-házzal örök szövetségben egyesüljön!
– Ki ellen? – nevetett Hunyadi.
– Aki ellen éppen kell! Ez az utolsó választási lehetőséged. Most ne
légy finnyás! Nagy a tét, dönts gyorsan! Ha rosszul döntesz, az én



kedves após uram ki fog szolgáltatni a szultánnak! Megteszi, hisz
ismered, megteszi boldogan, ha már karóba nem húzathat...
– Megkeserülné azt!
– Ez egy vad és ostoba rác barom! – csattant fel Cillei, s most
először némi kétségbeesés csendült hangjában. – Hát nem érted?
Nincs több időnk! Kiad a szultánnak! Halálnak halálával halsz Murád
színe előtt!
Hunyadi sötét pillantást vetett a despotára.
Az visszavigyorgott rá.
– Ezt fogom tenni!
– Nem fogod ezt tenni! – üvöltötte Cillei, és talpra rángatta
leányát. Erzsébet döbbenten pislogott rá, de meg sem mert nyikkanni.
– Nem fogod ezt tenni, mert ettől a pillanattól kezdve leányom, a te
unokád, Gyorgye Brankovics, jegyese lesz a Hunyadi-ház fiatalabb
fiának... Hogy is hívják?
Döbbent csönd.
Jankó fel sem fogta, mit mondott Cillei az imént.
– Hogy az ördögbe hívják, no!
– Mátyás – nyögte Lackó alig hallhatóan, és szeme sarkából a
falhoz lapuló „apródra” sandított.
– Remek! Csodálatos! Drága após uram! Tisztelt kormányzó uram!
Engedjétek meg, hogy elsőként fejezzem ki szívbéli hálámat e frigy
létrejöttéért! Cillei Erzsébet és Hunyadi Mátyás e pillanattól fogva
jegyesek! Nemes házaink örök szövetségét felnőttkoruk küszöbéhez
érve világraszóló menyegzővel pecsételjük meg! Keblemre,
ipamuram!
Hunyadi még mindig nem értette, de a legértetlenebb kifejezés
Erzsébet arcán jelent meg.
– Nem! – kiáltotta kétségbeesetten. – Soha!
– Nem! – sziszegte Brankovics. – Soha!
Cillei ördögi vigyorát azonban már semmi sem tudta letörölni
képéről.
– De igen... Ez az egyetlen megoldás! Gyorgye! Hunyadi azonnal



átkel a Dunán! Te magad gondoskodsz a biztonságáról! A
magyarokkal, bosnyákokkal együtt elegen vagyunk, hogy elrettentsük
a közeledő török erőket! El fognak békében vonulni, mást úgysem
tehetnek!
Hunyadi fokozódó érdeklődéssel bámulta Cillei arcát, sehogy sem
értette a veres gróf pálfordulását.
– Miért? – kérdezte csöndesen. – Miért akarsz most megmenteni?
– Mert sajnos nincs más választásom! – állt meg előtte kimerülten
Cillei. – Emlékszel arra a sakkjátszmánkra, Hunyadi, amit Fejérvárott
vívtunk? Nem ért véget... Te akkor, ott, lesöpörted a bábukat. De a
mi igazi sakkjátszmánk azóta is tart... Hidd el, én lennék a
legboldogabb ember, ha most a szultán megkínoztatna és
kivégeztetne... Megszabadulnék legnagyobb ellenlábasomtól...
– Így van... Ezért nem értem...
– És mire mennék vele? Halálod csak megerősítené a híveidet! Ott
a két fiad. László... Mátyás... Maradtak hadaid... Híveid, mint a
tenger! A magyarok megátalkodott lázadók, és a halálod olajat öntene
a tűzre. A halálod erőt adna nekik! Hát nem érted? A halálod
egységbe forrasztaná a sok széthúzó magyart!
Hunyadi döbbenten hallgatta. Lehet, hogy a veres gróf jobban
ismeri a hazai állapotokat, mint ő maga? Lehet, hogy olyan
összefüggéseket is tisztán lát, amivel ő eddig nem törődött egyáltalán?
– A halálom mégis jót tenne neked...
– A halálod újabb ellenségeket teremne nekem... Újabb
Hunyadiakat... És újabbakat... Reménytelenné válna a helyzetem...
Talán máskor... Megölhetlek következmények nélkül. Most magam
alatt vágnám a fát, és sajnos akkora örömet nem okozna a halálod,
hogy mindent kockára tegyek érte. Értsd meg, Hunyadi János... Most
nincs más választásunk... Itt és most... Össze kell fognunk...
Jankó a fiára pillantott.
Odakünn eldördült egy ágyú, s hirtelenjében senki sem tudta,
hogy a szerbek a magyarokat lövik-e vele vagy a közeledő törököket,
esetleg Marnavics bosnyák lovasait.



– Az Isten szerelmére... Két igent szeretnék hallani! – sziszegte
kétségbeesetten Cillei. – Mindenki nyer vele! Hunyadi, te életben
maradsz! Visszatérhetsz Magyarországra! Gyorgye! Te visszakapod a
birtokaidat, váraidat, városaidat! Százezer aranyat kapsz! Az unokád
tán királyné lesz egy napon!
– Egy Hunyadi-kutya oldalán?
– Nem mindegy? Mindenki nyer!
Brankovics gyanakodva nézte őket; Hunyadit, Cilleit, Lackót,
aztán Erzsébet sápadt, értetlen arcát. A szíve sajdult meg ezért a
lányért, de a lelke mélyén tudta, hogy valóban nincs más választás.
Mindenki nyer...
Lackó magában mosolygott.
Drinápoly... Viola... Kisfiam...
Hunyadi higgadtan bámult maga elé. Folytatnia kell a harcot. Az ő
igazi ellensége nem Cillei... Nem Brankovics...
Az ő igazi ellensége a török. A muszlim terjeszkedés... Az ő
élethivatása az iszlám feltartóztatása. Cilleivel és Brankoviccsal
rokonságba keveredve minden egy csapásra megváltozhatna... Nem
lesz magányos hős többé... De vajon Cillei és Brankovics hajlandók
lesznek felsorakozni eszelős keresztes hadjáratai mellé?
Ezek a kérdések most még korainak tűntek.
Lászlóra pillantott, és mélyen, határozottan azt mondta:
– Igen!
Brankovics feje remegett az idegességtől. Erzsébet zokogni
kezdett, Mara hatun karjaiba omlott, és csak sírt, egyre sírt.
– Nem akarom! Nem akarok Hunyadi Mátyás felesége lenni! Soha!
Én mást szeretek! Nem akarom!
Hunyadi Mátyás a falhoz lapulva, szívszorongva várt, és szédült.
Nem értette, mi zajlik körülötte, de azt igen, hogy ezek az emberek
most apjával egyetemben eldöntötték élete további folyását.
Az unokád tán királyné lesz egy napon...
Egy Hunyadi-kutya oldalán?
No hát, ő lenne az a Hunyadi-kutya? Aki mellett királyné...



Mátyás most már bánta, hogy elszökött, bánta az egész kalandot,
de leginkább azt bánta, hogy nem segíthet atyjának ebben a
szorongatott helyzetben.
Az asztalra pillantott.
Vagy talán mégis?
12.
Gyorgye Tomko Marnavics sztaroszta bosnyákjai dübörögve vágtattak
a mind sűrűbb hóesésben, s késedelem nélkül felsorakoztak Székely
Tamás vértesei mellé. A lovak patái alól hatalmas földrögök
záporoztak, ahogy vadul besoroltak a csatára kész, de szánalmasan
csekély magyar erőkhöz.
– Isten hozott, sztaroszta!
– Perjel uram! – Zvornik ura zord tekintettel méregette a közeledő
tömött szpáhi sorokat. – Nem tűnnek épp előnyösnek az
erőviszonyok.
– Mikor voltak azok?
– Akkor hát... Harc?
– Az utolsó csepp vérig!
A szpáhik ezrei iszonytató lendülettel közeledtek.
– Támadás! – bömbölt fel egyszerre Székely és Marnavics.
A hó sűrű pelyhekben esett.
13.
Ebben a pillanatban kürtszó harsant Szendrő várfokáról, s hatalmas
zászlókat lengettek meg az éjszakai fáklyafényben.
Éjfél jóval elmúlt, s a szakadó hóesésben csak bajosan lehetett
kivenni a falon álló katonák kezében, milyen zászlók lengenek
voltaképpen.
Árpádsávos és Anjou-liliomos zászlók voltak; a Magyar Királyság



és Bosznia zászlai.
– Vissza! Hó!
– Vissza, legények! Vissza!
Kitárult a délkeleti nagykapu, és a szerbek feléjük integettek.
– Befelé! Gyorsan! Befelé mindenki!
Székely Tamás értetlenül a sztarosztára meredt.
Hát ez meg mi a csuda akar lenni?
Szemből a szpáhik pokoli dübörgéssel közeledtek, fagyos szél
tépázta zöld köpenyeiket. A tompa holdfény kísérteties színben
úsztatta a lapályt.
– És most?
Vég-Szendrő falain visszavonulót fújtak a szerb kürtösök.
– Mit akarnak?
Székely vállat vont.
– Megnyitották a kaput! A falakról jobban védhetjük magunkat, a
kormányzó urat...
– És Brankovics? – csikorogta dühödten Marnavics.
– Ej, kutya érti ezt! Vissza!
– Vissza! Vissza, legények! Be a várba!
Bihari Sebestyén hadnagy és a bosnyák tisztek vért izzadtak, mire
mindenki felfogta, hogy ezúttal abba a várba vonulnak vissza, emitt
már-már ostromolni készültek az elébb...
14.
A vár északi, Dunai kapuja voltaképpen csak egy szűk vágat volt,
amin a védők ostrom esetén is leereszkedhettek a folyóhoz; Cillei
utazóbatárja nem is fért ki rajta.
– Visszajövök érte! – próbálta túlharsogni a szél zúgását a veres
gróf, de Brankovics ügyet sem vetett rá. Csak bámult maga elé a sűrű
hóesésben, mintha elveszítette volna a kapcsolatot a külvilággal.
– Kevéről küldünk erősítést! – kiáltotta még Cillei, aztán már



iszkolt is a parton ringó rác sajkák legközelebbjébe.
A falakon fáklyák lobogtak, fényüket erőst elnyomta a szakadó hó
tömege.
Ott álltak még kábán, bizonytalanul a Duna partján, a csúszós
rézsűn. Stanko Simič hadnagy sajkái, csónakjai sorban érkeztek a
mólóként működő cölöpsorhoz, és a rác hajósok nem kis
meglepetéssel vették tudomásul, hogy Hunyadi, Brankovics, s az
imént még Cillei is teljes egyetértésben ácsorognak a parton.
Mi történt itt?
– Ide! Ide! Gyorsan azokkal a csónakokkal!
Hunyadi összehúzta magán köpenyét. Sebei pokolian sajogtak, de
ez érdekelte most a legkevésbé. Felpillantott a vár falára; a párkány
mögött Lackó fia és Cillei Erzsébet figyelték a távozókat szomorúan.
Lelkiismeret-furdalás hasított Jankó szívébe; itt hagyja fiát, kitéve
az ellenségei kénye-kedvének. Egyebet nem tehetett, intett, s Lackó
visszaintett neki. Egyáltalán nem tűnt megtörtnek vagy
megilletődöttnek, sőt... Mintha még mosolygott is volna. Aztán
átölelte a mellette vacogó leányt, s valamit biztatóan a fülébe súgott.
Erzsébet – amennyire azt a szakadó hóesésen keresztül látni
lehetett – döbbenten nézett vissza Lackóra.
S a fiú nevetve mutatott le a partra.
Hunyadi János követte az irányt; a sajkáknál hajladozó rác
hajósok, a szerb lándzsások, Titusz és Cillei más emberei közt
megpillantott egy feltűnően gyorsan a csónakok felé törekvő fiúcskát.
Először nem értette.
Göndör haj, nyurga termet.
Csak egy kölök...
Aztán akkorát dobbant a szíve, hogy attól tartott, a vár túlsó
oldalán a törökök is meghallották.
De hisz ez...
Odafönn, a várfalon Cillei Erzsébet értetlenül bámulta, ahogy
Hunyadi Mátyás fülét-farkát behúzva, észrevétlenségben
reménykedve befurakszik két Cillei-zsoldos és két rác evezős közé, s



valami köpenybe burkolódzva összehúzza magát a sajka aljában.
A falon Lackó jóízűen nevetett, és még egyszer istenhozzádot
intett atyjának. Vállat is vont, mintha csak azt mondta volna: nem én
tehetek róla!
Hunyadinak elege volt a meglepetésekből.
Ott állt a parton a szakadó hóban szétterpesztett lábbal, és az első,
átkelésre induló rác sajkákat figyelte. A túlpartról, Keve irányából
újabb hajók közeledtek, s az egyikből Stanko Sipič ugrott ki.
– Mi történt, kormányzó úr? Mi ez az egész?
– Békét kötöttünk a despotával! – jegyezte meg Hunyadi
rezignáltan. – Visszafelé hozzatok újabb katonákat! Mindenki jöjjön,
aki mozdulni tud!
– S te, uram?
Hunyadi a közelben összetörten ácsorgó Brankovicsra sandított.
– Amíg itt ólálkodik a török, maradok. Ha a vár már biztonságban
van, megyek én is veletek, fiaim! Megyek haza...
Stanko elvigyorodott.
– Én magam evezek vissza véled, uram! Isten nem hagyott el
minket!
15.
Reggelre nyilvánvalóvá vált, hogy a Kevéről sebtiben átszállított
csapaterősítés, Szendrő szerb védői és a magyar meg bosnyák lovasok
összességében elegendőnek bizonyultak ahhoz, hogy Eliez bég
visszarettenjen a frontális támadástól. A falak ellen amúgy sem sokat
tehetett volna; döbbenten látta, hogy a rácok megnyitják kapuikat és
beengedik az ellenséget a várba.
Más teendője nem maradt, futárral beküldte Brankovicshoz a
szultán személyes üzenetét, melyben Murád dörgedelmes hangon
felszólította a despotát, ki ne merje adni a magyaroknak, szabadon ne
merje engedni a kezére került Hunyadit.



Brankovics a levelet elolvasva elvörösödött, aztán üvöltve kergette
ki a török követet a várból. Nem rá haragudott persze, hanem egyes
egyedül magára.
De már nem volt mit tenni.
Az alku megköttetett.
Visszakapja magyarországi birtokait, várait, városait, falvait.
Mostantól megint a magyar birodalom egyik leggazdagabb embere
lesz, zászlósúr, a király őfelsége alattvalója. Kap ráadásként százezer
aranyat. És unokája mostantól Hunyadi János fiának jegyese...
Egész egyszerűen nem akarta elhinni, hogy ebbe beleegyezett. A
veres gróf már rég a biztonságos túlparton pihent, Keve várában, de
apósa még mindig hitetlenkedve ingatta a fejét. Cillei el sem köszönt
a lányától.
Amikor Brankovics benyitott Erzsébethez, Marát találta ott; leánya
csendesen, szelíd szóval próbálta vigasztalni, csakhogy Erzsébet
vigasztalhatatlannak tűnt.
– Kincsem, gyöngyvirágom... – sóhajtotta a despota, és megölelte
a lányt. – Ennek lehet, csakugyan így kellett lennie... Hiába is
tiltakoznánk ellene...
Mara az apjára pillantott.
– Jól döntöttél... Köszönöm...
Brankovics megengedett magának egy halvány mosolyt, s ez a volt
a legtöbb, ami tőle telt.
– Jobb lesz, ha mihamarabb indulsz vissza, lányom,
Drinápolyba... Most aztán néked kell megbékítened a szultánt, ne
vonuljon ellenem hatalmas sereggel...
– Megbékítem...
Efelől Brankovicsnak ugyan voltak kétségei, de csak legyintett.
– Mindegy... Jöjjön, aminek jönnie kell!
Leballagott a trónterembe. Az asztalnál még a félbehagyott
lakoma romjai hevertek; Hunyadi László a legnagyobb lelki
nyugalommal ült ott, és eszegetett.
– Nem akarsz elbúcsúzni apádtól? – kérdezte nagy nyögés



kíséretében Brankovics, mikor lehuppant mellé egy székre.
– Nem szokásom búcsúzkodni senkitől.
A despota szemügyre vette; mostantól ez a fiú a foglya. A túsza...
Úgy fog rá vigyázni, mint a szeme fényére.
– Mondd csak, miféle fickó a te öcséd? – kérdezte aggodalmasan.
Megérdemli az unokám kezét?
Lackó abbahagyta az evést, zsíros kezét a nadrágjába törölte, de
már nevetett, alig bírta lenyelni az utolsó falatokat.
– Hogy megérdemli-e? Meg bizony... Az én öcsém, Brankovics
uram... Az én Mátyás öcsém furfangos egy fickó. Talán viszi még
valamire...
És nevetett, nevetett tovább.
Brankovics bosszúsan felpattant és kiviharzott a teremből.
16.
Ha a fia nem is, néhai szerelme elköszönt Hunyaditól. A parton, a
Dunai kapunál néhány zsoldos lézengett, a sajkák és csónakok immár
katonákkal zsúfolásig tömve inkább idefelé tartottak. Hunyadi ott állt
a szélben, a szakadó hóban, s a hogyan továbbon törte a fejét, amikor
a kapun Mara hatun, a szultán első asszonya lépett ki.
– Indulnom kell nékem is... – mondta, s megállt Hunyadi mellett.
Egy darabig bámulták a behavazott túlsó partot, a Duna szürke
szalagját, a hajnali fényben lassan csorgó sajkákat.
– Nem találkozunk többet – jegyezte meg Jankó. – Búcsúzzunk el,
Mara...
A lány könnyekre fakadt.
– Tudod, annyi mindent szerettem volna mondani neked... Annyi
mindenről akartalak kérdezni. Arról, hogyan élsz... Hogy milyen
ember a feleséged... Hogy boldog vagy-e...
Hogy boldog vagyok-e? – gondolta gondterhelten Hunyadi.
Lelki szemei előtt megjelent az a rémálomszerű kép



menekülésének legsötétebb napjából... Sokszor álmodott azokkal a
szemekkel, melyek egyenest reá szegeződtek egy mocsár mélyéből.
– Katona vagyok – vont vállat aztán. – Nem kell boldognak
lennem. Harcolnom kell.
– S ha harcolhatsz, boldog vagy – nevetett Mara.
– Úgy valahogy...
Az asszony nem törődött azzal sem, hogy a várfalakon most is ott
ácsorogtak a fekete ruhás muszlim asszonyok, és őket bámulják... S
hogy legyen is mit bámulniuk, Mara váratlanul a férfi nyakába ugrott.
– Vigyázz magadra, Magyar Jankó! Ígérd meg, hogy vigyázol
magadra!
Hunyadi nevetett, s megsimogatta az asszony arcát.
– Minek vigyázzak? Amíg olyan angyalok vigyáznak rám, mint te
is, Mara Brankovics...
A szultán első asszonya könnyes arccal fordított néki hátat, s
viharzott vissza a várba.
Ekkor látták egymást utoljára az életben.
17.
SZENDRŐ ELŐTT, SZERBIA, TÖRÖK BIRODALOM,
A. D. 1448. KARÁCSONY HAVÁNAK 20. NAPJA, PIRKADAT ELŐTT
Mara Brankovicsot a saját húszfős fegyveres testőrségén kívül ötven
válogatott szerb dalia kísérte a közelben várakozó török sereghez.
Ahogy közeledtek a sűrű hóesésben, Eliez bég bosszúsan állapította
meg, hogy az érkező menetben nincsen ott a fogoly. De nem adta még
fel; igyekezett a lehető legbarátságosabb arcát mutatni az érkezőknek.
– Hálát adok Allahnak, hogy immár biztonságban tudhatlak,
nemes hatun. Nem esett bántódásod?
– Hogy esett volna bántódásom? – kérdezte fagyosan Mara. – Az
apám vendégeként?
A bég válaszolt volna erre szívesen valamit, de jobbnak látta



megtartani magának a véleményét. Ezzel a nővel vigyázni kell, ez a
nő a birodalom legbefolyásosabb asszonya...
– Azonnal induljunk! – adta ki a parancsot a biridzsi kadin.
Szeretném mielőbb látni a szultánt.
– Maradnunk kell, nemes hatun. Az a parancsom, hogy
mindenáron kerítsem kézre az átkozott Hunjadit. Ha ehhez az kell,
hát szívesen megtámadom atyád várát...
– Azzal már elkéstél, barátom. A magyar kormányzó immár a
túlparton tartózkodik.
– Tessék?
– Jól hallottad. Hunyadi János már az övéivel van.
– Az atyád szabadon engedte?
– Az atyám ennek az országnak az uralkodója, nemes bég. Azt
tesz, amit akar.
– Csakugyan? Kíváncsi vagyok, a szultán is így gondolja-e majd.
– Az csak rám és a szultánra tartozik.
– Ismétlem, nemes hatun, a fényes tekintetű, hosszú életű padisah
azt parancsolta, mindenáron fogjam el és vezessem színe elé Hunjadit.
Ha ehhez az kell, hogy átkeljek Engürúsz területére, és ott verjem
vasra, akkor be fogok oda törni, és elpusztítok mindenkit, aki ebben
megpróbál megakadályozni!
Mara fásultan összehúzta teste előtt díszes köntösét; vacogott a
fagyos decemberi szélben.
– Csak rajta, barátom! Sok szerencsét hozzá! A magyarok legalább
háromezer embert tettek partra, ehhez számítsd hozzá Smederovo
kétezer védőjét, Marnavics sztaroszta bosnyák lovasait, és ha esetleg
ezeken valamilyen csoda folytán átverekednéd magad, és legyőzve a
szerb sajkásokat átjutsz a Duna túlsó partjára, mindenképpen vedd
figyelembe a Szeged felől közeledő tízezres magyar sereget.
Eliez bég sápadtan bámult rá.
– Ezért még keservesen megfizet az atyád, nemes hatun!
– Te pedig azért fizetsz meg keservesen, ha nem engedelmeskedsz.
A szultán első felesége vagyok, biridzsi kadin. A te felelősséged, hogy



eljutok-e biztonságban Edirnébe, vagy sem.
Eliez bég hűvös mosollyal válaszolt.
– Ha nem tudnám, hogy a szultán érdekeit tartod szem előtt, még
azt hihetném, hogy összejátszol az árulókkal!
– Ne feszítsd túl a húrt! – sziszegte Mara, és szeme most már
villámokat szórt. – Azonnal induljunk!
Eliez bég keserűen nézett vissza Semendire falaira. A vár előtt a
behavazott mezőn újra magyar lovasok sorakoztak fel, s szemmel
láthatóan az erőd védői közül is sokan csatlakoztak hozzájuk, hogy
elrettentsék a törököket.
Kudarc...
Keserű kudarc lett ennek az oly fényesen indult hadjáratnak a
vége... Hunjadi itt volt, itt, szinte az orra előtt... Neki kellett volna
elfognia, neki kellett volna a szultán színe elé vezetnie, megkoronázva
kosovói hőstettei sorát. Ám ehelyett...
A vár előtt felsorakozott engürúsz lovasok harci paripáikat
táncoltatták a hóesésben.
Eliez bég fenyegetőn megsuhintotta szablyáját feléjük, aztán
lassan visszacsúsztatta fegyverét ékköves hüvelyébe.
– Indulhatunk, nemes hatun! – mosolygott rendületlenül. – Hosszú
út vár ránk Edirnéig...
Amikor csapatával nekieredt a dél felé vezető útnak, magában
megfogadta, hogy addig nem nyugszik, amíg ki nem köszörüli ezt a
csorbát.
Jön ő még a Duna partjára! Vezet ő még sereget az engürúszok
ellen... S akkor...
Akkor nem lesz senki és semmi, ami megmenthetné az átkozott
Janko életét...
A szpáhi sereg katonái leszegett fejjel, behúzott nyakkal ügettek
visszafelé. A kavargó hóesés hamar belepte nyomaikat.
18.



SZENDRŐ – KEVE, SZERB–MAGYAR HATÁR A DUNÁN,
A. D. 1448. KARÁCSONY HAVÁNAK 20-ÁRA VIRRADÓ ÉJJELE
Amikor Hunyadinak jelentették, hogy a Szendrőt fenyegető török
seregtest visszavonult és eltűnt a kragujeváci országúton, a
kormányzó parancsot adott a csapatok mielőbbi összegyűjtésére. Nem
akarta, hogy ott maradjanak, mielőbb vissza akarta adni a vár és a
környék őrizetét a szerbeknek.
A hóesés erősödött, s most már csontig hatoló, fagyos szél süvített
a folyó fölött. Az utolsó csónak érte jött; Stanko Sipič és Gereben
várnagy maguk húzták az evezőket. S ült még valaki abban a
csónakban: egy göndör hajú kiskölyök, szégyenlősen összekuporodva
az orrban.
Jankó leült vele szemben a csónak padjára, és intett az
embereinek, hogy induljanak vissza a magyar oldal felé.
– No, jómadár... Most aztán ki vele, hogy kerültél te ide?
Mátyás bűnbánón atyjára emelte nagy, okos szemét.
– Én csak... Az a lány... A batár tetején...
Hunyadi hosszan, szigorúan nézte, s még csak véletlenül sem
mosolyodott el.
– Ugye, tudod, hogy könnyen bajod eshetett volna?
– De nem esett bajom!
– Szendrő az ellenségeim vára, ha megtudják, hogy ott vagy... A
közelben nyüzsögnek a törökök!
– De nem esett bajom!
– Ne feleselj, kölyök!
– Nem feleselek, csak válaszolok.
Jankó összevonta szemöldökét, s akkorát sóhajtott, hogy Gereben
és Sipič ijedten kapták oda a tekintetüket.
– Édesanyád biztosan belebetegedett a hiányodba!
A kis Mátyást mintha elöntötte volna a pulykaméreg, csípőre tett
kézzel replikázott:
– Édesanyám a te hiányodba betegedett bele, apám!



Jankó megütközött az éles gyermekhangon, de Mátyás még nem
fejezte a panaszkodást.
– Hallottam én mindent! Édesapám jegyességet kötött nékem.
– Ezt te nem értheted. Ez a felnőttek dolga!
– Lackó bátyámat is odadobta túsznak!
– Lackó bátyád reggelre velünk lesz; akkor szökik meg onnét,
amikor akar, őt ne féltsed! Hanem te Mátyás! Alaposan felvágták a
nyelvedet, mióta nem láttalak! Vitéz és Szánoki uram nem tanítanak
tisztelettudásra?
A fiú dacosan vállat vont.
– Próbálkoznak...
Hunyadi elnevette magát és megölelte Mátyást.
– Édes kisfiam... Anyád boldog lesz, hogy épen és egészségesen
visszakap!
– S te, édesapám? Te is hazajössz velünk?
Jankó szomorúan mosolygott.
– Véget ért apád pünkösdi királysága, kisfiam... Vereséget
szenvedtem. Fogoly lettem, nem maradt semmim... El fogják venni
tőlem a kormányzóságot, mert nem érdemlem meg... Úgyhogy a
válaszom igen... Hazatérek... Az leszek, ami voltam, egyszerű
nemesember, katona. Védem a birtokainkat, és ha kell, megyek, ha
hadba szólít a parancs. Megpróbáltam mindent, fiam... De nem
vagyok elég erős...
Mátyás borzadva térdepelt le édesapja elé, és fogta meg a két
kérges, csupa seb, csupa heg kezét.
– Te vagy a legerősebb, apám! A kancellár úr sokat mesélt a
csatákról... A hadjáratokról. A török túlerőben van, csak nagyobb és
erősebb sereg kell, jobb vezér nem!
Jankó meghökkent.
– Tudod is te...
– Tudom is!
Hunyadi megsimította a kölyök fejét.
– Mindegy... Jobb lesz így... Több időm lesz reád is, kisfiam!



Nézzelek csak meg! Úgy nősz, mint a dudva...
Mátyás elszontyolodott; annak roppantmód örült, hogy többet lesz
velük édesapja, de annak már nagyon nem, hogy azért, mert elveszíti
vezérségét. S nem tudta még elképzelni, hogyan lesz ezután: ez a
roppant nagy ember, ez a zord hadfi ezentúl esténként otthon ül majd
a kandalló előtt, s nappal szemével érleli a növekvő gabonát,
jobbágyokkal pöröl, ha nem szolgáltatják be időben a terményt?
Valahogy nem tudta így elképzelni Hunyadi Jánost.
A túlsó part sebesen közeledett.
A fövenyen Keve várának vértes lovasai és a kimerült rác sajkások
sorakoztak fel fegyelmezett rendben, hadizászlóval, a lovasok ragyogó
páncélzatban. Amikor Stanko Sipič és Gereben hadnagy partra
ugrottak s a csónakot tartva utat engedtek a feltápászkodó
Hunyadinak, az megilletődötten lépett újra magyar földre.
A páncélos század pallossal tisztelgett előtte.
– Isten hozott, kormányzó uram! – tisztelgett most már Gereben
várnagy is verejtékezve, kifulladva az evezéstől. A szemében könnyek
csillogtak; a napok óta tartó feszültség utáni megkönnyebbülés és az
öröm könnyei.
– Köszönöm, István! – Jankó zavarba jött, arcán szégyenfoltok
piroslottak. – Nincsen minek tisztelegni. Vesztesen jöttem...
– De itt vagy, uram! Csatát veszítettünk eddig is. Vesztünk is még
a jövőben, hogy az ördög tegye akárhova az összes törököt! Ám amíg
te élsz, uram... amíg te vezetsz minket... Addig mindig lesz remény
újabb, fényes győzelmekre!
A felsorakozott páncélos lovasok mennydörgő kiáltása
megremegtette a falakat:
– Vivát Hunyadi! Vivát Hunyadi!
Jankó csak pirult; röstelkedve, rossz érzéssel lépdelt el legényei
előtt. Mátyás követte, de az ő kis mellkasa feszült a büszkeségtől. A
hadsor feje felett feszültek a lobogók.



19.
SZENDRŐ KÖRNYÉKE, SZERBIA, TÖRÖK BIRODALOM,
A. D. 1448. KARÁCSONY HAVÁNAK 20. NAPJA
Szendrő környékén nem csitultak az indulatok. A beállt, kemény
télben Marnavics bosnyákjai és Székely Tamás lovasai felgyújtották a
vár környékén épült kisebb palánkvárakat és őrtornyokat,
lerombolták a Morava közeli hídjait, hogy ha mégis erőket gyűjtene a
török a határvidék megszállására, legalább ezek ne segítsék
mozgásukat és elszállásolásukat. A bosnyákok és magyarok csak ezt
követően tértek vissza hazájukba.
Gyorgye Tomko Marnavics, a vojnicai bosnyák sztaroszta, Zvornik
ura szomorúan vette szemügyre a lángoló horizont rőt fényeit. Tudta,
a szerbekkel folyó háború tavasszal újra lobbot vet majd, s abban is
bizonyos volt, hogy tavasszal Hunyadi és a szultán bosszúja egyaránt
rázúdul Brankovics országára.
Pedig csak összefogva lenne remény...
Lám, ebben a fene nagy gyűlölködésben egyszer csak magyar,
szerb, s bosnyák egy oldalon találták magukat; ha néhány órára is, de
helyreállt az a szövetség, amit évekkel ezelőtt Hunyadi hirdetett meg.
Most újra a bosszú ideje következik, ami újabb bosszút von majd
maga után, s így tovább...
– Nem lesz itt összefogás soha többé! – mormolta, mikor kezet
nyújtott Székely Tamásnak. – Ebbe döglünk bele mind...
Auránia perjele halott atyjára gondolt, akit néhány hete
mészároltak le a törökök a rigómezei csatamezőn; aztán rokonságának
öt tagjára, unokaöcsökre, nagybátyákra, kiket az elmúlt évben öltek
halomra Cillei és Vitovecz zsoldosai Szlavóniában. És rokonok,
barátok sorára, akik lassan mind elmaradoztak mellőle a hosszú
harcok alatt.
– Egy nap talán – intett búcsút a sztarosztának. – Egy nagy csatán
még együtt harcolunk... Vállt vállnak vetve...



Marnavics lovasai megindultak nyugat felé.
– Én ott leszek! Isten veled, magyar!
Székely Tamás hosszan nézte a lángoló láthatáron mind kisebb
pontokká zsugorodó bosnyák lovasokat.
Emitt, Szendrő várából némán, mogorván bámulták őket a
szerbek.
Az a magányos, hajadonfőtt ifjú amott, a saroktorony mellvédjén
Hunyadi Lackó lehetett, legalábbis Székely úgy gondolta.
Búcsút intett neki is, aztán kiadta a parancsot a sereg
maradékának, hogy induljanak a dunai átkelő felé, ahol a rác sajkások
türelmetlenül várták őket.
20.
Éjszakára Hunyadi megpihent hajdani hajlékában, a várban, s
hajnalban indult tovább Szegedre. Pancsalnál találkozott a dél felé
menetelő, egyre nagyobb létszámú nemesi bandériumokkal.
Jankó megtorpant és tűnődve nézte a közeledőket.
Erzsébet lovagolt a hadak élén, s Vitéz meg Thuz János; a
nagyasszony amint megpillantotta őket, egyszeriben vágtára fogta,
kibomlott hajjal száguldott feléjük.
– Jankó! Mátyás! Mátyásom!
Azt sem tudta, melyiküket ölelje, csókolja. Ott állt egymás mellett
a három paripa, s nyergükben apa, anya, s fiuk ölelésben összeforrva.
Vitéz gyönyörködött bennük egy darabig, aztán krákogva
közelebb léptetett, röstellve, hogy meg kell zavarnia örömüket.
– Isten hozott, kormányzó uram! A rendek megbízásából
érkeztünk... Szegeden országgyűlés vár már téged türelmetlenül!
Hunyadi kibontakozott felesége öleléséből, s bágyadtan ráemelte
tekintetét hű barátjára.
– Mostantól csak Hunyadi János a nevem, nem áll utána
semmiféle titulus. Nem vajda, nem kormányzó, nem bán... Csak



egyszerű katonaember.
– Nem úgy van az...
– Hagyd el! – legyintett Jankó. – Még a kormányzói pecsétem is
annál a kutya Brankovicsnál maradt zálogba... Nem vagyok én már
senki és semmi...
Mátyás arca egyszeriben felderült, mint akinek kiment a fejéből
egy fontos apróság.
– Igaz is, édesapám! A pecsét!
S boldogan bontogatta ki bekecse zsebéből a vászonba csomagolt
kis tárgyat.
– Gondoltam, ezt nem hagyom ott az asztalon!
Apró tenyerén a királyság címeres pecsétje ragyogott; aranynyelén
meg-megcsillant az éles decemberi napfény.
Hunyadi nem hitt a szemének.
– Hát ez meg...
– Ez édesapámé...
Hunyadi elvette és elgondolkodva bámulta a kettős keresztet a
viasznyomóba faragva.
– Tudod te, hogy milyen értéke van ennek?
– Tudom – vont vállat Mátyás. – Tanultam.
– Tanultad... – Hunyadi a Duna jéghártyás, szürke vizét nézte,
mely lomhán hömpölygött messze, kelet felé, a Fekete-tenger
irányába. – Tanultad, kisfiam...
– Kellenek még csapatok a határra? – vágtatott oda hozzájuk
Vingárti Geréb János is. – Jő-e a török?
– Nem jő – felelte Hunyadi. – Mindenki visszahúzódik télire a
maga vackába. Ez a hadjárat véget ért, barátaim... Szomorú véget
ért...
Geréb csak most ölelte meg, hogy ezt megtudta.
– Átkoznak-e sokan engemet? – kérdezte Jankó később, amikor
mind visszafelé léptettek Szeged irányába. – A sok özvegy, az árvák
ezrei? A csalódottak, a szenvedők...
Erzsébetnek sehogy sem tetszett ez a beszéd.



– Azért gyűltek össze a rendek Szegeden, hogy téged
megmentsenek. Ha átkoznának, rád se hederítenének, sorsodra
hagytak volna rég...
– Majd meglátod magad! – nevetett Vitéz. – Mint fogadnak mind.
Bolond nép a magyar, még én is nehezen ismerem ki magam rajta,
engem is meglep szüntelen...
Hunyadi ezt nem értette, de egyelőre nem is akarta érteni.
Lélekben megerősödve, a Mindenható akaratába beletörődve, új
életére felkészülve fürkészte a láthatárt. Felkészült a nehéz percekre
is, a szemrehányásokra, az árvák, özvegyek könnyeire. Esze ágában
sem volt elbújni előlük. Szembe fog nézni mindenkivel. Hisz ő él, s az
ezrek, ki benne bízva nekivágtak a hosszú útnak, legtöbben ott
porladnak Rigómező vérrel dúsan öntözött földjében.
– Karácsony napján érünk Szegedre – mondta Erzsébet, amikor a
messzeségben felbukkant a Tisza torkolatának erdősége. – Urunk
születésnapján.
– A János-napot is ott tartjuk – vigyorgott Vingárti Geréb János.
Vitéz János és Thuz János helyeselte ezt, Hunyadi sem tiltakozott – itt
az Isten is János, hiába...
Ott, ahol a Tisza saras árja a Duna szürke, méltóságteljes
folyamába ömlött, a túlparton Titelrév sejlett fel a ködgomolyagban.
Jankó elmosolyodott.
Itt állott a holtak serege, itt őrizte a magyar földet a
betolakodóktól abban a vészterhes esztendőben...
Mikor is? Ezer éve már...
Nagyot sóhajtott és Mátyást maga mellé intette. A fiú ügyesen
odaoldalazott hátasán; mögötte, mint árnyék, vele léptetett Titusz.
– Elmesélek néked egy történetet, fiam! Hallottál már a holtak
seregéről?
Mátyás borzadva bámult rá.
– A holtak seregéről? Még soha...
– Jaj, csak ne traktáljad ilyen szörnyűségekkel! – intette Erzsébet,
de Mátyás szemében már ott lobogott az izgatott kíváncsiság.



És Hunyadi János elmondta néki első történetét, melyet még oly
sok követett az elkövetkező esztendőkben.
És Hunyadi Mátyás hallgatta, tátott szájjal, lélegzet-visszafojtva.
Ott lovagolt atyja oldalán.
Ahol mindig vágyott lenni. Most ott volt végre, és tudta, hogy itt a
helye, amíg világ a világ.
21.
SZEGED, MAGYAR KIRÁLYSÁG,
A. D. 1448. KARÁCSONY HAVÁNAK 24. NAPJA, ESTE
Éjféltájt értek Szeged falaihoz. A csillagtalan, éjsötét éjszaka ellenére
a város valósággal tündökölt; a frissen hullott hó kristályain miriád
csillámlással ragyogott a sok ezer fáklya rőt fényáradata. Hó esett
most is, hófehér hódunyha takarta a szegedi háztetőket és az utcákat,
az alszegedi Szent Péter-templomtól a befagyott Sándor-révi Tisza
erekig.
Jankó nem számított rá, hogy fogadja bárki is, úgy vélte, másnap
kényelmesen, kötelességszerűen küldöttséget menesztenek hozzá a
rendek, s udvariasan köszöntik, örvendve túlélésének, s közlik vele
haladéktalanul az országgyűlés döntését: immár nem kormányzója a
hazának. Egyenes gerinccel fogadja majd azt is...
De a rendek már most ott voltak, teljes létszámban, teljes
fegyverzetben, ünnepi hadizászlók alatt felsorakozva.
Az alszegedi városfalnál kettős sorfalat álltak az erdélyi
bandériumok vértesei, s külön sorban a székely székek nyalka lovasai,
egész a csöpörkei útelágazásig.
Jankó megilletődve nézte őket.
A fáklyák lobogó fényében ragyogtak az arcok, csillogtak a
páncélok és a tisztelgésül kivont szablyák. A zászlók büszkén lobogtak
a fémkesztyűs kezekben.
S a tekintetek...



Hunyadi torka elszorult.
A férfiak tekintete mind reá szegeződött büszke, rajongó
szeretettel.
Magyarország kormányzója egy pillanatig azt gondolta, ez valami
tévedés, ez a fogadás nem is néki szól, nem, semmiképpen nem
szólhat néki. Hisz vesztes csatából vergődött haza csúfságra,
szégyenszemre...
– Érted állanak őrt! – mosolygott Vitéz. – Órák óta is szobroznak,
hogy méltóképp fogadjanak.
Hunyadi szíve hevesen kalimpált, értetlenül bámulta a
felsorakozott hadfiakat.
A városkapuban Cillei Ulrik állt teljes ünnepi díszben, újonnan
szerzett népszerűségben sütkérezve. Végtére is az ő tárgyalásai
nyitották meg Hunyadi rabságának kapuit; a Szegedre gyűlt nemesség
körében ennek a sikernek hamar híre ment.
– Isten hozott, kormányzó uram! – hajolt meg előtte a veres gróf.
Mindenki talpon van, mindenki jöttödre várt.
Hunyadi mögött, a menetben ott állt Thuz János, a veres gróf
mellett Thuz Osvát. Tekintetük összevillant, egy apró biccentés; ennyi
volt csupán. Nem is volt szükség többre, néhány hét óta újra
leveleztek egymással és konstantinápolyi fivérükkel.
Cillei még szónokolni szeretett volna, de Jankó elnézett mellette.
A kapun túl Szeged utcái zsúfolásig teltek tömeggel. Kisnemesek,
familiárisok, városi polgárok, vándordeákok, papok, céheslegények,
környékbeli jobbágyok százai, ezrei – mind a legszebb,
legrendezettebb öltözetükben dacoltak a decemberi csikorgó hideggel,
lélegzetük párállott a fáklyafényben, szemük örömkönnyektől
fénylett.
– Egy hete még nem mindenki volt így meghatódva – súgta Jankó
fülébe Vitéz. – Garai emberei nyíltan uszítottak ellened...
Az ám, Garai!
A nádor úr a Szent Péter-templom előtt toporgott a hóban, képén
kínos, feszengő mosollyal.



– Kormányzó uram! Hála legyen a magasságosnak, hogy
hazavezérelt tégedet!
Hunyadi kezet fogott vele, de pillantása már a csöpörkei hídon
túlra, a vár előtti tér felé rebbent.
Szíve hatalmasat dobbant...
– Krisztusom!
Szinte vágtatva tette meg az utat addig; a tér zsúfolásig megtelt a
viharvert, de büszke tartású lovas hadsereg soraival. Szálfatermetű,
lángoló tekintetű magyarok tisztelegtek pallosukkal, szablyáikkal a
vezérnek. Feketére festett páncéljaik horpadozottak, láncingjük
szakadozott, pajzsaik hasadva, törve mind. Sokak karja, feje kötésben
még, de az összekaszabolt arcokból rajongó szeretet sugároz Hunyadi
felé. Ezek a férfiak akár a halálba is mennének érte. Oda is mentek.
S visszatértek onnan.
– Itt vagyunk, kormányzó úr! – jelentette kissé borittas hangon
Szilágyi Mihály, a sorok élén táncoltatva új paripáját. – Csak előtte
még hajókáztunk egy kicsit. Akik túléltük, mind itt vagyunk! Ahogy
ígértük!
Hunyadi végigtekintett az arcokon.
– Fiaim! Drága fiaim!
Mellette ott feszített Mátyás, s csöppet sem vette sértésnek, hogy
atyjának ezer és ezer másik fia is van. Életében nem volt még ilyen
boldog; ott állt édesapja mellett, ott állt a legvitézebb katona mellett.
A fekete páncélos veteránok szomszédságában húsz-egynéhány
gyalogos állt a hóban kopott, szakadt köpenyekben, megroggyant
vállal. Sebeik rettenetesek, mégis mind talpon voltak most, mégis
mind vigyázzba álltak.
Hunyadi könnyei patakzottak.
Cseh és magyar gyalogosai közül mindössze ennyi maradt életben
hetekig tartó bujdosás, menekülés után. Ezek a poklokat járták meg, s
most mégis itt vannak, itt vannak mind, kik életben maradtak.
Jankó odaléptetett hozzájuk, leugrott nyergéből, s egyenként
megölelte őket – névről ismerte valamennyit. Régi harcostársai



voltak, régi dicsőség tanúi. A sokat megélt harcosok büszkén
lapogatták a kormányzó hátát, boldogan, hiszen immár újabb
csatákba követhetik ezt az embert. Mert újabb csaták jőnek, ezt mind
tudták jól.
Amott, a túlélők után a rendek küldöttei következtek fényes,
ékköves szablyákkal, díszes öltözetben, illendő meghatódottsággal. A
vármegyék nemesei immár teljes számban itt sorakoztak, a tél
közepén, hetekig tartó utazást követően. Épp ideértek, hogy fogadják
urukat és vezérlő fejedelmüket.
– Kormányzó úr! – Ifjú magyarok álltak Hunyadi előtt. – Itt
vagyunk! Mostan a vereség gyászának hónapjai jönnek. De a gyász
idején is készülnünk kell.
– Mire, fiaim?
– A további harcra, kormányzó úr! Az országlakosok összeségének
nevében kérünk tégedet: vezesd tovább a nemzetet!
Hunyadi oldalra fordult.
Erzsébet és Vitéz arcán örömpír.
Mátyás mintha istenségre nézne fel rá, szemében büszke
gyönyörűség.
Értük is...
És mindenkiért...
– Hát nem harag él szívetekben irántam? – kérdi halkan, de az ifjú
nemesek meg sem hajlandóak hallani ezt a botor kérdést, térdet
hajtanak és reménykedve néznek fel rá.
Egy pillanatra csend támad, aztán egyszerre feldübörögnek a
fekete sereg harci dobjai.
Visszhangozzák a falak, egyszerre dobbannak ütemére az ifjú
szívek.
– Vezess minket, uram! – kiáltják a rendek küldöttei.
Hunyadi áll a tömeg előtt, s szíve tele hálával és reménnyel.
Legyőzve, de megtörve nem...
– Isten segedelmével... Tovább harcolunk, fiaim!
Középütt Szilágyi Mihály intésére a megtépázott sereg



zászlóhordozói előreléptetnek és kibontják a Rigómezőnél
összegöngyölt, megtépázott csatalobogókat.
A kereszt zászlai, az Árpádok büszke lobogói, s a Hunyadi-ház
címeres vásznai kibomlanak – süvöltve beléjük kap az éjszakai szél.
Dübörögnek a dobok, s égig tör a tömeg örömkiáltása.
S vihartépte zászlaink újra büszkén lobognak.



FÜGGELÉK
I.
A HÓNAPOK RÉGI KATOLIKUS KERESZTÉNY
ELNEVEZÉSE
Január: Boldogasszony hava
Február: Böjtelő hava
Március: Böjtmás hava
Április: Szent György hava
Május: Pünkösd hava
Június: Szent Iván hava
Július: Szent Jakab hava
Augusztus: Kisasszony hava
Szeptember: Szent Mihály hava
Október: Mindszent hava
November: Szent András hava
December: Karácsony hava



II.
DRAMATIS PERSONAE
A regényben szereplő karakterek döntő többsége létező személy volt.
Az itt következő felsorolás elsősorban a regény szereplőit sorolja fel,
természetes hát, ha köztük fiktív vagy létező, azonban a valóságostól
eltérő, más tulajdonságokkal bíró karaktereket is találunk.
A teljes egészében fiktív szereplőket dőlt betűvel szedtük.
Ugyancsak dőlt betűvel olvashatják azokat az információkat a
szereplőkről, melyek történelmi tényekkel nem bizonyíthatóak.
A HUNYADIAK, ROKONSÁGUK, FAMILIÁRISAIK
Hunyadi János
Hunyadi Vajk és Morzsinai Erzse fia. Ősei havasalföldi kun kenézek
voltak, rokonságban a fejedelmi Basarab-családdal. Pályafutása során
előbb szörényi bán volt, később erdélyi vajda (1441–46),
nándorfehérvári kapitány, temesi ispán, majd Magyarország
kormányzója (1446).
Ifjúkorában Stefan Lazarevics szerb despota apródjaként szolgált
Nándorfehérvárott, majd Zsigmond hívására tért haza, és többek
között Ozorai Pipó és a Csáki família szolgálatában állott. A galambóci
ostromot követően rövid időre az Újlakiak udvarában találjuk, majd a
király zsoldjában lovagként Budán. 1431-től 33-ig a milánói Filippo
Maria Visconti herceg seregének condottierije a Velence ellen vívott
háborúban. Részt vett Zsigmond magyar király császárrá koronázási
ceremóniáján Rómában. Hazatérte után az uralkodó a csehországi és
észak-magyarországi hadszíntérre vezényelte a husziták elleni
harcokba. A királyi tanácsban is helyet kapott. 1439-től szörényi bán.



Habsburg Albert király halála után a lengyel Jagelló Ulászló
megválasztásáért harcolt Albert utószülött gyermeke, László király
ellenében. Ulászló bizalmasaként legyőzte az ellenpárt seregét
Cikádornál, aminek jutalmaként Újlaki Miklóssal közösen erdélyi
vajda és temesi ispán lett. 1441-ben vereséget mért a Szerbiában
fosztogató törökökre, majd Szendrőnél megverte Iszhák béget. 1442
ben kora tavasszal jelentős török erők törtek Erdélyre. Mezid bég
először legyőzte Hunyadi sebtiben összegyűjtött kisszámú erőit
Marosszentimrénél, ám ezt követően Szeben mellett, a Vaskapu
szurdoknál a vajda a fegyverbe szólított parasztok segítségével
megsemmisítette a török hadakat. Ugyanebben az évben
Havasalföldön is legyőzte a törököt, melyet ezúttal Seháb ed-Dihn
beglerbég vezetett.
1443. július 22-én Hunyadi vezetésével indult meg a balkáni
hadjárat, mely célul tűzte ki a törökök Európából való kiűzését. A
csaknem fél éven át tartó, ezért többnyire „hosszú hadjáratként”
emlegetett katonai vállalkozás során a magyar sereg jelentős szerb és
bolgár területeket szabadított fel, több csatában verte meg a
törököket. A Zlatica-hágónál azonban Hunyadi erői nem tudtak
áttörni, ezért kénytelenek voltak visszavonulni. A hazaút alatt még
többször mért vereséget Hunyadi az őt üldöző oszmán hadakra.
1444-ben a pápa által megszervezett nemzetközi szövetségben, az
utolsó európai keresztes hadjárat vezéreként Hunyadi János mintegy
18–20 000 fős sereget vezetett a Balkánra. A cél ezúttal is a török
kiűzése volt a kontinensről.
A vesztes várnai csata után hosszas viszontagságokat követően tért
haza; előtte Havasalföldön Vlad Dracul vajda vetette fogságba.
Magyarországra visszatérve az országgyűlés a rend fenntartására
hivatott hét kapitány közé választotta. 1445 nyarán Zsarnó mellett
szétvert egy fosztogató török sereget. A nyár végén az al-dunai
hadjáratra indult, melyen a Waleran de Wavrin admirális vezette
keresztény flotta és Vlad Dracul is részt vettek. Utóbbit néhány
hónappal később letaszította a havasalföldi trónról, és helyébe saját



vajdajelöltjét ültette.
Hunyadit 1446 nyarán a Rákos mezei országgyűlés kormányzóvá
választotta. Ebben az esztendőben hadjáratot folytatott Cillei Ulrik és
Habsburg Frigyes ausztriai tartományai ellen is.
1448 szeptemberében indult mintegy harmincezres sereg élén
újabb hadjáratára Murád szultán ellen.
Hunyadi János neve a külföldi forrásokban
Középkori latin: Ioannes Corvinus, vagy Ioannes de Hunyad
Horvátul: Janko v. Ivan Hunjadi
Németül: Johann Hunyadi
Románul: Iancu v. Ioan de Hunedoara
Szerbül: Сибињанин Јанко, Угрин Јанко војвода, Јанкула војвода,
Мађар Јанко од Ердељ крајине
Szlovákul: Ján Huňady
Törökül: Hunyadi Yanoş Janko Hunjadi
Görögül: Jangosz Romeosz (görög értelemben Görög János)
Horogszegi Szilágyi Erzsébet
Hunyadi János felesége, Szilágyi László bácsi ispán és Belléni Katalin
leánya. 1410 körül születhetett, valószínűleg Horogszegen. Családja a
Garázda nemzetséghez tartozik, így távolabbi rokonságban állt Vitéz
János későbbi esztergomi érsekkel és Janus Pannonius költővel is.
Bátyja, Szilágyi Mihály, a Hunyadi család tagja, Hunyadi híres
hadvezére. Másik fivére, Osvát Galambóc 1428-as ostrománál Hunyadi
János kezétől lelte halálát. 1428 körül mehetett nőül Hunyadi
Jánoshoz, akinek két fiút szült, Lászlót és Mátyást.
Hunyadi László (Lackó)
Hunyadi János és Szilágyi Erzsébet fia. Gyermekkorát Hunyadon
töltötte, javarészt atyja távollétében, később a kun Matkó felügyelete
alatt a Temes-szigeten. Nándorfehérvár 1440-es ostroma után esztendőkön
át barangolt a török területeken. A hosszú hadjárat idején érkezett haza



Magyarországra.
Hunyadi Mátyás
Hunyadi János és Szilágyi Erzsébet fia. 1443-ban született
Kolozsváron. Atyja halála után 1457-től magyar király.
Hunyadi Iván
Hunyadi János öccse, Hunyadi Vajk és Morzsinai Erzsébet fia. Bátyja
oldalán harcolt az 1430-as évek második felében, és az 1440-es évek
első felében. Ő is szörényi báni címet viselt, karrierje bátyjáéval
együtt emelkedett. Az 1442-es marosszentimrei ütközetben veszítette
életét.
Hunyadi Vajk
Both fia Csorba fia, Hunyadi János atyja. Ő kapta Zsigmond királytól
Hunyad várát 1409-ben.
Hunyadi Vajk
Hunyadi Vajk és Morzsinai Erzse fia, János és Iván öccse.
Gyermekként meghalt.
Hunyadi Vajk
Hunyadi Iván és Ecsellő fia. 1446 után Hunyadi János neveli.
Horogszegi Szilágyi Mihály
Szilágyi Erzsébet bátyja, Szilágyi László bácsi ispán és Belléni Katalin
fia, Hunyadi harcostársa egész életén át, hadainak, bandériumainak
vezetője. A törökök Kara Mikhálként, a szerbek, horvátok Cserni
Mihalként (Fekete Mihály) is ismerték. Hunyadi János életében nem
töltött be magasabb tisztséget.
Báthori Margit
Báthori István országbíró és Rutkai Borbála lánya, horogszegi Szilágyi
Mihály hitvese.



Horogszegi Szilágyi Ilona Jusztinia
Horogszegi Szilágyi Mihály és Báthori Margit leánya. (A történelmi
valóság szerint valószínűbb, hogy Szilágyi Osvát lánya volt.)
Zrednai Vitéz János
Zrednamelléki Gelét fia Dénes és Garázda Borbála fia, Hunyadi János
barátja. A királyi kancellária írnoka, később a királyi titkos
kancellária protonotáriusa, zágrábi őrkanonok, majd váradi püspök,
végül esztergomi érsek. A Hunyadi fiúk, László és Mátyás nevelője, a
humanista kultúra lelkes híve és terjesztője. 1445 végétől váradi
püspök.
Hunyadi Klára
Hunyadi János húga, Dengelegi Pongrácz György felesége, a későbbi
Dengelegi Pongrácz János erdélyi vajda édesanyja.
Hunyadi Erzsébet
Hunyadi János húga, Szentgyörgyi Székely János felesége. Az ő fiuk,
Szentgyörgyi Székely Tamás Hunyadi zászlóhordozója, majd 1450 és
1462 között várnai perjel, a magyarországi johanniták vezetője volt.
Hunyadi Mária
Hunyadi János húga, Argyesi Manzilla, havasalföldi bojár felesége.
Férjét a Hunyadi-párti urak végezték ki politikai okból. Unokája, Oláh
Miklós, neves humanista történész, esztergomi érsek.
Dengelegi Pongrácz György
Káta nembéli nemes család leszármazottja, felesége Hunyadi János
húga, Klára volt. A Hunyadi família oszlopos tagja, a vajda
hadjáratainak egyik jeles vezére. Sógora megtette alvajdának, a
korábbi alvajdával, vízaknai Miklóssal együtt. Az ő familiárisa volt
Egyed fia Nagy Simon, talmácsi várnagy, Mátyás király későbbi híres
hadvezére. Az 1444-ben megvívott várnai ütközetben esett el.



Szentgyörgyi Székely Tamás
Székely János és Hunyadi Erzsébet fia, Hunyadi bandériumának
zászlótartója, később magyar főúr. 1445 után horvát-szlavón bán,
1450 és 1462 között vránai (aurániai) perjel, a magyarországi
johannita lovagok vezetője.
Szentgyörgyi Székely János
Ismert még Banovics Szekula, Székely János bán néven is. Székely
Tamás zászlótartó apja. Felesége Hunyadi Erzsébet volt. Hunyadi
oldalán küzdött a vajda legtöbb hadjáratában.
Dengelegi Pongrácz János
Dengelegi Pongrácz György és Hunyadi Klára fia. Mátyás idején
három alkalommal is betöltötte az erdélyi vajda tisztségét, emellett
szörényi bán, temesi ispán és királyi asztalnokmester is. Bátyja halálát
megbosszulandó 1463-ban ostrom alá akarta venni Kolozsvárt is, de
unokatestvére, Mátyás király lebeszélte erről. 1476-os halála pontosan
egybeesett Mátyás és Aragóniai Beatrix esküvőjével, és ez alkalomból
udvari gyászt rendeltek el.
Dengelegi Pongrácz László
Dengelegi Pongrácz György és Hunyadi Klára fia, a későbbi erdélyi
vajda, Péter bátyja. Egyetemi tanulmányait követően a
kolozsmonostori bencés apátság kormányzója. A kolozsvári polgárok
egy vitás birtokügy miatt 1463-ban megölték.
Dengelegi Pongrácz Borbála
Dengelegi Pongrácz György és Hunyadi Klára leánya, a későbbi
erdélyi vajda, Péter húga. Férje Rozgonyi Sebestyén királyi
főlovászmester, erdélyi vajda, valamint pozsonyi ispán volt.
Dengelegi Pongrácz András
Dengelegi Pongrácz János erdélyi vajda fia. Királyi pohárnokmester
volt, 1464-ben veszítette életét a boszniai háborúban.



Dengelegi Pongrácz Katalin
Dengelegi Pongrácz János erdélyi vajda lánya. Férje Újlaki Lőrinc,
Újlaki Miklós fia volt.
Rozgonyi Sebestyén
Királyi főlovászmester, erdélyi vajda, valamint pozsonyi ispán.
Felesége Dengelegi Pongrácz Borbála volt.
Rozgonyi László
Rozgonyi Sebestyén erdélyi vajda és Dengelegi Pongrácz Borbála fia.
1481-ben nándorfehérvári kapitány. A Hunyadi família oszlopos
tagja, 1458 és 1459 között erdélyi alvajda. A Kacsics nembéli nemesi
család leszármazottja. Az Anjou királyok idején lettek szász gerébek,
innen a család neve is. A XIV. század elején Küküllő megye délnyugati
részén, Zsitvén, Balkácson voltak birtokosok, de később, kikopva ezen
birtokaikból, a megye távolabbi részeibe húzódtak. Kiterjedt
rokonságuk, ismeretségük jelentette a Hunyadi-párt egyik legstabilabb
oszlopát Erdélyben. Geréb János felesége horogszegi Szilágyi Zsófia,
Szilágyi Erzsébet húga volt. Rokonságukba tartoztak a Harinnai
Farkasok, a Farnasi Veresek, a Peresek, a Gerendiek, a Kecsetiek, az
Agmándiak, a Szilvásiak.
1441. május 14-én Hunyadi neki adományozta Tárnok Demeter
több Fejér megyei birtokrészét is Újfalu, Bece, Nádverem
településeken, holott ezeket korábban Kamonyai Simonnak szánta.
Részt vett Hunyadi döntő ütközeteiben, s a vajda, később a
kormányzó feltétlen párthívei közé tartozott. Utóbb Hunyadi görgényi
várnagya lett, valamint a székely perek intézésével megbízott bírója.
Horogszegi Szilágyi Zsófia
Szilágyi László bácsi ispán és Belléni Katalin leánya, Vingárti Geréb
János felesége. Nővére a kormányzó, Hunyadi János felesége volt.
Vingárti Geréb István
Vingárti Geréb János és horogszegi Szilágyi Zsófia fia.



Vingárti Geréb Lőrinc
Vingárti Geréb János és horogszegi Szilágyi Zsófia fia – gyermekként
meghalt.
Vingárti Geréb Péter
Vingárti Geréb János és horogszegi Szilágyi Zsófia fia. Mátyás az
1471-es összeesküvés idején rábízta a Felvidék katonai kormányzatát,
1478–79 között bárói rangra emelte, és kinevezte erdélyi vajdának.
1486–89 között ajtónállómester. 1489-ben a király felmentette a
tisztségei alól, ezért fivérével, Mátyással 1490 után szembefordultak
Corvin Jánossal. 1500-tól haláláig, 1503-ig az ország nádora volt.
Vingárti Geréb Mátyás
Vingárti Geréb János és horogszegi Szilágyi Zsófia fia. Horvát-szlavón
bán volt 1483–89 között. A király 1489-ben őt is felmentette
tisztségei alól, ami oda vezetett, hogy a király unokatestvérei
szembefordultak Corvin Jánossal.
Vingárti Geréb László
Vingárti Geréb János és horogszegi Szilágyi Zsófia fia. Erdélyi püspök
(1475–1501), majd kalocsai érsek (†1501–1502).
Horogszegi Szilágyi Orsolya
Szilágyi László bácsi ispán és Belléni Katalin leánya. Férje Rozgonyi
János erdélyi vajda, később országbíró volt. Házasságából két fiú és
egy leány született. Szilágyi Orsolya vélhetően még Mátyás trónra
lépése előtt elhunyt, két fiuk pedig korán meghalt.
Rozgonyi János
Horogszegi Szilágyi Orsolya férje. Többször töltötte be az erdélyi
vajdai címet, később országbírói rangra emelkedett.
Rozgonyi Apollónia
Rozgonyi János és Horogszegi Szilágyi Orsolya leánya. Férje Csáki



Ferenc székely ispán, majd bihari ispán volt.
Oláh István
Hunyadi Mária és a havasalföldi vajdai családból származó Argyesi
Manzilla fia. A Hunyadi család híve és támogatója, Szászváros
királybírája, az erdélyi sóbányák, a sókamara vezető tisztviselője.
Testvére, Máté szintén szászvárosi királybíró volt.
Oláh Máté
Hunyadi Mária és a havasalföldi vajdai családból származó Argyesi
Manzilla fia. A Hunyadi család híve és támogatója, szászvárosi
királybíró, István fivére.
Oláh Miklós (latinul Nicolaus Olahus)
Nagyszeben, 1493. január 10. – Pozsony, 1568. január 15. Humanista
történész, esztergomi érsek, Hont vármegye főispánja, királyi
helytartó, Németalföld régense. Oláh István és Huszár Borbála fia.
Apai nagyatyja a havasalföldi vajdai családból származó Argyesi
Manzilla, nagyanyja Hunyadi Mária. Édesanyja, Huszár Borbála
szintén a Hunyadiakkal rokon famíliákkal, a Bogáthiakkal és
Gerendiekkel volt családi kapcsolatban.
Vízaknai Miklós
Hunyadi-párti főúr, már Hunyadi vajdaságát megelőzően is erdélyi
alvajda. Ő felelt az erdélyi sókitermelés és kereskedelem
biztonságáért. Élete végéig kitartott Hunyadi hűségén, intézte az
erdélyi vajdaság ügyeit. 1447-ben az országnak tett hű szolgálataiért
birtokadományban részesült.
Thuz János
Pozsonyi születésű zsidó, Feuer Júda néven látta meg a napvilágot. A
huszita háborúk idején került Hunyadi környezetébe, kikeresztelkedett,
birtokainak sáfárja lett. Később Laki Thuz János néven magyar főúr,
horvát bán.



Thuz Osvát
Thuz János testvérbátyja, Vitéz János neveltje, később Laki Thuz
Osvát néven zágrábi püspök.
Thuz Dávid
Thuz János és Osvát öccse, Konstantinápolyban nevelkedett Mose ben
Jahmun házában.
Filipesi Albert
Itáliai születésű, Hunyadi János íródeákja. Anyja a Bihar megyei
Tordai család tagja volt, atyja olasz zsoldos. Nándorfehérvár 1440-es
ostroma után másfél évig török fogságban tolmács.
Kamonyai Simon
Hunyadi János vazallusa, fegyvertársa, Vajk vitéz barátja. Ő felelt a
Hunyadi fiúk katonai neveléséért. A krónikák szerint az 1442
tavaszán vívott vaskapui ütközetben Hunyadi vértjét magára öltve
vállalta a biztos halált a vezér életben maradásáért cserébe. Hőstette
nemcsak Hunyadi életét mentette meg, de ezáltal a győzelmet is
elhozta a magyarok számára.
Kamonyai Miklós
Vélhetően Kamonyai Simon unokaöccse. 1452-ben gyulai várnagy.
Matkó
Az ulas kunok utolsó, Erdély földjére szakadt bégje, Turgony és Orgond
vezérek leszármazottja. Hunyadi Vajk és János, majd László nevelője. Idős
korára Hunyadi engedélyezte számára, hogy a Temes-szigeten telepedjen
le. Itt, mostoha körülmények között nevelte az ifjú Hunyadi Lászlót.
Nándorfehérvár 1440-es ostroma után Lászlóval éveken át
Törökországban kóboroltak. Hazatérte után 1444-ben halt meg
Hunyadon.
Ecsellő



A makszondi kun törzsek kenézének leánya, Hunyadi Iván nomád
szertartással, tehát nem törvényesen elvett felesége, gyermekének, Vajknak
édesanyja.1446-tól Hunyadi Jánost kíséri el hadjárataiba.
Farnasi Veres Dénes
Befolyásos, vagyonos erdélyi család vezető alakja. Kiterjedt
birtokokkal rendelkeztek, főképp Kolozs és Torda megyékben.
Előbbiben harminc helység volt a nevükön. Rokonságukba tartoztak a
Gyerőmonostori Kemények, a Tuzsoni Bolgárok, a Nagyvölgyiek, a
Peresek, a Gerendiek.
1437-ben a parasztfelkelők elleni nemesi had egyik hangadója, a
parasztokkal folytatott béketárgyalások nemesi résztvevője.
Albert király halála után Erzsébet királyné küküllővári várnagya.
1440 áprilisában Erzsébet királynétól birtokadományt kap
várnagyi szolgálataiért. 1441 elején Ulászló király hűtlennek
nyilvánítja, mivel kétségtelenül a királyné pártján áll. 1441 tavaszán
Hunyadi fegyverrel és meggyőzéssel kényszeríti Ulászló, illetve a saját
pártjára. Ennek következtében 1441 áprilisában Ulászló visszavonja
azon birtokadományait, melyeket Farnasi Veres Dénes és rokona,
Nagyvölgyi László, illetve feleségeik birtokaira (összesen 17 falu)
korábban tett másoknak, mivel meggyőződött feltétlen hűségükről,
Nagyvölgyi László például jó szolgálatokat tett neki a koronázás óta.
Hunyadi ennek ellenére rögtön az erdélyi vajdai címének
átvételekor megszállta Farnasi Veres Dénes három faluját: Harit, a
Kolozs megyei Ölyvest és a Fejér megyei Buzásbocsárdot, sőt mint a
károsult panaszolta, még a királynétól hozott felmentő levelekkel sem
törődött. (Hunyadi később Ölyvest visszaadta Farnasi Veres Dénesnek,
Bocsárd ellenében viszont a két Fülpöst engedte át a Veres-Kecseti
atyafiságnak). Ezek után Farnasi Veres Dénes részt vett és hősiesen
harcolt a marosszentimrei és a Vaskapu-szurdoki csatákban.
1443 tavaszán – a hosszú hadjárat előkészítésekor – egy
rokonával, Gerendi Lászlóval együtt Hunyadi kíséretében Budán volt
elfoglalva, s éppen ezért közmegegyezéssel elhalasztották



birtokosztályra vonatkozó egymás közti tárgyalásaikat.
Ulászló király 1444. január 25-én, Nándorfehérvárban kelt
okleveléből kiderül, hogy Farnasi Veres Dénes folyamatosan részt vett
a vajda törökellenes harcaiban. „Több csatában, melyet vajdánk a vad
törökkel mindig győzedelmesen vívott, mindenkor a vajda oldalán vett
részt, legutóbb, a hosszú hadjáraton annak minden egyes csatájában János
vajda zászlóját hordozta... s eközben két sebet kapott.” Vitézi tetteiért
mind a királytól, mind Hunyaditól több birtokadományban részesült.
Bihari Sebestyén
Székely Tamás hadnagya.
Monoszlai Csupor Ákos
Királyi palotáshadnagy, Hunyadi János parancsnoka és jótevője.
Kendeffy István
A Hunyadiak familiárisa. Hátszeg környéki birtokos családjának több
tagja Hunyadi hű tisztje volt.
Rusori Ioan (Medveölő Ioan)
Hunyadi hű katonája, a későbbi hadjáratok egyik hőse.
Andrási (Andrássy) Bertalan
Szentgyörgyi várnagy, Hunyadi páncélos lovasságának alvezére. Részt
vett az 1441-es szerbiai harcokban, majd az 1442-es marosszentimrei,
majd vaskapui ütközetekben. Az ugyanezen év őszén megvívott
havasalföldi (jalomicai) csatában súlyos sebet kapott, és egyes
feljegyzések szerint ebben az összecsapásban fojtotta meg Musztafa
török vezért. 1448-ban, a második rigómezei csatában is Hunyadi
oldalán küzdött, és itt kapott halálos sebet.
Mészáros István
Hunyad várnagya.



Ferenc deák
Hunyad várnagya.
Csolnokosi Jariszló
Hunyad megyei oláh kenéz, Hunyadi Vajk özvegyének, Erzse
asszonynak a későbbi férje.
Csolnokosi Majs
Hunyadi hű vitéze.
Kacskakezű Ioan
A Csolnokosi rokonság tagja, Jariszló unokaöccse.
Enyed fia Nagy Simon
Talmácsi várnagy, Hunyadi híres kun származású hadvezére. Mátyás
király későbbi híres hadvezére.
Dóczi Mihály
Korábban a Thallócziak familiárisa volt, majd 1440 után, amikor
Hunyadi átvette Nándorfehérvárat, a család familiárisa lett. A
beszedett hadiadókkal sáfárkodott.
Enesei Mihály
Hunyadi adószedője.
Nagydobai Csere Márton
Hunyadi vitéze, Szilágyi Mihály révén távoli rokona.
Cserei Lukács
Hunyadi kiváló hadnagya, számos hadjárat résztvevője. Ő vágta le a
Vaskapu-szurdoki csatából menekülő Mezid béget és annak fiát,
Ibrahimot.
Bizerei Miklós
Temes megye déli részén birtokos nemes, Hunyadi al-dunai



hadjáratainak résztvevője.
Temeseli Péter fia László és Dés
Erdélyi nemesek, Hunyadi régi fegyvertársai a Szörény vidéki
hadjáratok óta. Dés a huszita harci szekereken szolgált Vladek Hradski
parancsnoklata alatt.
Mihalinci Menyhért
Hunyadi fegyvertársa az 1440-es évek eleje óta.
Sári Péter mester
Hunyadi kormányzó kancellárja, miután Vitéz János váradi püspök a
titkos királyi kancellária vezetője lett.
Csornai Mihály
Hunyadi híve és Hunyad megyei rokona – szörényi bán.
Györgyi Bodó Gergely
Hunyadi familiárisa. 1443-ban tolnai adószedő. 1444-től erdélyi
társvajda, 1451-ben Hunyadi budai várnagya.
Györgyi Bodó Gáspár
Györgyi Bodó Gergely erdélyi társvajda fia, együtt nevelkedett
Hunyadi Mátyással, vele együtt esett V. László fogságába. Később
Mátyás király főlovászmestere.
Györgyi Bodó Miklós
Fehérvári prépost, Mátyás király titkos kancellárja.
Szepesi László
1448-ban Hunyadi budai várnagya Szobi Jánossal együtt.
Szobi János
1448-ban Hunyadi budai várnagya Szepesi Lászlóval együtt.



Temesközi Bálint
Pozsonyi várnagy. 1445-ben a Rozgonyiak familiárisa, 1450 körül
már Hunyadi familiárisa. 1452-ben nyitrai ispán és nagyszombati
kapitány, 1454-ben volt hűbérurával, Rozgonyi Sebestyénnel,
valamint Szilvai Miklóssal együtt Hunyadi János országos főkapitány
erdélyi kapitánya.
Temesközi János
Hunyadi „kedvelt familiárisa”. 1448-ban Karácsonfalvai Pállal és
Megykereki Istvánnal kap Erdélyben birtokot Hunyaditól.
Szilvai Miklós
Hunyadi familiárisa, Temesközi Bálinttal és Rozgonyi Sebestyénnel
együtt Hunyadi megbízásából erdélyi kapitányok 1454-ben.
Karácsonfalvai Pál
Hunyadi familiárisa. Temesközi Jánossal és Megykereki Istvánnal egy
időben kap Hunyaditól 1448-ban Erdélyben birtokot.
Megykereki István
Hunyadi familiárisa. Temesközi Jánossal és Karácsonfalvai Pállal egy
időben kap Hunyaditól 1448-ban Erdélyben birtokot.
Szilasi Vince
Hunyadi követe 1445-ben a burgundiai és franciaországi udvarokban.
Közvetítette Hunyadi segélykérését a török elleni háborúhoz, de „szép
szavakon kívül egyebet nem kapott”.
Balai Vince
Hunyadi követe 1445-ben a pápai udvarban.
Bajomi István
Mátyás királytól 1458-ban birtokot kapott, az atyja oldalán a török
elleni harcokban tapasztalt érdemeire tekintettel. (Lehet, hogy azonos



Bajoni Istvánnal, ki a váradi püspök hadnagya volt Várnánál.)
Csapy István
Hunyadi vitéze, familiárisa. A muraközi Újdombró várnagyaként
szerzett érdemeket.
Balázs deák
Hunyadi Solymos vári várnagya. Hunyadi 1444-ben utasítja, hogy
adja vissza a cseri barátoknak a solymosi rácok által ellopott nyolc
ökröt.
Hunyadi Ferenc deák
Hunyadi várnagya Vajdahunyadon.
Sásvári Miklós deák
Hunyadi máramarosi sókamarása.
Földeáki Ambrus deák
Szegedi sókamarás. Nagy vagyona volt, Csongrádot ezer aranyért
vette zálogba.
Fejéregyházi János deák
Hunyadi familiárisa, adóbeszedő tiszt. Korábban temesi alispáni címet
viselt. 1452-ben Hunyadi utasítja, hogy a rendkívüli adó után szedje
be a lucrumot is. Ha hazatér, „más familiárisai mintájára vele is
szerződést fog kötni”. Addig pedig 52 arany segélyben részesíti.
Fejéregyházi Bálint
Hunyadi familiárisa, adóbeszedő tiszt.
Pócsai László
Temes megyei alispán 1452-ben.
Dancs Péter
Szörényi albán az 1450-es években. Saját költségén újítja fel



Szörényvár falait, cserébe birtokokat kap Hunyaditól.
Moga vajvoda de Halmágy
Hunyadi egyik délvidéki rác hadnagya, török elől menekülőket hoz
magával. 1451-ben erősíti meg Hunyadi az általa régóta használt
Zaránd megyei birtokában.
Pwry-beli Pancha
Hunyadi köznépbeli tisztje. 1445-ben kap birtokot Turd kerületben.
Varjasy János
A Hunyadiak szentandrási ispánja. 1463-ból maradt fenn Szilágyi
Erzsébet neki szóló utasítása, melyben a szentandrási ménes lovaiból
adat két csikót Nadányi Andrásnak.
Modrár András
Hunyadi „specialis familiarisa”. Nagyszombati kereskedőcsaládból
származik. Neve egy, Hunyadi Lászlónak 1455 márciusában kelt
pozsonyi sóügyletével kapcsolatban maradt fent.
Modrár Pál
Nagyszombati származású körmöci polgár, hitelügyletei lévén
nyújtott segítséget Hunyadinak, később a Hunyadi-párt egyik
kimagasló alakja. Giskrával szemben ötvenezer aranyra rúgó
követelése volt. Megszerezte Nagyida várát, leányát Perényi
tárnokmester fia vette feleségül. 1457-ben az ifjú Hunyadi Lászlóval
és Mátyással együtt került fogságba.
Barnabás
A Hunyadiak pórkáldi juhásza. 1464-ből maradt fenn Szilágyi
Erzsébetnek neki szóló utasítása, miszerint ötven juhot kell átadnia
bárányaikkal együtt a „haza szükségletére” Varjasy Jánosnak, a
szentandrási ispánnak.



Lukács
A Hunyadiak erdőispánja, Szilágyi Erzsébet leváltotta.
Vince
A Hunyadiak munkácsi várnagya.
Kulcsár Demeter
A Hunyadiak debreceni születésű erdőispánja. Szilágyi Erzsébet
utasítása szerint debreceni ispánja adjon ki Kulcsárnak (Kwchar)
három hízót, gabonát és pénzt, mivel bizonyos Lukács helyett
erdőgondnoknak nevezte ki, hogy „az erdőket jó rendben őrizze és a
kitermelt fát növelje és gyarapítsa”.
Eylhard
Hunyadi asszonypatakai (nagybányai) bányakamarása 1446-ban.
Malomvizi Kenderesi Mihály
Hunyadi János alispánja Szatmár vármegyében, helytartója
Máramarosban.
Simon
Szebeni pénzverő, aranymosó telepe volt az Arad–Zaránd vidéki
Körösbányán. Hunyadi 1446-os oklevelében felszólítja a maróti vár
gazdatisztjét, hogy ne háborgassa Simont, mert az illető neki
dolgozik.
Gerendi László
A Farnasi Veres família rokonságába tartozó erdélyi nemes. Kitüntette
magát a törökellenes csatákban, különösképp a hosszú hadjáratban,
amelyért Ulászló királytól birtokadományban részesült. „In comitiva
fidelis nostri magnifici Johannis de Huniad vayvode nostri Transsyvani in
conflictibus cum saevissimis Thurcus”.
Gerendi Gersón



Erdélyi nemes, Gerendi László rokona. Lakomák ceremóniamestereként
szerzett hírnevet.
Berekszói Péter
A török- és Habsburg-ellenes harcok hőse. 1448-ban Hunyadi címert
adományoz neki. Várnánál a janicsárokkal vívott csatában súlyos
sebet kapott, majd Ausztriában újabb sebet szerzett. Megrokkant, így
lett sópecsétőr az erdélyi dési sókamaránál.
Juan de Bastida
Az 1456-ban Nándorfehérvárra küldött zsoldosok spanyol kapitánya.
Geszti János
Az 1456-ban Nándorfehérvárra küldött magyar katonák kapitánya,
vicebán.
Tüzes Orbán
1438-ban Hunyadi szolgálatába állt szászsebesi ágyúöntő mester. Az
1438-as Tábor-hegyi ostromnál az általa szerkesztett katapulta lövései
megsemmisítették a cseh–lengyel sereg szekereinek egy részét.
Nándorfehérvár 1440-es ostrománál ő tervezte meg a török sereg egy
részét megsemmisítő ellenaknát.
Oltean Radu
Hunyadi János hátszegi jobbágya. A bábolnai parasztfelkelés híve, lázító.
Hunyadi karóba húzatta.
Asztalos Gábris
A dél-erdélyi királyi futárszolgálat tisztje Déván. 1440-ben meggyilkolták.
Csortosi Ignác
Ung megyei kisnemes, részt vett az 1446-os országgyűlésen.
Detrekeöwi Majs
Ung megyei kisnemes, részt vett az 1446-os országgyűlésen.



Varjasy Isván
Torda megyei nemesember, részt vett az 1446-os országgyűlésen.
Noszlopi Szabó Tiborc
Noszlopi nemesember, Rozgonyi Rajnald bandériumának tisztje, részt vett
az 1446-os országgyűlésen.
Szekér Adriánus
Noszlopi nemesember, Rozgonyi Rajnald bandériumának tisztje, részt vett
az 1446-os országgyűlésen.
Vígh-Tóth József
Noszlopi nemesember, Rozgonyi Rajnald bandériumának tisztje, részt vett
az 1446-os országgyűlésen.
Szenyéri Jakab
Vasvári nemesember, részt vett az 1446-os országgyűlésen.
Szenyéri Andorás
Vasvári nemesember, részt vett az 1446-os országgyűlésen.
A RIGÓMEZŐI CSATÁBAN RÉSZT VETTEK
Losonczi Benedek
Magyar főúr.
Wolfhardt mester
Szász tűzmester.
Šafran kapitány
A tüzérek parancsnoka.
Rozgonyi Rajnáld
Magyar főúr.



Andrási Bertalan
Hunyadi János familiárisa.
Daud Saudzsi, Dávid úr
Török renegát, a magyar sereg egyik tisztje.
Harinnay Farkas és Septei Andorás
Hunyadi János familiárisai.
Bebek Imre
Magyar főúr.
Bebek László
Magyar főúr.
Garai Róbert
Magyar főúr.
Teodor kenéz
Hunyad megyei kenéz.
Csáky György
A korábbi székely ispán fia, magyar főúr.
Pestyéni Tamás
Pap, ferences szerzetes.
Nádasdi Imre
Magyar főúr.
Kórógyi János
Magyar főúr.
Szakadáthy Tamás
Magyar főúr.



Szécsi Tamás, Szécsi Imre, Szécsi László
Magyar főurak.
A BÉKÉS SZÁNTÓVETŐ LEGÉNYSÉGE
Silkow
Sziléziai rablógyilkos. Megölte a boroszlói bírót, ezért menekülnie kellett.
Lengyelországban, Csehországban, Felső-Ausztriában halálra ítélték. A
tűzfegyverek kezelője.
Kinizsi István
Bihari molnár, aki az 1437-es parasztfelkelés idején behajította a
malomárokba a váradi püspök adószedőit, ezért el kellett bujdokolnia.
Rajtaütöttek a házukon és felgyújtották, kislánya és felesége benn égett.
Kinizsi kegyetlen bosszút állt az adószedőkön. Fia, Kinizsi Pál 1445-ben
született.
Hajna
Családját lemészárolták a törökök; kisfiát janicsárnak vitték, leányát
rabszolgának. Szüleit és férjét felkoncolták. A levágott török fejeket a
szekér hátuljára fűzi a hajuknál fogva.
Pero Petar
Nándorfehérvár környéki rác sajkás volt, a törökök 1440-ben kivágták a
nyelvét. Ő ül a bakon, pajzsok között, ő viseli gondját a lovaknak,
azokhoz más nem nyúlhat.
Michal Matejčik
Cseh huszita lovag, a Békés szántóvető parancsnoka.
HUNYADI RÉGI, HŰ FAMILIRÁIS VITÉZEI
Kecseti Izsór, Harinnai Farkas Tamás, Sipők Miksa. Szakács Ádám,



Kothvicz Majkó, Tordosi Domokos, Kiséllyédi Tót András, Gyóni
István.
HUNYADIVAL SZÖVETSÉGES, FAMILIÁRIS CSALÁDOK
A Harinnai Farkas, Bogáti, Peres, Gerendi, Kecseti, Agmándi, Szilvási,
Nagyvölgyi, Farnasi Veres, Gyerőmonostori Kemény, Tuzsoni Bolgár,
Nagyvölgyi, Szentiványi-Székely, Héderfájai, Hidvégi, Csernátoni,
Harai, Hosszúmezei, Kémeri, Szentgyörgyi, Belényesi, Fekető, Pakosi
családok.
HUNYADIVAL SZÖVETSÉGES TEMES, KRASSÓ, SZÖRÉNY ÉS
HUNYAD MEGYEI OLÁH KENÉZEK
Fejérvizi család, Bajesdi Ungor Miklós és családja, Temeseli, Csulai,
Demsusi, Farkadini, Borbátvizi, Szacsali, Branyicskai, Russori,
Szálláspataki, Barcsai családok.
HUNYADIVAL SZÖVETSÉGES KELET-MAGYARORSZÁGI FAMÍLIÁK
Pestyéni András: 1444-ben Ulászló adományoz neki három Hunyad
megyei oláh falut.
Pestyéni Mihály: Hunyadi aulicusa.
Pestyéni János: 1451-ben Hunyadi máramarosi megye- és sókamarai
ispánja.
Kállai Lőkös János: Hunyadi familiárisa, az 1453-as országtanács
kinevezi szabolcsi főispánnak. Korábban Gyorgye Brankovics bizalmi
embere volt, magyarországi birtokainak ügyintézője.
Pogány Miklós tordai polgár, Hunyadi hadnagya, részt vett az 1442



es erdélyi és havasalföldi hadjáratban és a hosszú hadjáratban is, ahol
másokkal közösen „vérüket ontották s javaikat vesztették”, ezért
1447-ben birtokadományban részesültek. Később Zyndi imrével
közösen tordai sókamarásként működött, sikeresen tette a sóbányát
jövedelmezőbbé. Hunyadi felmentette a királyi adók alól tordai házát,
malmát, szőlőjét, s megengedte ennek fejében, hogy évi négy forintot
levonjon a város negyvenforintos cenzusából. E kiváltságát Mátyás
király is megerősítette. Hunyadi végül – polgári származása ellenére
címeres nemeslevelet adott számára.
Zyndi Imre (Szindi Imre) tordai polgár, Hunyadi hadnagya – több
hadjáratában vett részt, így az 1442-es erdélyi és havasalföldi
hadjáratban is, és a hosszú hadjáratban is, ahol másokkal közösen
„vérüket ontották s javaikat vesztették”, ezért később, 1447-ben
birtokadományban részesült. Később tordai sókamarásként működött,
sikeresen tette a sóbányát jövedelmezőbbé. Hunyadi felmentette a
királyi adók alól tordai házát, malmát, szőlőjét, s megengedte ennek
fejében, hogy hogy évi négy forintot levonjon a város negyvenforintos
cenzusából. E kiváltságát Mátyás király is megerősítette. Hunyadi
végül – polgári származása ellenére – címeres nemeslevelet adott
számára.
Lábatlani (Dédi) Gergely
Hunyadi vitéze, 1444-ben Várnánál török fogságba esett.
Orros György aradi alispán, 1444-ben a vránai csatában a temesközi
bandérium parancsnoka.
Bolgár László: 1443-ban csatlakozik a vajda seregéhez.
Salgai Török Pál: Hunyadi vitéz hadnagya. Hozzá adják Császár
Katát, II. Murád szultán testvérének leányát Budán. Valószínűleg
1456-ban halt meg Nándorfehérvárnál.



Liptai Nagy János: Császár Kata második férje, Mátyás korában.
Rozgonyi Lőrinc: Hunyadi kapitánya, elesett a csehek elleni harcban.
Ugocsai Kántor család.
Sásvári család (A máramarosi olasz sókamarások közvetítésével
kerültek Hunyadival kapcsolatba).
Váti család: Váti Mihály, később Hunyadi kancellárja, majd pozsonyi
kapitánya.
A Bihar megyei Tordai család (Az ő rokonuk Filipesi Albert,
Hunyadi kancellárius jegyzője).
Zari Pál
Zsoldos vitéz.
Sogan László
Zsoldos vitéz.
Crepiol
Hunyadi familiárisa, Nándorfehérvár kapitánya 1446-ban.
Klobusiczky család
Hunyadi felvidéki familiárisai. 1451-ben az „országnak és azután neki
tett szolgálatok fejében” új adományként kapják a Trencsén megyei
birtokok királyi jogát.
Podmaniczky család
Hunyadi felvidéki familiárisai. 1451-ben az „országnak és neki tett
szolgálatok fejében” új adományként kapják a Trencsén megyei
birtokaikban rejlő királyi jogot.
Podmaniczky László



Hunyadi János familiárisa, majd Hunyadi László, Szilágyi Mihály
fegyveres kíséretében teljesít szolgálatot, később Mátyás király
udvarában toborzótisztként szolgál.
CSEH ÉS NÉMET ZSOLDOSOK HUNYADI SZOLGÁLATÁBAN
Jurek Hradski
Cseh huszita fegyverkovács, 1434-ben szegődött Hunyadi szolgálatába.
Vladek Hradski
Cseh huszita fiú, apjával együtt 1434-ben állt Hunyadi szolgálatába.
Néhány évvel később hazatért hazájába.
Jenik z Mečkova
Cseh huszita zsoldos, Rigómezőnél esett el.
Kothvicz
Már Vajknak is familiárisa volt. Hunyadi több megbízással küldi
Nezsiderbe, Pozsonyba.
Igor Chapcho
Cseh huszita zsoldos a hosszú hadjárat alatt.
Peter de Jarahow
Hunyadi lengyel zsoldos tisztje. A Giskra ellen 1447-ben vívott
összetűzésekben szerzett érdemeket. Hunyadi birtokot adományozott
neki, Budán is volt háza.
Frodnokar
Hunyadi szolgálatában álló német vitéz.
Mägest János
Erdélyi szász zsoldoskapitány.



Giovanni Manini, Papa Manini, Odoardo Manini
Dési, máramarosi sókamarások; 1424–1458-ig töltik be hivatalukat.
Hunyadi a szolgálatába fogadta őket, de saját bizalmi embereit ültette
melléjük, hogy a sókamarai bevételeket biztosítsa.
AZ URALKODÓCSALÁDOK ÉS ROKONSÁGAIK
Jagelló Ulászló
I. Ulászló (lengyelül: Władysław III Warneńczyk) 1424 októberében
született Krakkóban. III. Ulászló néven lengyel király. 1440. január 1
jén a budai országgyűlés I. Ulászló néven választotta magyar királlyá.
Címei lengyelül: Z Bożej Łaski król Polski, Węgier, Dalmacji,
Chorwacji, Raszki, Bułgarii, Slawonii, ziemi krakowskiej, sandomierskiej,
łęczyckiej, sieradzkiej, Kujaw, pan i dziedzic Pomorza i Rusi, najwyższy
książę Litwy.
Luxemburgi Erzsébet
Luxemburgi Zsigmond magyar király és Cillei Barbara leánya,
Habsburg Albert felesége. Férje halála után utószülött László fia
érdekeiben hadban áll Jagelló Ulászlóval. Amikor 1443-ban megbékél
Ulászlóval, titokzatos módon halálát leli Győrött.
Habsburg Albert
Luxemburgi Erzsébet férje, 1438. január 1-től magyar király. Meghalt
1439-ben, Neszmély mellett.
Habsburg (Utószülött) László
Hivatalosan Habsburg Albert magyar király és Luxemburgi Erzsébet
királyné gyermeke, valódi nemzőatyja azonban (regényünk szerint)
Cillei Ulrik. Születése után néhány héttel Székesfehérváron
megkoronázzák az ellopott Szent Koronával. Később Frigyes német
király rendelkezik nevelése felől.



Habsburg Frigyes
Stájer herceg, karintiai herceg, karniolai herceg. Vas Ernest osztrák
herceg, Alsó-Ausztria, Belső-Ausztria urának és felesége, Masoviai
Cymburgis fiaként látta meg a napvilágot. 1435-ben húszévesen
Frigyes vette át atyja örökségét. Elzarándokolt Jeruzsálembe, ahol az
Üdvözítő sírjánál lovaggá üttetett. 1440-től német király.
Folyamatosan hadban állt a magyar királlyá koronázott Jagelló
Ulászlóval.
Habsburg Anna (Annácska)
Habsburg Albert és Luxemburgi Erzsébet leánya (regényünk szerint a
vér szerinti apja Újlaki Miklós). Neveltetését később Frigyes német
király irányította.
Habsburg Erzsébet (Lisabetha)
Habsburg Albert és Luxemburgi Erzsébet leánya. Neveltetését Frigyes
német király irányította.
MAGYAR FŐURAK ÉS ROKONAIK
Újlaki Miklós
Magyarország bárója, Újlaki László bán és Stiborici Jachna fia.
Később macsói bán, erdélyi vajda, nándorfehérvári kapitány, majd
Bosznia királya. (Neve német nyelvterületen Nicolaus von Freistadsky
de Vlag, vagy von der Freinstadt Waidamiclosch, horvát
nyelvterületen Nicola Iloicki.)
Csáki Borbála
Az erdélyi Csáki család oldalági leszármazottja, Újlaki Miklós első
felesége.
Rozgonyi Mária
Újlaki Miklós második felesége. Rozgonyi István örökös temesi ispán



és Szentgyörgyi Cicelle nevelt leánya.
Cillei Ulrik
Magyarország bárója, stájer főúr, Cillei Frigyes és Modrusi Frangepán
Erzsébet grófnő fia, Cillei Barbara királynő unokaöccse.
Garai László
Magyar főúr, Garai Miklós nádor fia, macsói bán, anyja, Cillei Anna
révén a Cillei-liga oszlopos tagja, a királyné, Erzsébet nagybátyja.
Rozgonyi István
Magyar főúr, pozsonyi és temesi főispán.
Rozgonyiné Szentgyörgyi Cicelle
Rozgonyi István felesége, a galambóci ostrom asszonyhőse, a király
megmentője. Keresztanyja Újlaki Miklósnak.
Rozgonyi Simon
Rozgonyi István fivére, előbb veszprémi (1428–1439), majd egri
püspök (1440–1444). Vetélytársa, Széchy Dénes esztergomi érsekké
kinevezése után az Erzsébet-ellenes főúri liga egyik vezéralakja.
1441–44 között főkancellár. A várnai csatában hal meg 1444-ben.
Rozgonyi György
Magyar főúr, országbíró, pozsonyi főispán.
Rozgonyi Sebestyén
Hunyadi erdélyi tisztje, 1454-ben volt familiárisával, Temesközi
Bálinttal, és Szilvai Miklóssal együtt Hunyadi erdélyi kapitányai.
Rozgonyi János
Magyar főúr, 1449-től erdélyi vajda Újlaki Miklóssal, és székely ispán
a testvéreivel, Renolddal és Osváttal.
Rozgonyi Rajnald (Renold)



Magyar főúr, 1449-től székely ispán a testvéreivel, Jánossal és
Osváttal.
Rozgonyi Osvát
Magyar főúr, 1449-től székely ispán a testvéreivel, Jánossal és
Rajnalddal.
Guthi Országh Mihály
Paraszti származású főúr, 1438 és 1439 között asztalnokmester Bánffy
Pállal együtt.
Pálóczi György
Esztergomi érsek (1423–1439), Garai Miklós halála után rövid ideig a
nádori teendőket is ellátta.
Pálóczi Simon
Magyar főúr, főlovászmester.
Báthori István
Országbíró, szatmári főispán. Ecsedi Báthori János és szántói Pető
Katalin fia. Zsigmond király alatt már a Sárkány-rend tagja. Az
uralkodó környezetéhez tartozott. Diplomataként a gelderni herceggel
és a holland–hennegaui grófokkal folytatott tárgyalásokat. 1416-ban
elkísérte Zsigmondot Angliába a canterburyi szövetség megkötésére,
és utána vett részt a Wittelsbach Vilmossal folytatott tárgyalásokon.
1419-től 1431-ig asztalnokmester, 1435 márciusától 1440 májusáig
országbíró. Albert király halála után Erzsébet királyné leváltotta.
Ulászló híve lett, 1442-től országnagy volt. A várnai csatában esett el
mint királyi zászlótartó. Leánya, Báthori Margit Horogszegi Szilágyi
Mihály felesége volt.
Losonczi Bánffy Pál
Pohárnokmester, 1444-ben az egyik királyi dandár parancsnoka a
várnai csatamezőn.



Szécsi Dénes
Nyitrai püspök (1438–1439), majd egri püspök (1439–1440), majd
Esztergomi érsek (1440–1465).
Ghattalóczi Mátyás
Váci püspök (1438–1439), majd veszprémi püspök (1440–1457),
Erzsébet királyné kancellárja, volt királyi kancellár.
Buondelmonte János
Kalocsai érsek (1425–1435) és (1438–1447).
Benedek
Győri püspök (1439–1440).
Albeni Henrik
Pécsi püspök (1421–1444).
Korcsulai (Curzolai) János
Váradi püspök (1435–1440).
De Dominis János
Zenggi püspök (1440-ig), majd váradi püspök (1441–1444). A várnai
csatában esett el.
Himfi Péter
Csanádi püspök (1438–1457), részt vett az 1444-es várnai csatában.
Kecseti Agmánd Péter
Váci püspök (1440–1450).
Piacenzai Jakab
Szerémi püspök (1419–1457).
Lévai Cseh Péter
Magyar főúr, lovászmester, macsói bán, később Erdély társvajdája a



Budai Nagy Antal-felkelés idején.
Hédervári Lőrinc
Magyar főúr, nádor.
Hédervári Imre
Magyar főúr, macsói bán.
Hédervári László
Magyar főúr, egri püspök 1449-ben.
Thallóczi Máté (Matkó)
Raguzai származású magyar főúr, horvát és szlavón bán,
Nándorfehérvár kapitánya. Testvére, Frank szörényi bán, majd
horvát-szlavón bán (†1445. jan.): „Raguzai” Lukács fia, Thallóczi
Péter, Frank és Jován testvére, felesége Lévai Margit; rokonai Curzolai
János váradi, Curzolai Ábel zágrábi püspök. 1413 körül kereskedőként
került Raguzába, ahol háza nem volt, polgárjogot sem szerzett. 1419:
saját házában élt Nándorfehérváron, ahol 1425-ben konzul, 1426-ban
a két választott bíró egyike. Brankovics Györggyel került
Magyarországra, 1428 júniusában a Galambóc ostroma utáni
meneküléskor a dunai átkelésnél segítette Zsigmond királyt, amiért
öccsével, Frankkal együtt 1429. szeptembertől 1435-ig kevei és
krassói ispáni megbízást kapott. Később kevei várnagy,
nándorfehérvári kapitány volt. Utóbbi várat megerősítette. 1430–31
ig csanádi ispán, 1431 őszén Zsigmond király magával vitte őt és
legfiatalabb öccsét itáliai útjára, Tallóc (Verőce vármegye)
adományozásával névadója a családnak; Matkónak szerepe volt
Zsigmond császári koronázásában. 1433–38-ig és 1441–44-ig Zágráb
város és a zágrábi püspökség kormányzója, 1433-ban nagykemléki
kapitány, 1434-től a kunok bírája. Részt vett II. Tvartkó István
bosnyák király uralomba visszahelyezésében. Visszafoglalta a bosnyák
királyi várakat (köztük Jajcát). 1435 tavaszán Pozsonyban Tvartkóval
és főuraival hűségesküt tétetett Zsigmondnak. 1434-tól a váradi



püspökség kormányzója, 1434–39 között az auránai perjelség
kormányzója. 1435–45 között szlavón bán, 1436–45 között dalmát
horvát bán. 1440-ben részt vett a Krakkóba menesztett magyar
küldöttség munkájában Ulászló királlyá választását támogatta, amiért
Erzsébet királyné fogságba vetette. 1439. június: megvédte
Nándorfehérvárt egy török ostromtól. 1445 januárjában halt meg a
Cilleiek ellen vívott harcokban.
Thallóczi Jován
Raguzai származású magyar főúr, Matkó, Frank és Péter bátyja,
aurániai (vránai) perjel, az 1440-es ostrom idején Nándorfehérvár
kapitánya és megmentője. „Raguzai” Lukács fia, Thallóczi Matkó,
Péter és Frank testvére, rokonai Curzolai János váradi, Curzolai Ábel
zágrábi püspök. 1438–40: nándorfehérvári kapitány, 1438–45:
auránai perjel. 1440 áprilisától II. Murád szultán több hónapos
ostromával szemben eredményesen védte meg Nándorfehérvárat.
Cillei Ulrik birtokszerző rajtaütésekor elesett 1445-ben.
Thallóczi Frank
Raguzai származású magyar főúr, Matkó és Jován fivére, szörényi
bán. A Kurzola (ma Korcsula, Horvátország) szigetéről származó
„Raguzai” Lukács fia, Thallóczi Matkó, Péter és Jován testvére,
rokonai Curzolai János váradi, Curzolai Ábel zágrábi püspök. Bátyja,
Matkó révén 1431-ben jutott a család a névadó Tallóc birtokába,
akivel 1429–40: nándorfehérvári kapitány, 1429–39: kevei és krassói
ispán, kevei várnagy, 1432-ben csanádi ispán. 1433. május 15. és
1436. december 17. között a kalocsai érsekség kormányzója. 1436
39-ig szörényi bán, 1438–39 között máramarosi ispán, 1444–46
között dalmát–horvát és szlavón bán. 1444. november 10-én részt vett
a várnai csatában, ahol a báni bandérium vezére volt. 1445-ben a
váradi püspökség kormányzója, 1448-tól országnagy. A rigómezei
csatában esett el.



Tallóci Péter (Petko)
Dalmát–horvát bán. „Raguzai” Lukács fia, Thallóczi Matkó, Frank és
János testvére. Neje Kusalyi Jakcs Ilona. Rokonai Curzolai János
váradi, Curzolai Ábel zágrábi püspök. 1435-ben bátyjával, Matkóval
részt vett a Frangepánok elleni hadjáratban. 1436. február 12-től
1438. május 18-ig a zágrábi püspökség kormányzója, 1437–52 között
dalmát–horvát bán. 1452/53 táján halt meg.
Váraskeszi Lépes Lóránd
Erdélyi alvajda több vajda idején, az 1437-es parasztfelkelés egyik
leverője. György püspök testvére.
Kusalyi Jakcs Mihály
Székely ispán, az erdélyi parasztfelkelés egyik leverője.
Losonczi Dezső
Erdélyi főúr, az erdélyi parasztfelkelés egyik leverője, később Erdély
vajdája.
Schlick Gáspár (Caspar Schlick)
Német birodalmi főkancellár, magyar főúr, Zsigmond király német
római császár hű udvari embere, személyes jó barátja. Később Albert
király kancellárja, majd Frigyes német király bizalmi embere.
Kórógyi János
Magyar főúr, macsói bán, országbíró, 1439–1440. A Keled
nemzetságből származó Kórógyi család egyik őse nemzeti hagyomány
szerint részes volt Szent Gellért megöletésében 1046-ban. Ősi fészkük
az Eszéktől délre eső Kórógy (most Kologyvár). Korábban a
Garaiakkal és Marótiakkal kapcsolatban álló délvidéki nagybirtokos
család.
Atyja Kórógyi Fülöp, anyja Jolsvai Rátóti Ilona; felesége Garai
Bánfi Erzsébet. Kórógyi János 1447. március 30-án tett bevallása
szerint Hunyadi sok jót tett vele, ezért, valamint hogy barátságukat



erősbítse, neki adja bács megyei veresegyházi birtokát. Kiskorú fiával,
Kórógyi Gáspárral bandériuma élén Hunyadin kívül az egyedül jelen
levő főnemes, aki részt vett a nándorfehérvári győzelemben. Hunyadi
János erről így írt V. Lászlónak szóló jelentésében: „Tudja meg
felséged, hogy velünk csak a keresztes nép volt és Kórógyi János.” A
Kórógyi család utolsó tagja, György 1526. augusztus 29-én áldozta
életét a hazáért sokakkal egyetemben Mohács mezején.
Perényi János
Magyar főúr, tárnokmester 1438–1458.
Perényi Miklós
Asztalnokmester, az 1444-es várnai csatában halt meg.
Tamási Henrik
Magyar főúr, Cillei híve, Garai László oldalán részt vett a cikádori
(bátaszéki) csatában, az 1444-es várnai csatában halt meg.
Betleni Gergely
Részt vett az 1444-es várnai csatában.
Haraphi Bothos András
Garai László ispánja, részt vett a cikádori (bátaszéki) csatában.
Lendvai Bánffy István
Magyar főúr, seregei súlyos vereséget szenvedtek Vitovecz csapataitól
a horvátországi Samobor mellett.
Olnódi Czudar Simon
Magyar főúr, főpohárnokmester.
Tasi Rupert
Hevesi főispán, részt vett az 1444-es várnai csatában.
Tornai Szilveszter



Tornai főispán, részt vett az 1444-es várnai csatában.
Macedóniai Dancs
Részt vett az 1444-es várnai csatában.
Jánosi István
Aradi alispán, részt vett az 1444-es várnai csatában.
Szakolyi Pál
Szabolcsi alispán, részt vett az 1444-es várnai csatában.
Bajoni István
A váradi püspök hadnagya.
Gecsei Sebestyén fia György
A váradi püspök hadnagya.
Szentmiklósi Pongárcz
A túróci királyként is emlegetett felvidéki tartományúr, ki a
huszitákkal cimborálva kegyetlenkedett az északi vármegyékben.
Zimai Imre
Újlaki Miklós hadnagya, az 1444. decemberi, Havasalföld elleni
villámhadjáratban vesztette életét.
KEVEI VÁRNÉP
Gereben István
Kevei várnagy.
Cserge Miksa, Lóránt Farkas
Kevei hadnagyok, Gereben István alatt.
HUSZITÁK, HUSZITÁKBÓL LETT ZSOLDOSKAPITÁNYOK



Jan Giskra
Cseh–morva, s részben magyar származású hadvezér. Ifjúkorában
Velence zsoldjában katonáskodott, később a husziták kapitányaként
harcolt Zsigmond seregei ellen. Lipany után átpártolt Zsigmondhoz.
Később Erzsébet királyné hű zsoldoskapitánya, felvidéki önkényúr.
Jan Vitovecz
Huszita kapitány, Lipany után szegődött a Cilleiek szolgálatába. A
Délvidéken, Szlavóniában hamar hírnévre tett szert gátlástalan
módszerei miatt. Samobornál legyőzte Ulászló magyar király hadait.
Axamit
Giskra hadnagya, később a Szepesség kormányzója.
Talafus
Giskra hadnagya, később Kassa kormányzója.
Jan Sunkowski (Smykowsky) Zdiara
Cillei szolgálatában álló cseh zsoldosvezér. Korábban még Albert
király zsoldjában állott. Részt vett az Ulászló csapatai ellen vívott
Győr környéki harcokban.
Henryk Zeczene (Czeczko) Pokomericzi
Cillei szolgálatában álló cseh zsoldosvezér. Korábban még Albert
király zsoldjában állott. Részt vett az Ulászló csapatai ellen vívott
Győr környéki harcokban.
LENGYEL LOVAGOK, UDVARI EMBEREK ULÁSZLÓ
KÖRNYEZETÉBŐL
Jan Sienkiewitz püspök
Ulászló nevelője és legfőbb tanácsadója. 1440-ben lelte halálát a
Hernád habjaiban, Rozgony-Viszlónál.



Olesnicki Sbignew krakkói érsek
Részt vett Ulászló székesfehérvári koronázásán.
Szánoki Gergely
Grzegorz z Sanoka – Gregorius Sanoceus (1406–1477) lengyel
humanista költő, lvovi érsek, Ulászló kíséretében érkezett
Magyarországra mint az ifjú király nevelője. Dunajówi
rezidenciájában tartotta fenn az első lengyel főúri-főpapi humanista
udvart.
Szamatuly Vince
Lengyel lovag, Ulászló kiváló hadvezére, visegrádi várnagy.
Tanczin András (Andreas Tanczin)
Lengyel lovag, hadvezér.
Bobritz Lesko
Lengyel lovag, hadvezér.
Sandivoj Ostrogog
Lengyel lovag, hadvezér.
Jan Czapek
Lengyel lovag, hadvezér.
Zaramba Lőrinc
Lengyel lovag, hadvezér.
Scora Miklós
Lengyel lovag, hadvezér.
Niclaus
A budai lengyel testőrség kapitánya.



NÁNDORFEHÉRVÁRI SZEREPLŐK
Stipe Obranovics
A Nándorfehérvár környéki rác sajkások hadnagya.
Leontije metropolita
Nándorfehérvár rác papja, a Szűzanya Mennybemenetele székesegyház
metropolitája.
Jelena Markovics
A néhai Olivera hercegnő szolgálója.
KAMONCI, SZILSZEGI, CSERÖGI, SZERÉMSÉGI SZEREPLŐK
Kamonczi Titusz
Újlaki jobbágyaként született, de hamar árvaságra jutott. Dugovics Mihály
nevelte fel Kamoncon. Az Újlaki-adószedők az esküvője napján rabolták el
menyasszonyával együtt. Onnantól a Cilleiek katonája. Ismert Néma
Titusz néven is.
Váradi Veronika
A cserögi molnárné leánya. Valódi apja az idős Újlaki báró volt. A
Kamonczi Titusszal kötött esküvője napján rabolták el. Később Erzsébet
királyleány udvarhölgye, Anna hercegnő nevelője.
Kamonczi Viola
Kamonczi Titusz és Váradi Veronika házasságon kívül született leánya. A
bánmonostori apácák nevelték.
Eufrozina
A bánmonostori apácakolostor rendfőnök asszonya.
A RÁC DESPOTA ÉS FAMÍLIÁJA



Brankovics György
Rácország (Szerbia) despotája, Brankovics Mara (Murád szultán
felesége) és Brankovics Katalin (Cillei Ulrik felesége) atyja.
Brankovics Mara (Mara hatun)
Brankovics György, Szerbia despotájának lánya, Murád szultán
felesége.
Brankovics Katalin
Brankovics György, Szerbia despotájának lánya, Cillei Ulrik,
Magyarország bárójának felesége.
Brankovics Grigor
Brankovics György, Szerbia despotájának fia. Szendrő 1439-es
ostroma után a szultán megvakíttatta és Drinápolyba vitette
fogolynak.
Brankovics Stefán
Brankovics György, Szerbia despotájának fia. Szendrő 1439-es
ostroma után a szultán megvakíttatta és Drinápolyba vitette
fogolynak.
Brankovics Lázár
Brankovics György, Szerbia despotájának legkisebb fia. Szendrő 1439
es ostroma után atyjával Magyarországra menekült.
Mihajlo
Szerb vitéz Brankovics despota kíséretében.
Gyorgye Tomko Marnavics
Vojnicai bosnyák sztaroszta, Zvornik ura.
Ladko, Stepjan, Mirko
Szerb vitézek Brankovics kíséretében.



Zdenko Simonič
Brankovics apródja.
Nado Stefanovič
Brankovics apródja.
Obilič mester
A despota családjának orvosa.
Vrih várnagy
Brankovics szendrői várnagya.
Mirko
Szendrői porkoláb.
Sveta Milenkovič
Brankovics szendrői szakácsnője.
Zdenko Malavik
Bosnyák lovag Brankovics szolgálatában.
Mujo Brnzo
Brankovics despota fegyvermestere.
TÖRÖK SZEREPLŐK
II. Murád
A Török Birodalom szultánja, II. Mohamed atyja.
II. Mohamed (Mehmed)
Murád szultán és Hümai hatun (Eszter) fia, később a török birodalom
szultánja.
Aleaddin Ali
Murád szultán és a tekkei emír lányának fia, trónörökös.



Ali bég, Evrenosz fia
Murád 1430-ban nevezte ki a ruméliai sereg szipeszalarjává
(csapatvezér). Ohri szandzsákbégje, majd az 1438-as Erdély elleni
török hadjárat egyik vezére. Sikertelenül ostromolt több szász várost.
Eszter (Hümai hatun)
Mose ben Jahmun konstantinápolyi zsidó kereskedő és egy
rabszolganő leánya, Murád szultán ágyasa.
Adama kádi (Tersatto grófja)
Perzsa származású török hivatalnok, nyomozások, különleges megbízások
teljesítője. A Halil pasa megbízásából végzett kutatása kiváltotta Mohamed
szultán rosszallását, ezért végeztetett vele.
Ali Kobadji
Görög származású török kalmár.
Musztafa bin Ali
Szerb származású janicsár tiszt, részt vett Nándorfehérvár 1440-es
ostromában.
Iszhák bég
Szendrői bég, katonai parancsnok, 1439–41 között Hunyadi
ellenlábasa a déli határvidéken, több alkalommal megalázó vereséget
szenvedett a szörényi bántól.
Mezid bég
Bodonyi (vidini) török katonai parancsnok, a szultáni kengyel agája.
Az 1442-es erdélyi hadjárat vezére. Fiával együtt elesett a Vaskapu
szurdoki csata után, menekülés közben.
Ibrahim
Mezid bég fia, elesett a Vaskapu-szurdoki csata után, menekülés
közben.



Halil nagyvezír
Murád szultán hadainak főparancsnoka.
Hasszán al Bakr
Murád janicsár agája.
Seháb ed Dihn
Rumáéiai beglerbég.
Karamán-Oğlu Ibrahim
A szövetséges karamán törzsek emírje.
Emad ed Dihn Zenki
A szövetséges szeldzsuk-török Zulkadir emírje.
Aydit Ollari
A tekke-szeldzsuk törzsek emírje.
Kara-Dzsál
Anatóliai beglerbég.
Mahmud Cselebi
A szultán sógora, Halil pasa nagyvezír fivére. Hunyadi foglyul ejtette
a hosszú hadjáratban. Később hatalmas váltságdíj fejében engedték
szabadon.
Khászim
Ruméliai beglerbég, Hunyadi egyik fő ellenfele a hosszú hadjárat
során.
Turakhan bég
Thesszáliai szpáhi parancsnok, Hunyadi egyik ellenfele a hosszú
hadjáratban.
Szinán bég



Kruseváci bég. Hunyadi egyik ellenfele a hosszú hadjáratban.
Iskender bég (Kasztrióta György)
Gjon Kastrioti neves albán arisztokrata fia. Atyja felkelésének bukása
után, 1423-ban esett török fogságba kilencéves korában. Török tisztet
neveltek belőle, de Hunyadi ellen nem akart harcolni. A nisavai
ütközet alatt háromszáz albán lovassal megszökött és hazatért
Albániába.
Musztafa
Szófiai bég, részt vett Seháb ed-Dihn 1442-es havasalföldi hadjáratán.
Oszmán
Thesszaloniki bég, részt vett Seháb ed-Dihn 1442-es havasalföldi
hadjáratán.
Firiz aga, Jakib bég, Omer bég
Részt vettek Seháb ed-Dihn 1442-es havasalföldi hadjáratán.
Sarudzsa pasa
Görög származású szandzsákbég, részt vett az 1443-as harcokban.
Ezer megbízható szpáhival csatlakozott a szultánhoz Plovdivnál, és
végigharcolta uralkodója oldalán a Balkán-hegységben megvívott
csatát.
Skuras pasa – Halil nagyvezír albán származású kegyeltje, részt vett
a rigómezei csatában, az anatóliai hadtest parancsnokaként.
Fazlullah pasa
Az 1443-as hosszú hadjárat után kegyvesztett lett. Bűne a mozgósítási
parancs hiányos végrehajtása mellett az is volt, hogy őt hibáztatták az
Oszmán Birodalom tíz éve tartó, agresszív terjeszkedési politikájának
kudarcáért. Elfogásakor ötvenezer aranyat és negyvenezer ezüstöt
találtak palotájában.



Baltaoğlu Szülejmán
Murád szultán követe Ulászló királyhoz 1444-ben.
Ar-Rasid
Az egrigözi szolak dzsemáat agája.
Abdullah jajabasi
Az egrigözi szolak dzsemáat kiképzőtisztje.
Tirgut
Az egrigözi szolak dzsemáat janicsárja.
Ilyas Efendi
Szerb származású iszlám mollah, Mohamed sehzáde nevelője.
Ahmed Gürani
Legendás hírű mollah, Mohamed sehzáde nevelője.
Kara Hizir pasa
Mohamed sehzáde bizalmi embere. Őt végezték ki az Aleaddin Ali
ellen elkövetett merénylet miatt.
Hüszrev mollah
Kazasker kádi, vagyis hadbíró. A birodalom legfőbb vallási
méltóságainak egyike.
Zaganos pasa
Mohamed veliaht bizalmi embere.
Ibrahim pasa
Mohamed veliaht bizalmi embere.
Mahmud Kassaboğlu pasa
Halil pasa futárja Murád szultánhoz.



Kümülüoğlu bég
Hunyadi ellen harcolt a várnai hadjáratban.
Ferizbeyoğlu bég
Hunyadi ellen harcolt a várnai hadjáratban.
Çavuș bég
Veterán hadvezér, Edirne védelmének egyik szervezője.
Saruça aga
Topcsi-basi, akinek ágyúi fedezték Murád anatóliai seregének
átkelését a Boszporuszon.
Isa Hassanbeoğlu
Zamboli szandzsákbég.
Hızır bég
Karnobati szandzsákbég.
Murad Malkoçoğlu
Plovdiv és Chirmen szandzsákbégje.
Davut bég
Szpáhi parancsnok.
Hasszán Danıșmanoğlu
Murád hadibeszerzője a várnai csata előtt.
Khodzsa Hızır
Janicsár, aki végzett Ulászló királlyal a várnai csatában.
Oruç bég
A szultáni kengyel agája a várnai csatában.
Kazanci Doğan aga



Janicsár hadtestparancsnok a várnai csatában.
Turgul aga
Mohamed szultán futárja.
Hyeronimus Schmidt
Német pattantyúsmester Murád szultán szolgálatában. Ő ásatta a
Nándorfehérvár falai alá nyúló roppant alagútrendszert.
Petre
Moldvai származású janicsár, az egrigözi szolak dzsemáat katonája, Vlad
Draculea barátja.
Josip
Szerb származású janicsár, az egrigözi szolak dzsemáat katonája, Vlad
Draculea barátja.
Baresat aga
Anatóliai aga.
Eliez bég
Anatóliai nemes úr, Murád legendás szpáhi vezére. A rigómezei csatát
megelőző viadal hőse, később számos ütközet bajnoka.
Malik
Eliez bég csausza.
Charuba
Eliez bég gagauz rabszolganője.
Vakuf
Eliez bég albán szakácsa.
Sabu
Eliez bég apródja.



Aldair
Eliez bég hálószobájának a csausza (Filipesi Albert).
Estelle, Gayüvey, Zama, Emine, Fatma, Ayse
Eliez bég ágyasai.
RAGUZAI SZEREPLŐK
Gioncarlo Gradič
Raguzai szenátor.
Benetto Cottrugli
A Raguzai Köztársaság különmegbízottja.
Sigismundo Ghetaldi lovag
Raguza katonai követe.
ITÁLIAI, EGYHÁZI SZEMÉLYEK
IV. Eugenius (IV. Jenő)
Pápa, Zsigmond király római császárrá koronázója.
V. Miklós
Pápa, IV. Eugeniust követte a pápai trónon.
Juan de Carvajal
San Angelo bíborosa, Plasencia püspöke, V. Miklós pápa rendkívüli és
meghatalmazott követe Csehországban és Magyarországon.
Giuliano Cesarini
San Angele bíborosa, pápai legátus, a husziták elleni háború egyik
szervezője, a bázeli zsinat kimagasló egyházi személyisége.
Marchiai Jakab



Itáliai ferences szerzetes, inkvizítor, vándorprédikátor.
Giovanni Capistrano (Kapisztrán Szent János)
Itáliai ferences szerzetes, inkvizítor, vándorprédikátor.
Jacob Reicher atya
Bázeli inkvizítor, a pápa küldötte, aki Dél-Magyarországon a török
fogságból szabadult magyar foglyok ellenőrzését és szűrését végezte.
HAVASALFÖLDI FEJEDELMI CSALÁDOK
Vlad Dracul (Tepes), Karós Vlad
Öreg Mircse (Mircea cel Mare), Havaselve fejedelmének fia, a
Basarab-dinasztia leszármazottja, 1436-tól Havaselve fejedelme.
Hazájában kegyetlen rémuralmat vezetett be, kíméletlenül leszámolt
politikai ellenfeleivel. Egyszerre próbálta távol tartani országától az
iszlámhívő törököket és a római katolikus magyarokat. Mivel
politikáját alapvetően a török érdekek kiszolgálására építette, a
magyar csapatok 1442 tavaszán, Hunyadi János vaskapui győzelme
után elűzték trónjáról. Később visszatért, és a várnai csatából
menekülő Hunyadi Jánost 1444-ben fogságba ejtette. A Hunyadi által
támogatott Dan (Vladislav) vajda bojárjai végezték ki
brutálisan,fiával, Mirceával együtt.
Vlad Draculea (Vladuţ)
Vlad Dracul és egy erdélyi nemesasszony fia, később Havaselve
fejedelme. A vaskapui csata után a magyarbarát II. Basarab elűzte a
Dracul családot Havasalföldről, a kis Vlad és öccse, Radu a szultán
foglyaként kerültek a birodalomba. Vlad hamarosan Mohamed
trónörökös bizalmába férkőzött. Később Tokat várában őrizték
fogolyként.
Mircea



Vlad Dracul vajda elsőszülött fia. Mezid bég 1442-es veresége után
apja rövid időre kinevezte ugyan Havasalföld vajdájává, de egy percig
sem rendelkezett valódi hatalommal. 1444-ben négyezer havasalföldi
lovassal részt vett Hunyadi várnai hadjáratában. A Hunyadi által
támogatott Dan (Vladislav) vajda bojárjai végezték ki brutálisan
apjával, Dracul vajdával együtt.
Radu (Szép Radu – Radu cel Frumos)
Vlad Dracul vajda és Cneajna hercegnő fia. Amikor a magyarbarát II.
Basarab elűzte a Dracul családot Havasalföld trónjáról, Radu és a kis
Vlad a szultán foglyaként kerültek a birodalomba. Radu Aleaddin Ali
herceg, majd Mohamed szultán szeretője lett.
Cneajna hercegnő
Vlad Dracul vajda felesége, a moldvai Musat uralkodócsalád
leszármazottja. Kettejük frigyéből született Szép Radu, a később III.
Radu néven uralkodó havasalföldi vajda.
II. Basarab (Dan Basarab)
Havasalföld magyarbarátnak titulált vajdája. Vlad Dracul elűzése után
Hunyadi helyezte vissza a trónra 1442 tavaszán. 1443 végén azonban
Dracul vajda visszatért a tartományba, és török csapatok élén elűzte.
Argyesi Manzilla herceg
II. Basarab vajda fia. Felesége Hunyadi Mária volt, aki két
fiúgyermeket szült neki. A Hunyadi ellen elkövetett árulása miatt a
magyarok kivégezték.
Stoian Basarab
Magyar nevén Oláh István. Argyesi Manzilla herceg és Hunyadi Mária
fia. Az ő fiaként látta meg a napvilágot később a nevezetes historikus,
Oláh Miklós.
Péter vajda



Moldva vajdája.
Dimitrie bojár
Basarab-párti nemes a havasalföldi udvarban. A magyar szövetségnek
és Hunyadinak is pártolója volt, részt vett az erdélyi vajda több
csatájában.
Constantin vornik
Vlad Dracul udvarának bojárja, a dunai hadak parancsnoka.
Dumitrascu logofat
Vlad Dracul udvarában a bojárok első szószólója.
Eustratie postelnic
Vlad Dracul udvarában a hadak parancsnoka.
Ioncu Musat satrar
Vlad Dracul vajda sátrainak gondozója, vagyis hadifelszereléseinek
felügyelője.
Radul paharnic
Vlad Dracul vajda pohárnoka.
Wojk clucer
Vlad Dracul vajda kulcsárja, vagyis sáfárja.
Ogme anyó
Bábaasszony és boszorkány Vlad Dracul udvarában.
Nvena
Bojárlány, Vlad Dracul vajda fattyával esett teherbe.
Caspare Munteanu kapitány
Hunyadi János erdélyi vajda havasalföldi ügynöke, követeinek kísérője.



Nicolaus Bergmeister
Hunyadi János erdélyi vajda havasalföldi ügynöke.
EGYÉB SZEREPLŐK
Méhfi Jakab
Kolozsvári borkereskedő. Az ő házában született 1443. február 24-én
Hunyadi Mátyás.
Méhfi Jakabné Rozália
A kolozsvári borkereskedő felesége. Jelen volt Mátyás király
születésénél.
Méhfi Orsolya és Margit
A kolozsvári borkereskedő lányai. Mátyás király később gazdagon
megjutalmazta őket.
Roska Márton
Kolozsvári plébános, Mátyás király megkeresztelője.
Mose ben Jahmun
Konstantinápolyi zsidó kalmár, a bizánci császár titkos követe. Kiváló
kapcsolatokat ápolt a szultáni udvarral is, gyakran adott el a Balkánról,
Magyarországról származó értékes katonai információkat a portának. Az
ő rabszolgasorba kényszerült lányától született Murádnak Mohamed nevű
fia, a későbbi szultán.
Kottanner Jánosné (Wolfram Ilona)
Luxemburgi Erzsébet magyar királyné nevelőnője, főkomorna a
királyi udvarban.
Vén Regös
Vándor történetmondó, énekmondó. Az utolsó ősmagyar sámán
leszármazottja. Megjövendölte Szilágyi Erzsébetnek Hunyadi Mátyás



születését.
Geszthy Andorás
Újlaki Miklós újlaki várnagya.
Izsák
A csáki vám bérlője. Török portyázók ölték meg.
Salánki Ágoston
Erzsébet királyné kancellárja és V. László híve, győri püspök. 1439
ben kolozsi főesperes és erdélyi kanonok volt. A bolognai egyetemen
jogi tanulmányokat végzett és megkapta a doktori fokozatot.
Újlaki Imre
Cikádori (bátaszéki) apát, Újlaki Miklós féltestvére.
Keseő fia Estván
Garai László bán gyalogoskatonája, megsebesült a cikádori csatában.
Maestro Paolo Santini
Milánói építészmester, Hunyad felújításának irányítója.
Márton Gerzson
Volt királyi futár, később kőművesmester Hunyadi szolgálatában.
Hrisztosz atya
Mara Brankovics görög futárja atyjához és Cillei Ulrikhoz.
Heinrich atya
A Cillei család káplánja Cilli várában.
Gertrude
Rozgonyi Mária komornája, kivel bűnös viszonyt folytat – valójában Cillei
Ulrik ügynöke.



Honoria
Cillei Erzsébet nevelőnője.
Zrednai Borbála
Vitéz János húga, Janus Pannonius édesanyja.
Janus Pannonius
Vitéz János unokaöccse. Csezmiczei János néven látott napvilágot.
Gustaf von Glatzenberg
Habsburg Frigyes zsoldos kapitánya.
Johannes Kochheim
Bécs városának képviselője.
A KERETTÖRTÉNET SZEREPLŐI
Dénes
Bátmonostori szerzetes. Somogyi Dénes néven született 1508 körül. Atyja
bízta az apátság gondjaira, ám a mohácsi csatát követően Dénes elhagyta
a rendet, és Deér-Sólyom Istvánnal tartott. Az agg főúr maga mellé vette, s
később gondoskodott németországi taníttatásáról is.
Deér-Sólyom István
Úrmező és Móriczhida ura, a néhai Mátyás király hű kísérője. 1457-ben
született Kölkeden. Kora ifjúkorában került Mátyás udvarába, neki
köszönhette felemelkedését. Később Corvin János híve. Csaknem
hetvenesztendősen részt vett a mohácsi csatában, súlyosan megsebesült. A
kölkedi parasztok Bátmonostorba vitték. Itt kezdte elbeszélni a Hunyadiak
történetét Dénesnek.
A SZAPOLYAI-PÁRT:



Szapolyai János (Zápolya János)
Erdélyi vajda, 1526. november 11-től haláláig I. János néven
Magyarország választott királya. Az 1505. évi rákosi országgyűlés óta
a köznemesi párt uralkodójelöltje. 1511-től erdélyi vajda. Dózsa
György felkelésének leverése fűződik nevéhez. 1522-ben ő segítette
trónra Havasalföldön Radu de la Afumatit, aki hűséget esküdött rajta
keresztül a magyar királynak. 1526-ban I. Szulejmán közeledésének
hírére elindult csapataival Mohács felé, de a csatatérre nem érkezett
meg. Serege, mely egyes becslések szerint negyvenezer főt számlált,
Szegednél vesztegelt, Szapolyai országgyűlést hívott össze, majd
november 1-jén bevonult Budára. A székesfehérvári országgyűlés
1526. november 10-én Jánost királlyá választotta, s november 11-én
meg is koronázták.
Enyingi Török Bálint
Magyar főnemes, hadvezér (1502–1550). Enyingi Török Imre
nándorfehérvári bán és Parlaghy Krisztina fia. Apja halála után már
tizenkilenc éves korában nándorfehérvári bán. 1521-ben a török
elfoglalta Belgrádot. A kudarcért sokan őt okolták, menekülnie kellett.
1523-ban feleségül vette a királyné legkedvesebb udvarhölgyét, báró
Pemmflinger Katalint. A mohácsi csatában a királyi testőrség egyik
parancsnokaként vett részt. Nem sokkal az ütközet után hatvanhét
lovassal megtámadta a Szabadkát elfoglaló szerb fosztogatókat.
Pemmflinger Katalin
Enyingi Török Bálint úr hitvese, Mária királyné kedves udvarhölgye.
Werbőczy István
Jogtudós, királyi ítélőmester, királyi személynök, majd Magyarország
nádora.
Szerémi György
Kamonci születésű jobbágycsaládból származott, atyja Corvin János
szolgálatában állt. A Corvinok birtokán, Gyulán tanult, ahol



kórusvezető, majd papi felszentelése után káplán lett. 1520-ban a
királyi udvarba került. 1521-ben Báthori András, 1522-ben Bánffy
Jakab káplánjaként a Délvidéken élt. A mohácsi csata után
csatlakozott Szapolyai János pártjához.
Batthyány Ferenc (horvátul Franjo Bacan)
Magyar főúr, horvát-szlavón bán. Az udvarban együtt nevelkedett II.
Lajossal. 1514-ben a Dózsa György-féle parasztfelkelés leverésében
vett részt. A mohácsi ütközetben a magyar jobbszárny parancsnoka
volt és egy négyezer fős dandárt irányított. A mohácsi vész után részt
vett Szapolyai János királlyá koronázásán Székesfehérvárott.
Perényi Péter
Perényi Imre nádor és Báthori Magdolna fia. Koronaőr, Szapolyai
királlyá koronázása után erdélyi vajdai címet kap.
Petar Petrovics
Gazdag délvidéki úr, Szapolyai János rokona.
Homonnai Drugeth Ferenc
Magyar főúr, Szapolyai János nővérének fia, főtárnokmester, Ungi,
Zempléni és Sárosi főispán.
Drágffy Gáspár
Oláh származású magyar földesúr, a Tiszántúl egyik legnagyobb
birtokosa, Szapolyai János rokona.
Bodó Ferenc
Szapolyai János párthíve és szószólója, szerémi kapitány.
Frangepán Kristóf
Horvát-szlavón bán Szapolyai alatt. A mohácsi csatából elkésett, de az
ütközet után többször lecsapott a törökökre. Az elkövetkező
hónapokban, években többször pártot cserélt.



Alsólendvai Bánffy János
Verőcei főispán, Szapolyai követe.
Ráskay Gáspár
Nógrádi főispán.
Ecsédi Báthory András
Szatmár megye főispánja.
Derencsényi Miklós
Köznemes.
Kismarjay Lukács
Köznemes.
Szobi Mihály
Köznemes.
Maczedóniai Miklós
Csanádi főispán.
Glézsán Miklós
Egykori királyi tanácsos.
Csulai Móré László
Étekfogómester.
Várday Pál
Egri püspök, esztegomi érsek.
Erdődy Simon
Zágrábi püspök, majd egri püspök.
Czibak Imre
Váradi püspök.



Sulyok György
Pécsi püspök.
Podmaniczky István
Nyitrai püspök.
Homonnay Gábor
Győri püspök.
Gerván János
Csanádi püspök.
Jozefics Ferenc
Zenggi püspök.
Tornaallyay Jakab
Kincstartó, zsidó származású kamarás.
Somlyai Báthory István
Szabolcsi főispán.
Baksay Bernát
Királyi táblabíró.
Dóczy János
Királyi udvarbíró.
Kanizsai Dorottya
Perényi nádor özvegye. A mohácsi csata után háromszáz jobbágyával
ő temettette el a magyar hősöket. Nevelt fia, Perényi Péter Szapolyai
első „kormányában” erdélyi vajdai címet kapott.
Radics Bosics
Szerb katona, Mohács előtt átállt a magyarokhoz, és a csatát követően
Szapolyai János udvarában szolgált. Sürgette királyánál Pozsony



lerohanását és a Habsburg-párti urak kiűzését.
Csorba Ferenc
Szapolyai János udvarnoka.
Patonnai Gábris
Szapolyai tőzsére, egy ideig budai kincstárnoka.
Cserni Jován (Fekete Ember, más néven fekete cár)
Szerb népfelkelő, korábban Szapolyai János lovásza. A hagyomány
szerint Lippán vagy a Délvidéken született. Paraszti sorból nőtt ki, de
magáról azt állította, hogy szerb fejedelmek leszármazottja. A
mohácsi csata után Szapolyai Jánostól, korábbi urától kért engedélyt,
hogy a kihalt bácskai területekre szerb betelepülőket vigyen. Az
engedélyt megkapta, azonban Cserni Jován a hazatérő magyar
menekültek körében végbevitt tömegmészárlásai miatt kegyvesztett
lett. Hosszan tartó rác felkelését Szapolyai hívei katonai erővel verték
le.
A HABSBURG-PÁRT:
Habsburg Mária
(Brüsszel, 1505. szeptember 17. – Cigales, 1558. október 18.)
II. Lajos király felesége, magyar és cseh királyné, Kasztília infánsnője,
Ausztria főhercegnője. A mohácsi csata után elmenekült Budáról, és
Pozsonyban lelt menedéket a mellette kitartó urakkal együtt. Innen
szervezte fivére, Ferdinánd magyar királlyá választásának ügyét és
pártját. 1526. december 16-án a Pozsonyban jelenlévő rendek
kimondták Habsburg Ferdinánd királlyá választását. Mivel azonban ő
egyelőre csehországi uralmának megszilárdításával, illetve a
Habsburg-család észak-itáliai pozícióinak erősítésével volt elfoglalva,
egyelőre Máriát nevezte ki helytartónak (1527. január) maga helyett
Magyarországon. Fegyveres segítséggel csak 1527 tavaszán tudott a



határra érkezni, s innentől a Habsburg-párt katonai fölénye
érvényesült, sorban szerezték vissza a Szapolyai-párt kezére került
vármegyéket és várakat. Mária még jelen volt férje harmadik
újratemetésén Székesfehérvárott, majd végleg elhagyta
Magyarországot. 1531 és 1555 között a spanyol uralom alatt álló
(szintén Habsburg) Németalföld kormányzója volt.
Nádasdy Tamás
Ferdinánd király főtanácsadója.
Ecsédi Báthory István
Nádorispán, kunok bírája.
Köpcsényi Batthyány Ferenc
Horvát–szlavón bán.
Oláh Miklós
(Nagyszeben, 1493. január 10. – Pozsony, 1568. január 15.)
Egri, majd esztergomi érsek, Hont vármegye főispánja, királyi
helytartó. A Hunyadi-családdal rokon humanista főpap és történész.
Atyja Oláh István néven ismeretes, aki Hunyadi János
leánytestvérének, Máriának és Manzillának, a Basarab-dinasztiából
származó havasalföldi nemesnek volt a fia. Apja a Szászváros
királybírája volt, az erdélyi sóbányák, a sókamara egyik vezető
tisztviselője, testvére, Oláh Máté szintén szászvárosi királybíró.
Édesanyja a szebeni polgárcsaládból származó Huszár Borbála szintén
pedig, a Hunyadiakkal rokon famíliákkal, a Bogáthiakkal és
Gerendiekkel volt családi kapcsolatban. Oláh Miklós 1535–1537
között Habsburg Mária magántitkára volt, ugyanakkor Németalföld
régense is. 1553-tól haláláig esztergomi érsek. Habsburg Ferdinánd
híveként 1543-tól kancellár, 1560-tól Hont vármegye főispánja,
1562–1568 között pedig királyi helytartó.
A történetünk idején esztergomi főesperes.



Pempflinger István
A királyné kincstartója.
Króstóf
Laibachi hercegérsek.
Bethlenfalvi Thurzó Elek
Királyi főtárnokmester.
Tahy István
Orániai kormányzó.
Szalaházy Tamás
Veszprémi püspök.
Gerendi Miklós
Székesfehérvári őrkanonok.
Brodarics István
Szerémi püspök, a királyné kancellárja.
Vingárti Horváth Gáspár
A királyné étekfogómestere.
Bornemissza János
Kincstartó, budai és pozsonyi várnagy. Mária királyné kísérője a
mohácsi csata után; katonáival Pozsony várában őrizte a királyi
kincstár maradékát, s azt nem adta át Máriának sem.
Brandenburgi György
Őrgróf.
Piso Jakab
Varjasi Nagy Imre



Alnádor.
Révay Ferenc
Nádori titkár.
Maczedóniai László
Georg Reicherstorffer
Lengyel János
Az özvegy Mária királyné udvarmestere Pozsonyban.
Pekri Lajos
Udvaronc.
Tahy János
Vránai perjel.
Országh János
Váci püspök, hamarosan átáll Szapolyai pártjára.
Czettritz Ulrik
Királyi kamarás II. Lajos udvarában. A mohácsi csatavesztést
követően együtt menekült a királlyal, és szemtanúja volt halálának.
Tagja volt a Lajos tetemét kereső csapatnak.
Sárffy Ferenc
Győri várkapitány, ő vezette a Lajos király holttestét felkutató
csapatot a mohácsi síkra.
Baksa Ferenc
Mária királyné udvari tisztje Pozsonyban.
Märzenburg Dénes
Hentesember Pozsonyban.



Johannes Lamberg
Mária királyné zsoldoskapitánya Pozsonyban.
Wilhelm Zelking
Német zsoldoskapitány Mária királyné szolgálatában.
Georg von Herberstein
Német zsoldoskapitány Mária királyné szolgálatában.
Rezman Dornberg
Német zsoldoskapitány Mária királyné szolgálatában.



III.
CSALÁDFÁK









BIBLIOGRÁFIA
Akták és levelek Erdély- és Magyarország Moldvával és
Havasalföldével való viszonyához = Acta et epistolae relationarum
Transylvanie Hungariaeque cum Moldavia et Valachia. Kolozsvár
Budapest, Stephanum, 1914. XII., 342. p.
Áldásy Antal: Zsigmond király viszonya Milanóhoz és Velenczéhez
római útja idejében. Bp.: M. Tud. Alkadémia, 1909.
Andrásfalvi-Faragó Zoltán: Öt íjász. Salgótarján, Dióhéj műhely, é. n.
Andrić, Stanko: Kapisztrán Szent János csodái. Magyar
Egyháztörténeti Enciklopédia Munkaközösség, Bp. 2009.
Asena, Orhan: Hürrem szultána. (Igazságos Szulejmán szultán)
Ankara: A Török Kulturális Minisztérium Kiadványai/1992.
Augustyn, Michael: Vlad Dracula – The Dragon Prince. New York,
Universe, 2009.
Babinger, Franz: Mehmed the Conqueror and His Time. Princeton:
Bollingen Series XCVI. Princeton University Press, 1992.
Baddeley. Gavin–Woods Paul: Vlad the Impaler. Son of the Devil,
Hero of the People. London, Ian Allan Publishing, 2010.
Balogh F. András (közreadó): A Drakula-történetek kezdetei. Bp.:
Littera Nove, 2008.
Barta Gábor: A Sztambulba vezető út (1526–1528). Bp.: Magvető,
1983. (Gyorsuló Idő sorozat)



Bárdossy László: Magyar politika a mohácsi vész után. Bp.: Királyi
Magyar Egyetemi Nyomda, 1943.
Bedécs Gyula: Magyar emlékek és látnivalók. Szerbia a
Vajdasággal, Bosznia és Hercegovina. Szombathely, B. K. L. Kiadó,
2006.
René marquis de Bellaval: Gauvain Quiéret: Seignerur de Dreuil, et
sa famille. Paris, J. –B. Dumoulin Éditeur, 1866.
Benda Kálmán–Fügedi Erik: A magyar korona regénye. Bp.:
Magvető, 1979.
Bertényi Iván: A címertan reneszánsza. Tanulmányok. Bp.:
Argumentum, 2010.
Bertényi Iván: A magyar korona története. Bp.: Kossuth K., 1978.
Bessenyei György: Hunyadi. Bp.: V. ker. Berzsenyi Dániel R.
Gimnázium, 1929.
Bessenyei József: A Héttorony foglya – Török Bálint. Bp.: Helikon
K. 1986. (Labirintus könyvek)
Bíró András: Liliomok, hollók, félholdak. Bp.: Kairosz K., 1999.
Dr. Bíró Bertalan: A szegedi üstökös. Bp.: Korda Rt. kiadás, 1943.
Black, Jeremy: Hadvezérek – A harcmező urai. Bp.: Totem Kiadó,
2009.
Bonfini, Antonio: A magyar történelem tizedei. = Rerum
Hungaricarum decades. Bp.: Balassi Kiadó, 1995.
Bonfiglio Dosio, Giorgetta (a cura di): Ragioni antique spettanti
all’arte del mare et fabriche de vasselli. Manoscritto nautico del



XV secolo. Comitato Pubblicazione delle Fonti relative alla Storia di
Venezia, Venezia, 1987.
Bottyán János: A magyar Biblia évszázada. Bp.: Református Zsinati
Iroda Sajtóosztálya, 1982.
Brodarics István: Igaz leírása a magyaroknak a törökökkel
Mohácsnál vívott csatájáról. Bp.: Magvető, 1983. (Gondolkodó
magyarok)
Brodarics-emlékkönyv. Egy különleges pártváltás a mohácsi csata
után. Sz.: Kenyó Ildikó. Bp.: Magyar Országos Levéltár, 2011.
Burány Nándor: Keselyűlegelő. Nándorfehérvár megvédésének igaz
története. Újvidék, Forum K., 1979.
Burány Nándor: Kamanci Balázs. Újvidék: Fórum, 1977. 484. p.
(Jugoszláviai magyar regények)
Burány Nándor: Megtorlás. Újvidék: Fórum, 1984.
Buzás Gergely (szerk.): A visegrádi királyi palota kápolnája és
északkeleti épülete. (Visegrád régészeti monográfia 1.) Visegrád:
Mátyás Király Múzeum, 1994.
Buzás Gergely (szerk.): Visegrád. Altum Castrum: A Visegrádi Mátyás
Király Múzeum füzetei 5. Visegrád: 2005.
Cibula, Václav: Prágai regék. Bratislava: Madách; Bp.: Móra, 1979.
Crowley Roger: City of Fortune. How Venice Won and Lost Naval
Empire. London: Faber and Faber, 2011.
Crowley Roger: Tengeri birodalmak. A kereszténység és az iszlám
harca a Földközi-tenger feletti uralomért (1521–1580). Park



Könyvkiadó, Bp. 2013.
Csánki Dezső: Magyarország történelmi földrajza a Hunyadiak
korában, 5. kötet. Bp.: Magyar Tudományos Akadémia, 1913.
Cseh Valentin: Nándorfehérvár ostroma 1456. Keszthely:
Compactor K., 2007.
Csillag a holló árnyékában. Vitéz János és a humanizmus kezdetei
Magyarországon. Az OSZK kiállítása. Bp.: Országos Széchényi
Könyvtár, 2008.
Csoma József: A magyar heraldika korszakai. Gödöllő
Máriabesnyő: Attractor, 2008. 134. p. Reprint.
Csomor Lajos: Magyarország Szent Koronája. Vaja: Vay Ádám
Múzeum Baráti Köre, é. n.
Csorba Csaba: Erdélyi várak. Várak, várkastélyok, erődített városok,
templomvárak. Debrecen, T. K. K. 2010.
Csorba Csaba: Esztergom hadi krónikája. Bp.: Zrínyi K. 1983.
Cvetkova, Bisztra: A várnai csata. Bp.: Gondolat, 1988.
Czuczor Gergely: Hunyadi János és három más történet. Bp.:
Unikornis, 2002. 371. p. (A magyar próza klasszikusai. 93)
Darkó Jenő: A magyar huszárság eredete. Máriabesenyő–Gödöllő:
2010.
Darkó Jenő: Népességi mozgalmak Erdélyben és környékén a
középkorban. Máriabesenyő–Gödöllő: Attraktor, 2010.
Darvas József: A törökverő. Bp.: Szépirod. K., 1973.



De Lange, Nicholas: A zsidó világ atlasza. Bp.: Helikon, Magyar
Könyvklub, 1996. (Képes atlasz)
Decsényi Gyula: Olaszországi történelmi kutatások. Századok.
1892. 26. p. 467–475.
Délvidéki S. Attila: Lángoló temetők. Az úgynevezett Vajdaság
kihasításának elhallgatott titkai és borzalmai 1268–1868. 1. köt.
Fejezetek a rácjárások történetéből. Tataháza: Szerzői kiad., 2009.
Demény Lajos: Parasztfelkelés Erdélyben 1437–1438-ban. Bp.:
Gondolat, 1987. (Közös dolgaink)
Dienes Dénes: A kereszténység Magyarországon 1526 előtt. 2.
átdolg. kiad. Sárospatak: Sárospataki Ref. Koll. Theológiai
Akadémiája, 2001.
Dougherty, Martin J.: Középkori harcosok. Fegyverek és harci
technikák 1000–1500. Bp.: Ventus Libro K., 2010.
Dr. Dudás Gyula: A bácskai és bánsági szerbek szereplésének
története 1526-1711. Zombor, Bittermann Nándor és fia könyv-és
kőnyomdája, 1896.
A Duna helyszínrajza Dévénytől Orsováig. Térképmellékletekkel.
Bp.: M. Kir. Országos Vízépítési Igazgatóság vízrajzi osztályának
felvételei alapján, 1918.
Dümmerth Dezső: A két Hunyadi. Bp.: Panoráma, 1985. 277. p.
(Utazások a múltban és jelenben)
Dvoráková, Daniela: A lovag és királya. Pozsony: Kalligram K.,
2009.
Eickhoff, Ekkehard: Velence, Bécs és a törökök. A nagy átalakulás



Délkelet-Európában (1645–1700). Európa Könyvkiadó, Bp. 2010.
Elekes Lajos: Hunyadi. Bp.: Akadémia K., 1952.
Elekes Lajos: Hunyadi hadserege. Bp.: Magyar Történelmi Társaság,
1951.
Elekes Lajos: A Hunyadi-kérdés. In: Mátyás király-emlékkönyv
születésének 500. évfordulóján. 1. köt. Bp.: Franklin Társulat, 1940.
Engel Pál: Honor, vár, ispánság. Válogatott tanulmányok. Bp.:
Osiris, 2003.
Engel Pál–Kristó Gyula: Magyarország története 1301–1457. Bp.:
Tankönyvk., 1989.
Erdély és a Részek térképe és helységnévtára: Készült Lipszky
János 1806-ban megjelent műve alapján. Szerk. Herner János. Szeged:
JATE, 1987. Reprint.
Erdélyi László: A magyar lovagkor társadalma és művelődése
1205–1526. Gödöllő–Máriabesnyő: Attraktor, 2005. Reprint.
Erdődy János: A szárnyas oroszlán. Bp.: Athenaeum Ny., 1967.
(Kozmosz könyvek)
Erősítsd testvéreidet! Magyar vonatkozású pápai üzenetek 1456-ból
és 1956-ból. Bp.: Szent István Társulat, 2006.
Európa védelmében. Kapisztrán Szent János és a nándorfehérvári
diadal emlékezete. HM Hadtörténeti Intézet és Múzeum. Line Design,
Bp. 2013.
Faroqhi, Suraiya: Subjects of the Sultan. Culture and Daily Life in
the Ottoman Empire. London–New York: I. B. Tauris, 2011.



Farkas Jenő, Sz.: Drakula vajda históriája. Bp.: Akadémiai K., 1989.
Fehér M. Jenő: Középkori magyar inkvizíció. Bp.: Gede Testvérek,
1999.
Fényes Elek: A török birodalom leírása. Heckenast Gusztáv kiadása,
Pest, 1854
Fodor Pál: Szülejmán szultántól Jókai Mórig. Tanulmányok az
oszmán–török hatalom szerkezetéről és a magyar–török
érintkezésekről. MTA Bölcsészettudományi Kutatóközpont,
Történettudományi Intézet, Bp. 2014.
Dr. Fógel József: II. Ulászló udvartartása (1490–516). Bp.: A M.
Tud. Akadémia, 1913.
Földi Pál: Hunyadi János a hadvezér. Bp.: Anno, 2004.
Földi Pál: Janicsárok szép napjai. Bp.: Anno, 2007.
Fraknói Vilmos: Egyháznagyok a magyar középkorból. Bp.: Révai,
1932. Bp.: Élet, 1916. (Bibliotheca vitae)
Fraknói Vilmos: Vitéz János esztergomi érsek. Bp.: Szent István
Társulat, 1879. (Házi könyvtár. 30.)
Fráter Lénárt: Hunyadi magyar származása oklevelekben. Bp.:
1937.
Freeley, John: A szultánok magánélete. Bp.: General Press, 2006.
(Különleges könyvek)
Freeley, John: The Grand Turk. Sultan Mehmet II. London – New
York, 2009.
Fügedi Erik: A 15. századi magyar arisztokrácia mobilitása. Bp.:



Központi Statisztikai Hivatal Könyvtára. 1970.
Fügedi Erik: Ispánok, bárók, kiskirályok: A középkori magyar
arisztokrácia fejlődése. Bp.: Magvető, 1986.
Fügedi Erik (ford.) Kimondhatatlan nyomorúság. Két emlékirat a
15–16. századi oszmán fogságról. Bp.: Európa K., 1976.
Fügedi Erik: Uram, királyom. A XV. századi Magyarország
hatalmasai. Bp.: Sas K., 2004.
Fülöp Árpád: Hunyadi. Hősköltemény 48 énekben. Bp.: Arany János
Ny., 1943.
Gaál Mózes: Hunyadiak. Történelmi elbeszélések a régi időkből. Bp.:
Stampfel K., 1906.
Gajdács Pál: A Hunyadiak. Költői elbeszélés. Bp.: Kultúra, 1918.
Ifj. Gebé Andor: Bosnyákország történelme – A legrégibb időktől a
magyar fennhatóság alatt (1102–1527). Ungvár, Unio
könyvnyomda Rt., 1908 – reprint.
Generál Tibor: Allah serege. Az oszmán-török haderő kialakulása és
fénykora. Bp.: Zrínyi K., 1987.
Generál Tibor: Kelet Pompadourjai. Nőuralom az Oszmán
Birodalomban. Bp.: Tinta K., 2000.
Generál Tibor: Mohácstól Mekkáig. Történelmi lektűr. Bp.: Tinta K.
2005.
Gerevich László–Kosáry Domokos: Budapest története, 2. köt.
Budapest története a későbbi középkorban és a török hódoltság
idején. Bp.: Akadémiai K., 1975.



Gerő László: Mátyás király budai palotája. Kiskőrös: De Csejte,
1994. (Középkori Magyarország)
Goodwinm Godfrey: The Janissaries. London: Saqi Essentials, 2006.
Granasztói György: A középkori magyar város. Bp.: Gondolat, 1980.
(Magyar história)
Gulácsi Irén: Fekete vőlegények. Bp.: Kentaur könyvek, 1986.
Gyárfás István: A jász-kunok története I–IV. Kecskemét: Szilády
Károly, 1870.
Hajdan volt Magyarország. Jelen és múlt. Főszerk.: Halmos Ferenc.
Bp.: Gesta, 2000.
„Halandó, ezeket megmondjad!” Magyar nyelvű imádságok a XV
XVI. századból. Válogatta és a szöveget gondozta Dömötör Adrienne,
Haader Lea. Bp.: Tinta K., 2012.
Hankó Ildikó: A magyar királysírok sorsa. (Géza fejedelemtől
Szapolyai Jánosig.) Bp. 1987.
Harris Jonathan: The End of Byzantium. Yale University Press, New
Haven and London, 2010.
Hegedűs Géza: Az erdőntúli veszedelem. Bp.: Móra, 1962.
Hegedűs Géza: Megkondulnak a harangok. Bp. Szépirod. K., 1962.
(Kincses könyvek)
Héjj Miklós: A visegrádi királyi palota. Bp. Corvina, 1970.
Held, Joseph: Hunyadi: Legend and reality. New York: Columbia
Univ. Press, 1985. (East European Monographs, Boulder)



Heltai Gáspár: Krónika az magyaroknak dolgairól. Bp.: Helikon,
1981. (Bibliotheca historica)
Hogyan éltek elődeink? Beszélgetések a magyar művelődés nagy
korszakairól. Benda Kálmán et al. Bp.: Gondolat, 1980.
Hóman Bálint–Szekfű Gyula: Magyar történet. 2. bőv. kiad. Bp.:
Egyetemi Ny., 1936.
Horváth Henrik: Zsigmond király és kora. Zsigmond király
halálának 500. évfordulóján. Bp.: Székesfőváros, 1937.
Horváth János: Az irodalmi műveltség megoszlása. Magyar
humanizmus. Bp.: Akad. K., 1988. (Az Akadémiai Kiadó reprint
sorozata)
Hóvári János: A rettegett Drakula: Vlad Tepes. In: Koronás portrék.
Bp.: Kozmosz, 1987.
Humphreys, C. C.: Vlad – The Last Confession. London, Orion
Books, 2009.
Hunyadi énekek. Bp.: Katonai K., 1956.
Hunyady József: A fekete lovag. Bp.: Móra, 1976.
Hunyady József: Hollós vitéz. Bp.: Zrínyi, 1957.
Hunyady József: Oroszlán és gödölye. Bp.: Kossuth, 1970.
Ipolyi Arnold: A magyar Szent Korona története. Bp.: Magyar
Tudományos Akadémia, 1886.
Imber, Colin: The Crusade of Varna 1443–45. (Crusade Text sin
Translation)



Ashgate, Burlington, 2006.
Iván László: A visegrádi vár története. A kezdetektől 1685-ig.
Visegrád: 2004.
Jankovich Júlia: Budavári kapuk, falak. Bp: Magvető, 1973.
Jászay Magda: Velence és Magyarország – Egy szomszédság
küzdelmetes története. Bp.: Gondolat, 1990.
Jefferson, John: The Holy Wars if King Wladislas and Sultan
Murad. (The Ottoman-Christian Conflict from 1438–1444). Brill,
Leiden–Boston, 2012.
Jenkins, Robert Charles: The Last Crusader or the Life and Times of
Cardinal Julian, of the House of Cesarini – A Historical Sketch
Kessenger Legacy Reprints; Original: London, Richard Bentley, New
Burlington Street, 1861.
Jósika Miklós: A tudós leánya. Bp.: Heckenast, 1855. I–III. köt.
Dr. Józsa László: Szex a középkori Magyarországon. Bp.:
Históriaantik Könyvkiadó, 2011.
Julier Ferenc: Magyar hadvezérek. Bp.: Stádium, 1930.
Kadare, Ismail: A fellegvár. Bp.: Zrínyi K., 1982.
Kalmár János, dr., Régi magyar fegyverek. Bp.: Natura, 1971.
Karczag Ákos–Szabó Tibor: Erdély, Partium és a Bánság erődített
helyei. Várak, várkastélyok, városfalak, barlangvárak, sáncok és
erődítmények a honfoglalástól a 19. századig. Bp.: Semmelweis K.
2010.
Katona Tamás (szerk.): A korona kilenc évszázada. Történelmi



források a magyar koronáról. Bp.: Európa K., 1979.
Katus László: Európa története a középkorban. Kronosz Kiadó, Pécs,
2014.
Kaufmann, J. E.–Kaufmann H. W.: Középkori várak. Debrecen, 2004.
Kemény Zsigmond: A mohácsi veszedelem okairól. Bp.: Magvető,
1983. (Gondolkodó magyarok)
Kéri Katalin: Allah dicsősége. Bevezetés az iszlám középkori nevelés
és művelődéstörténetébe. Pécs: Pannónia könyvek, 2010.
Kilényi Mária: Könnyek és korona. Bp.: Magyar Téka
Kiss-Béry Miklós: Mária, Zsigmond és Albert. Magyar királyok és
uralkodók 11. kötet. Bp.: Duna International, 2011.
Kiss Gábor: Erdélyi várak, várkastélyok. Bp.: Panoráma, 1988.
(Utazások a múltban és jelenben)
Kiss Gábor (szerk.) Török hadak Magyarországon. 1526–1566.
Kortárs török történetírók naplórészletei. Panoráma K., 1984.
Kiss Károly: Hunyadi János utolsó hadjárata Bolgár és
Szerbországban 1454-ben, s Nándorfejérvár fölmentése a török
táboritásaitól 1456. (reprint) Pest, 1857. London: British Library,
Historical Print Editions, 2013.
Klusch, Horst: Az erdélyi szászok betelepedéséről. Kolozsvár:
Kriterion, 2009.
Komjáthy István: Hunyadi. Elbeszélő költemény. Bp.: Ifjúsági K.
1951.
Konstam, Angus–Bryan, Tony: Renaissance War Galley 1470–1590.



London: Osprey Publishing, 2002.
Korpás Zoltán: V. Károly és Magyarország. Bp.: Századvég k., 2008
Kós Károly: Budai Nagy Antal históriája/ Varjúnemzetség.
Bukarest: Új Magyar K., 1955.
Kottanner Jánosné: A korona elrablása. Kottanner Jánosné
emlékiratai 1439–1440. Bp.: Magyar Helikon, 1979.
Kovács Péter, E.: Hétköznapi élet Mátyás király korában. Bp.:
Corvina, 2008.
Kovács Péter, E.: A Hunyadi-család. In: Hunyadi Mátyás:
Emlékkönyv Mátyás király halálának 500. évfordulójára. Szerk. Rázsó
Gyula. Bp.: Zrínyi K., 1990.
Kovács Péter, E.–Szovák Kornél (szerk.): Infima Aetas Pannonica.
Stidies in late medieval Hungarian History. Bp.: Corvina, 2009.
Kovai Lőrinc: Tűzkehely. Bp.: Szépirod. K., 1965.
Kovai Lőrinc: Vaskapu. Bp.: Móra F. K., 1971.
Kőnig Frigyes: Várak és erődítmények a Kárpát-medencében. Bp.:
Helikon, 2002.
Kővári László: A magyar családi s közéleti viseletek és szokások a
nemzeti fejedelmek korából. Ráth Mór, Bp. 1860.
Kubinyi András: Buda története 1541-ig. Bp.: TIT Budapesti
Szervezetének Történelmi Szakosztálya, 1969.
Kubinyi András: Tanulmányok Budapest középkori történetéről
I.–II. Bp.: Budapest Főváros Levéltára, 2009.



Kubinyi András: Vitéz János a jó humanista és rossz politikus. In:
A magyar történelem vitatott személyiségei. 2. Bp.: Kossuth, 2002.
Kulcsár Péter: Kapisztrán János. Bp.: Gondolat, 1987. (Magyar
história. Életrajzok)
Kulcsár Zsuzsanna: Így éltek a lovagkorban. Nyugat-Európa a XI
XV. században. Bp.: Gondolat, 1967.
Lampérth Géza: Hunyadiak. Bp.: 1926.
László János: Magyar várak. Bp.: Anno K., 2008.
Lászlóffy Aladár: Dühöng a déli szél. Kolozsvár, Kriterion
Könyvkiadó, 2017.
Lázár Gyula: Az ozmán birodalom fénykora és hanyatlása.
Máriabesnyő–Gödöllő: Attraktor, 2011.
Lewis, Bernard: Isztambul és az oszmán civilizáció. Bp.: Gondolat,
1981.
Magyar kódex. 2. Lovagkor és reneszánsz. Magyarország
művelődéstörténete 1301–1526. Bp.: Kossuth K., 1999.
A magyar nemzet története. Szerk. Szilágyi Sándor 3. köt. Az Anjou
ház és örökösei. 1301–1439. Bp.: Athenaeum, 1895.
Magyarország történeti kronológiája. I. A kezdetektől 1526-ig. Bp.:
Akadémia K., 1986.
Magyar Zoltán: Hunyad megyei népballadák. Marosvásárhely,
Mentor K. 2009.
Mályusz Elemér: Zsigmond király uralma Magyarországon 1387
1437. Bp.: Gondolat, 1984.



Luigi Ferdinando Marsigli: Az Oszmán Birodalom katonai
állpotáról, felemelkedéséről és hanyatlásáról. Bp.: Históriaantik
Könyvesház Kiadó, 2007.
Mazahéri, Aly: A muszlimok mindennapi élete a középkorban a
10-től a 13. századig. Bp.: Európa, 1989.
McNally, R. T.–Florescu, R.: In search of Dracula: true history of
Dracula and vampire legends. Greenwich, Conn: New York Graphic
Society, 1972.
Medium regni. Középkori magyar királyi székhelyek. Szerk. Buzás
Gergely. Bp.: Nap Kiadó, 1996.
Mihailovič, Konstantin: Memoirs of a Janissary. Princeton: Markus
Wiener Publishers, 2011.
Miller, Elizabeth: Dracula. New York: Parkstone Press, 2000.
Miskolczi Gyula: Hunyadi János török hadjáratai. Hadtörténeti
Közlemények. 1914. 14. évf. 3. sz.–4. sz.
Moczar, Diane: Islam at the Gates.– How the Christendom Defeated
the Ottoman Turks – Sophia Institute Press, Manchester, New
Hampshire, 2008.
Mohács. Szerk. Szabó János. Bp.: Osiris, 2006. (Nemzet és emlékezet)
Mohács emlékezete. A mohácsi csatára vonatkozó legfontosabb
magyar, nyugati és török források. Bp.: Helikon, 1976.
Mohács tanulmányok. Sz: Rúzsás Lajos és Szakály Ferenc. Bp.:
Akadémiai k., 1986.
Möller István: A vajdahunyadi vár építési korai. Bp.: Franklin Ny.,



1913.
Mureşanu, Camil: Iancu de Hunedoara. = John Hunyadi defender
of Christendom. Iaşi – Oxford Portland: The Center for Romanian
Studies, 2001.
Müncheni kódex 1466. A négy evangélium szövege és szótára. Bp.:
Európa, 1985.
Nagy Géza–Nemes Mihály–Tompos Lilla: A magyar viseletek
története. Bp.: Mercurius, 2002.
Nagy Iván: Magyarország családai czimerekkel és nemzedékrendi
táblákkal. Pest: Friebeisz István, 1857. 1–13. köt.
Nemeskürty István: A Hunyadiak. In: Mi magyarok: Történelmünk
ezerszáz éve. Bp.: Dovin, 1989.
Nemeskürty István: Ez történt Mohács után. 3. kiad. Bp.: Magvető,
1975.
Németh Zsolt: A Szent Korona. Szombathely, BKL Kiadó, 2007.
Newark, Timothy: Medieval Warfare. London: Jupiter Books, 1979.
Nicolle, David–McBride, Angus: Armies of the Ottoman Turks
1300–1774. London: Osprey Publishing, 1983.
Nicolle, David: Cross and Cresent in the Balkans. The Ottoman
Conquest of Southeastern Europe. Barnsley: Pen&Sword Military,
2010.
Nicolle, David: Nicopolis 1396. – The Last Crusade. London: Osprey
Publishing, 1999.
Nicolle, David–McBride, Angus: Hungary and the fall of Eastern



Europe 1000–1568. London: Osprey Publishing, 1988.
Nicole, David–Hook, Christa: The Janissaries. Oxford: Osprey
Publishing, 1995.
Nicolle, David–Rothero, Christopher: The Venetian Empire 1200
1670. London: Osprey Publishing, 1989.
Djuvara, Neagu–Oltean, Radu: Mircea cel Mare. (zis „Cel Bătrân”) și
luptele sale cu turcii. Humanitas Junior, București, 2010.
Ordas István: A fekete cár. Bp.: Móra K. 1974.
Ordas István: Tomori, büszke vezér. Bp.: Móra K. 1981.
Dr. Ortvay Tivadar: Mária, II. Lajos magyar királyné neje 1505
1558. Magyar Történeti Életrajzok XXX. évf. 1–5 füzet. Bp.: Az
Atheneum R.-társulat könyvnyomdája, 1914.
Oszvald Arisztid: Hunyadi ifjúsága. Történelmi Értekezések 1916.
10. sz.
Özer, Mustafa: The Ottoman Imperial Palace in Edirne. (Saray-ı
CedÎd-i Âmire) Bagçeșehir University Press, 2014.
Palacký, František: A huszitizmus története. Bp.: Európa, 1984.
Passuth László: Tört királytükör. Bp.: Szépirod. K., 1974.
Pálffy Géza: A Magyar Királyság és a Habsburg Monarchia a 16.
században. Bp. História, MTA történettudományi Intézete, 2011.
Pálosfalvi Tamás: Nikápolytól Mohácsig. 1396–1526. Bp.: Zrínyi,
2005.
Pálosfalvi Tamás: A Hunyadiak kora 1437–1490. Magyarország



története 7. kötet. Bp.: Kossuth, 2009.
Paviot, Jacques: La politique navale des ducs de Bourgogne:
1384–1482. Press Universitaires de Lille, 1995.
Penzer, N. M.: The Harem. Inside the Grand Seraglio of the Turkish
Sultans. Dover Publications, Inc. Mineola, New York, 2005.
Perjés Géza: Mohács. Bp.: Magvető, 1979.
Pesty Frigyes: Brankovics György rácz despota birtokviszonyai
Magyarországon és a rácz despota czím. Bp.: A M. Tud. Aka démia
könyvkiadó Hivatala, 1877. – reprint.
Piccolomini, Aenas Silvius: Pápa vagy zsinat? Válogatott levelek.
Bp.: Magyar Helikon, 1980.
Pivárcsi István: Drakula gróf és társai. Nagy vámpírkönyv. Bp.:
Palatinus, 2003.
Pór Antal: Hunyadi János. Élet- és korrajz. Bp.: Szent István Társulat,
1873. (Házi könyvtár 14.)
Rácz Árpád (szerk.): Nagy képes millenniumi arcképcsarnok. 100
portré a magyar történelemből. Bp.: Rubicon: Aquila, 1999.
Rácz Árpád (szerk.): Nagy képes milleniumi hadtörténet. Ezer év a
hadak útján. Bp.: Rubicon: Aquila, 2000.
Radvánszky Béla: Magyar családélet és háztartás a XVI. és XVII.
században. Bp.: Helikon, 1986.
Razin, E. A.: A hadművészet története. Bp. Zrínyi, 1964.
Régi magyar öltözködés. Viseletek dokumentumok és források
tükrében. Összeáll. Benyóné Mojzsis Dóra. Bp.: Magvető, 1988.



(Magyar hírmondó)
Rex Invictissimus. Hadsereg és hadszervezet a Mátyás kori
Magyarországon. Szerk. Veszprémy László. Bp.: Zrínyi, 2008. 255. p.
Ruffy Péter: Koronánk könyve. Bp.: Móra K. 1981.
Ságvári György: Magyar uniformisok. A honfoglalástól napjainkig.
Bp.: Kossuth K.–Hadtörténelmi Intézet és Múzeum. 2010.
Sebestyén Károly: A magyar zsidók története a vegyes házból
származó királyok alatt. (1301–1526) Kohn Sándor könyve nyomán.
In: A zsidók egyetemes története. Szerk. Szabolcsi Miksa. Bp.: Phönix,
1908.
Selmeczi László: Őseink nyomában. A magyarországi kunok Olas
nemzetsége és Kolbaz-széke 1243/46–1686. Kisújszállás, 2013.
František Šmahel: Podjebrád György. Bp.: Akadémiai Kiadó, 1967.
Spufford, Peter: Hatalom és haszon. Kereskedők a középkori
Európában. Bp.: Scolar K., 2007.
Stanko Andrić: Kapisztrán Szent János csodái. Bp.: Magyar
Egyháztörténeti Enciklopédia Munkaközösség, 2009.
Szabó János, B.: A honfoglalóktól a huszárokig. A középkori
magyar könnyűlovasság. Bp.: Argumentum, 2010.
Szabó János, B.: A mohácsi csata. Bp.: Corvina, 2006.
Szalay László: János király és a diplomatia. Pest, Herz János
nyomdájában, 1858.
Steier, Lajos: There in no czech culture in Upper Hungary. Bp.:
Wodianer and Sons, 1920.



Sváby Frigyes: A Lengyelországnak elzálogosított XIII szepesi
város története. Lőcse, Reiss J.T. könyvnyomdája, 1895.
Száz rejtély a magyar történelemből. Főszerk. Halmos Ferenc. Bp.:
Gesta, 1999.
Székely György: Népek, rendek, dinasztiák. Tanulmányok Közép- és
Kelet-Európa hadtörténetéből. Bp.: Argumentum, 2010.
Szendrei László: Erdélyi vajdák és fejedelmek. Nyíregyháza: Pro
Book, 2009.
Szentmihályi Szabó Péter: Kapisztrán és Hunyadi. Bp.: Szépirod. K.,
2007.
Szerémi György: Magyarország romlásáról. Bp.: Szépirod. K., 1979.
(Olcsó könyvtár)
Szombathy Viktor: Csehszlovákia. Bp.: Panoráma, 1981.
Szőcs Tibor: Egy „legendás” hős: Dugovics Titusz története.
Hadtörténeti Közlemények. 2009. 122. évf. 1. sz.
Szőnyi Miklós: Fekete szivárvány. Hunyadi János regényes életrajza.
Magánkiadás, é. n.
Szűcs Jenő: Hunyadi János. Bp.: Hazafias Népfront Országos
Tanácsa, 1956.
Tar Lőrinc pokoljárása. Középkori magyar víziók. Vál. V. Kovács
Sándor. Bp.: Szépirod. K., 1985. (Magyar ritkaságok)
Tarczai György: Magyar legendák. Bp.: Laude, 2000. Reprint.
Tardy Lajos: Régi magyar követjárások Keleten. Bp.: Akadémiai,



1971.
Teke Zsuzsa: Hunyadi János és kora. Bp.: Gondolat, 1980.
Teke Zsuzsa: Velencei–magyar kereskedelmi kapcsolatok a XIII
XV. században. Bp.: Akadémiai K., 1979. (Értekezés a történeti
tudományok köréből. 86)
Teleki József: Hunyadiak kora Magyarországon. I. Pest: Emich és
Eisenfels, 1952. XXVIII.
Tercüman, Mahmud: Magyarország története. Tárih-i Üngürüsz
vagyis Üngürüsz története. Madzsar Tárihi. Ford. Blaskovics József.
II. Nagy Szitty Történelmi Világkongresszus. Szerk. Geönczeöl Gyula
Thúróczy János: A magyarok krónikája. Ford.: Horváth János. Bp.:
Helikon, 1986. Reprint
Török hadak Magyarországon 1526–1566. Kortárs török
történetírók naplórészletei. Bp.: Panoráma, 1985.
Török József: A tizenötödik század magyar egyháztörténete. Bp.:
Mikes K., 2006.
Történelmi atlasz. Bp.: Magyar Földrajzi Intézet, 1931.
Turnbull, Stephen: The Ottoman Empire 1326–1699. Oxford:
Osperey Publ., 2003.
Turnbull, Stepen–McBride, Angus: The Hussite Wars. Oxford:
Osperey Publ., 2004.
Vajay Szabolcs: „Győztünk Mohácsnál”. Bp.: Háttér, 2003.
Váralljai Csocsány Jenő: A magyar monarchia és az európai
reneszánsz. Pomáz: Kráter Műhely Egyesület, 2005.



Dr. Várkonyi Tibor: Négy király, egy szultán. Tarsoly Kiadó, Bp.
2014.
Dr. Vecsey Lajos: Hunyadi. Müncen, 1956.
Venetianer Lajos: A magyar zsidóság története a honfoglalástól a
világháború kitöréséig. Bp.: Könyvért, 1986. (Tudománytár)
Veress D. Csaba: A szegedi vár. Bp.: Zrínyi Kiadó, 1986
Veress D. Csaba – Siklósi Gyula: Székesfehérvár, a királyok
városa. Bp.: Zrínyi Kadó, 1990.
Veszprémy László: Lovagvilág Magyarországon. Lovagok,
keresztesek, hadmérnökök a középkori Magyarországon. Bp.:
Argumentum, 2008.
Villalón, Christóbal De: Törökországi utazás. Bp.: Európa, 1984.
Wells, Florian Stone: The Sword and the Shield of the Realm.
Sapientus (USA), 2008.
Wenzel Gusztáv: Frangepán Kristóf velenczei fogsága 1514–19.
Pest, Eisenfels és Emich könyvnyomdája, 1850.
Wenzel Gusztáv: A Fuggerek jelentősége Magyarország
történetében. Bp.: A M. Tud. Akadémia Könyvkiadó-hivatala, 1882.
Zay Ferenc: Az Lándorfejírvár elveszésének oka e vót és így esött.
Bp.: Magyar Helikon, 1980.
Zay Ferenc: János király árultatása (Régi Magyar Könyvtár Források
2.) Bp.: Balassi Kiadó, 1993.
Zolnay László: Buda középkori zsidósága. Bp.: TIT, 1968.



Zolnay László: A budai vár. Bp.: Gondolat, 1981. (Gondolat
zsebkönyvek)
Zolnay László: Az elátkozott Buda – Buda aranykora. Bp.: Magvető,
1982.
Zolnay László: Fény és árnyék a középkori Magyarországon. Bp.:
Kozmosz, 1983. (Az én világom)
Zolnay László: Kincses Magyarország. Középkori művelődésünk
történetéből. Bp.: Magvető, 1978.
Zolnay László: A középkori Buda királyi várpalotája és gótikus
szobrai. Bp.: Budapesti Történeti Múzeum, 1984.
Zolnay László: A középkori Esztergom. Bp.: Gondolat, 1983.
Zolnay László: Mozaikok a magyar újkorból. Bp.: Kozmosz, 1986.
(Az én világom)
Zolnay László: Ünnep és hétköznap Budán. Bp.: Gondolat, 1975.



JEGYZETEK
A RIGÓMEZEI CSATA
Miközben a várnai csata eseményeinek, pontos kronológiájának
rekonstruálása kellemes, izgalmas feladatnak bizonyult, annál
nehezebb, sokszor nem várt akadályokkal tűzdelt leckét jelentett,



amikor a rigómezei hadjárat, és ezen belül a háromnapos csata
leírását próbáltam megszerkeszteni.
Roppant ellentmondásos krónikák, több variációban létező
beszámolók sora áll ugyan rendelkezésre, azonban néhány
alapvetésen kívül szinte semmiben sem egyeznek a részleteket
illetően. Már önmagában a csata pontos helyszíne sem egyértelmű
(ahogy Mohács, Várna esetében sem az). A doberdói Bánlaky Ferenc
által részletesen közölt csataleírás és térkép példának okáért éppen az
ellentétes hadfelvonulási rendet mutatja, mint az újabb publikációk
(Pálosfalvi Tamás: Nikápolytól Mohácsig, ez alapján a Magyar
hadtörténet 1. kötete, és Winkler Gusztáv: A hadviselés művészete II. A
magyar államalapítástól a mohácsi vészig.) A korábbi krónikák
feljegyzései viszonylag kevés támpontot adnak, és a folyamatosan
jelenlévő ellentmondások miatt csakugyan több értelmezési lehetőség
is kézenfekvő a csata eseménytörténetét illetően.



A HADJÁRAT MAGYAR RÉSZTVEVŐI
A különböző lajstromok – különösen a csata áldozatainak később
megszerkesztett névsorai segíthetnek a minél teljesebb kép
kialakításához. Néhány közismert, Hunyadihoz közel álló csapatvezér
jelenléte valószínűleg soha nem lesz kétséget kizáróan bizonyítható,
csupán nagy eséllyel valószínűsíthető.
A hadjárat fővezére természetesen Hunyadi János volt,
Magyarország kormányzója. Tudjuk, hogy vele tartott Szilágyi Mihály



és Szentgyörgyi Székely János horvát bán, aki szintén Hunyadi sógora
volt, Erzsébet nevű húgának férje. Bonfini szerint Székely János
Hunyadi unokaöccse volt, húga gyermeke, de ez a zavar szinte
folyamatosan jelen van a Székely Jánosról és fiáról, Székely Tamásról
szóló feljegyzésekben – nem kizárt, hogy Székely Tamás, aki a
regényekben Hunyadi zászlótartójaként jelenik meg, a János nevet is
viselte, s az sem, hogy a család más, közeli tagjai közül akadt, aki
Székely János néven volt ismeretes (hogy még nehezebb legyen a
szálak kibogozása, Hunyadit is illették ezen a néven).
A jelenleg rendelkezésre álló adatok alapján a rigómezei
hadjáratban a következők vettek részt:
Hunyadi János kormányzó – a csata után sikerült elmenekülnie, de
Brankovics szerb despota fogságába esett.
Szilágyi Mihály – csapatparancsnok, sikerült elmenekülnie.
Szentgyörgyi Székely János † – horvát-szlavón bán, a csata
harmadik napján egy török tőből levágta karját, elvérzett a
csatamezőn.
Thallóczi Frank † – főajtónálló, szlavón bán.
Losonczi Benedek † – csapatvezér, a jobbszárny parancsnoka.
Lendvai Bánffy István † – csapatvezér; a törökök harc közben
bekerítették és megölték.
Kórógyi János bán – török fogságba esett, hat hónapig tartották
rabként Ázsiában, majd sikerült elmenekülnie. Ott volt 1456-ban
Nándorfehérvár védelménél.
Pelsőczi Bebek Imre † – Erdélyi vajda.
Marczali Imre † – a törökök harc közben bekerítették és megölték.



Pelsőczi Bebek László † – gömöri főispán.
Rozgonyi Rajnáld – sikerült elmenekülnie.
Rozgonyi Sebestény – Hunyadi erdélyi tisztje török fogságba esett,
Pálosfalvi szerint évekkel később velenceiek váltották ki fogságából.
Andrási Bertalan † – Szentgyörgyi várnagy, Hunyadi páncélos
lovasságának alvezére.
Szécsi Tamás †
Szécsi István †
Szécsi László †
Csáky György † – Szatmár vármegye főispánja.
Nádasdi István †
Frangepán (keresztneve nem ismert) †
Körösszeghi és Adorjáni Csáky Gergely † – Hunyadi familiárisa.
Szakadáty Tamás – Hunyadi vitéze, a csata után török fogságba
esett, de később kiszabadult és hazatért Magyarországra.
Garai Róbert †
Buzád-Hahót nembeli István † Hunyadi vitéze.
Benedek † – coroni püspök, pápai követ. Egyes források szerint
fogságban végezték ki.
Dan Basarab – havasalföldi vajda, nyolcezer könnyűlovassal vett
részt a csatában, de elárulta Hunyadit és átállt az ellenséghez. Az



ütközet után a törökök szabadon engedték súlyos váltságdíj fejében.
Embereit a török lemészárolta.
Korotnai János – a csata után elfogták, átvitték Ázsiába, fél évig
raboskodott Bursában, majd az Égei-, a Krétai-, a Ión-, az Adriai
tengeren és Dalmácián keresztül hazatért.
Szakadáthi Tamás – sebesülten török fogságba esett, később
kiszabadult.
Daud Cselebi, vagy Daud Saudzsi (Dávid) – Murád vérrokona, török
renegát. Murád testvérének unokája, apja Musztafa herceg.
Tivadar vagy Teodor erdélyi kenéz – a csatában megmentette
Hunyadi életét, amikor a saját lovát ajánlotta fel a kormányzó elhulló
hátasa helyett. Túlélte az ütközetet és később birtokadományban
részesült Hunyaditól.
A MAGYAR HAD
Hunyadi seregének létszámával kapcsolatban a 24 000–30 000 fő
közötti adat tűnik valószínűnek. Ez a létszám magasabb, mint a
hosszú hadjáraton és a várnai csatában részt vett had létszáma. Teleki
gróf szerint „a Magyarország által kiállítottak közül a legszebbekhez
tartozott” e sereg, s általában a források mindegyike egyetért abban,
hogy Hunyadi gondosan, eredményesen állította össze annak
csapatrészeit, gondosan felkészülve a tüzérség, a harci szekerek
alkalmazására a korábbi hadjáratok tapasztalatai alapján.
Természetesen a sereg létszámát illetően többféle adat, utólagos
feltételezés ismeretes. Bánlaky József 24 000 fős haderőről tud,
melynek java része szerinte nehézpáncélos lovasság lehetett. Bánlaky
ebbe a 24 000-be már beleérti a havasalföldi kontingens 8000 fős
hadát is. Eszerint a magyar területekről verbuvált csapatok



összlétszáma 16 000 fő lehetett. Ezeket a számokat veszi át Joseph
Held is Hunyadi-monográfiájában.
A friss kiadású Magyarország hadtörténete első kötetében 30
32 000 fős összlétszám olvasható, Winkler Gusztáv 35 000 főről tud,
melyből 20 000 nehézlovas, 8000 cseh zsoldos (ilyenekről ilyen nagy
számban sehol másutt nem esik szó), és Dan vajda 6000 könnyűlovasa
értendő bele. Pálosfalvi Tamás nagyjából 30 000 főben határozza meg
a magyar sereg létszámát, melyből 15 000 páncélos lovast és 8000
havasalföldi könnyűlovast feltételez.
A török források értelemszerűen nagyobb keresztény seregről
tesznek említést. Eszerint 47 000 lovas, 4000 pattantyús és gyalogos
vett részt az ütközetben – ezt az adatot veszi át Chalkokondyles is.
Nehézpáncélos lovasság: Chalkokondyles feljegyzése majdnem
kizárólag lovasságról, csekély számú, de puskákkal jól felszerelt
gyalogságról és tüzérségről tud. A páncélos lovasság a bárói
bandériumok csapataiból tevődött össze. Létszámuk összesen 15 000
fő lehetett.
Könnyűlovasság: Az erdélyi bandériumok bizonyosan
könnyűlovasokból álltak részben, és bizonyosnak tekinthető székely
és kisebb számban talán kun segédcsapatok részvétele is a csatában.
Dan havasalföldi vajda 6–8000 fős kontingense is könnyűlovas volt.
Harci szekerek, szállítószekerek: Szokatlanul nagyszámú huszita
típusú harci szekér kísérte a hadat, egyes feljegyzések szerint 800
vagy 1000, mások alapján 2000 szekérről van tudomásunk. Valószínű,
a sereget 1500–2000 szekér kísérte, ezekből 800–1000 lehetett harci
szekér, mindegyikén houfnicével vagy zarobotan ágyúval és azok
kezelésére kiképzett gyalogsággal. Szekerenként két gyalogosról
szólnak a hírek, egy kis pajzsot viselő könnyűgyalogosról és egy
pattantyúsról. A többi szekér, tehát az összes szám mintegy fele a
málha, a fegyverek, lőpor, páncélok és élelmiszer szállítására



szolgálhatott.
Gyalogság: A jelentős távolság megtétele és a sereg haladásának
gyorsasága nyilvánvalóvá teszi, hogy gyalogos katonákat a szekereken
kívül nem mozgathatott a vezér, vagyis összességében két-háromezer
gyalogos, puskával azonban jól felszerelt katona vehetett részt a csata
különböző fázisaiban. Erdélyi szász kézipuskásokról több említés is
szól, mintegy 2000 főről. Winkler nyilvánvalóan tévedésből ír 8000
cseh és 6000 havasalföldi gyalogos zsoldosról. Utóbbiak kétséget
kizárólag könnyűlovasok voltak, mint minden havasalföldi kontingens
esetében.
Tüzérség, kézifegyverek: A magyar sereg a korábbi hadjáratokhoz
képest sok tűzfegyvert vitt magával – a kémek jelentése szerint
ugyanis a törökök is puskákkal szerelték fel a janicsárok egy részét, és
sok ágyút öntöttek tavasszal – német és itáliai, genovai ágyúöntők,
szállítók segítségével. Az erdélyi szász fegyverművesek kitettek
magukért, Hunyadi hada tűzfegyverek és egyéb csataeszközök (pl.
kővetők) tekintetében a legjobban felszerelt és összeállított expedíciós
seregek közé tartozott.
A TÖRÖK HAD
Az ellenséges erők létszámának meghatározása még reménytelenebb
feladat. Winkler 80 000 fősre teszi a török sereget, noha a korábbi
história (Chalkokondyles) 150 000 fős létszámot említ, nyilvánvaló
túlzásként. Van, aki ennél is nagyobb török seregről tud. Thuróczi
krónikája 200 000, Dlugosz 360 000 török katonáról számol be. Camil
Murešanu összegzésében (John Hunyadi – Defender of Christendom) – a
krónikákra hivatkozva – 150 000 és 400 000 közötti létszámról ír. A
másik véglet a török győzelmet nagyító, a magyar helytállást
kisebbítendő szándék szerint: a névtelen török krónikás 50 000
60 000 fős oszmán seregről tud, amihez természetesen hozzájönnek a



szövetséges segéderők. A 2018-ban megjelent Magyarország
hadtörténete első kötetében megdöbbentő módon még ennél is kisebb,
mindössze 50 000 fős török hadról olvashatunk. Ha így megy tovább,
hamarosan napvilágot láthatnak olyan adatok is, miszerint
voltaképpen Hunyadi serege volt túlerőben.
A korabeli viszonyokat és a gyors, ám igen eredményes
mozgósítás nehézségeit is figyelembe véve a török had létszáma
legkevesebb 70 000–80 000 fős lehetett, a segédhadakkal, fosztogató
csatlósokkal együtt elérhette a 100 000–120 000 főt.
FELKÉSZÜLÉS A HADJÁRATRA
A feljegyzések szerint egyértelmű, hogy Hunyadi komoly gondot
fordított a sereg megfelelő felkészítésére – nagyjából két esztendőn át
a hadjárat megindítására. A hosszú hadjárat és a várnai hadjárat
tapasztalatait levonva sokat gyakoroltatta egységeivel a különböző
formációkat. Különösképpen a harci szekerekkel végeztette el újra és
újra a csata közben előforduló váratlan manővereket: körbeállítást,
wagenburg kialakítását, oszlopokra tagozódást. A folyókon való
átkelés gyakoroltatása létfontosságú feladatnak bizonyult: ahol
megfelelő gázló nem állott rendelkezésre, a sereg utászai rögtönzött
tutajokat ácsoltak, majd íjász gyalogosok, harci szekerek ágyúi és a
felsorakoztatott csataágyúk fedezete mellett keltek át. Hunyadi
tisztában volt vele, hogy ellenséges területen a folyón való átkelés
sikere nagyrészt a megfelelő hídfőállás megteremtésén múlik,
különleges egységeket képeztetett ki ennek a sok áldozatot követelő,
összetett feladatnak az elvégzésére.
Murád szultán a hadjáratot megelőzően Szkander bég albán
felkelőire kívánt csapást mérni, ezért Krója (Krujë) ostromára
összpontosított megfelelő számú haderőt. A szorongatott helyzetben
lévő albánok számára életmentőnek bizonyult, hogy Hunyadi az ősz
folyamán megindította hadjáratát. Amikor Gyorgye Brankovics szerb



despota – vélhetőleg még a nyár folyamán – értesítette a szultánt a
magyarok hadikészületeiről, Murádnak maradt elegendő ideje,
csaknem másfél hónapja, hogy az albán hadszínteret elhagyva Novo
Brdón áthaladva Szófiáig vonja vissza haderejét, és haladéktalanul
gondoskodjon az anatóliai hadak egybehívásáról és Európába
hajózásáról. A szultán augusztus elején-közepén dzsihádot hirdetett
az oszmán hadszervezet logisztikai szempontból pedig kiválóra
vizsgázott. Az ázsiai csapatok gyorsan, meglehetősen nagy számban
érkeztek meg a szultán szófiai haditáborába. A portai csapatokon
kívül az anatóliai és ruméliai hadsereg is megérkezett, s nagyszámú
szövetséges erő sietett segítségére Kis-Ázsiából – többek között
Karamániából, a Kis-Ázsia pusztáin szétszóródott turgud-tatárok
hordái szintén küldtek segédcsapatokat. Nesri feljegyzése szerint
Karamániában egyetlen lótolvaj sem maradt, a szultáni haddal
hatalmas számú söpredék, fosztogató fegyveres elem kelt át a
Balkánra.
A HADJÁRAT KORAI SZAKASZA
Hunyadi serege – egyelőre még a mintegy 8000 fős havasalföldi
kontingens nélkül szeptember 28-án kelt át a Dunán kevei
haditáborából kiindulva. Dan havasalföldi vajda 8000 könnyűlovasa
Szörényvár környékén kelt át a Dunán, és menetben csatlakozott a
főhadhoz. Hunyadi menetelése Szerbián keresztül példaszerű
gyorsasággal történt, így két héttel később már Rigómező sík északi
peremén állott a magyar haderő.
ÁTTÖRÉS A BALKÁNI UTAKON
Murád Szófia mellett várta, vajon Hunyadi melyik útirányt választja:
keletnek fordul-e, hogy ismét Drinápolyra törjön, vagy másik útirányt
választ.



Tudjuk, hogy Hunyadi serege a Morava bal partján menetelt dél
felé, majd Ništ megkerülve váratlan fordulattal nyugat felé
masírozott, aztán délnek fordult, és a Toplica völgyében előretörve
átkelt a Kuršumlija-hágón.
Ezen a hadjáraton a szerbektől a magyar sereg semmiféle
segítségre nem számíthatott. Hunyadi ugyan felhívta Brankovics
despota figyelmét a csatlakozásra, az azonban visszaüzent, hogy
csekélynek tartja a felvonult haderőt a szultán serege ellen, és
különben is békét kötött Muráddal, nem tartja indokoltnak a béke
megszegését. A magyar had rendkívül gyorsan tört előre, Brankovics
árulása miatti dühében Hunyadi parancsot adott számos szerb falu
felprédálására. Általánosságban úgy kezelte a szerbiai területet, mint
ellenséges földet, és ellentétben a hosszú hadjárattal és a várnai
hadjárattal, a legcsekélyebb belátással sem volt az itt élők
veszteségeire. Ezzel magára vonta azok haragját, s ez különösen a
menekülés közben bosszulta meg magát, amikor a szerb parasztok sok
magyar lovast fosztottak ki és gyilkoltak meg – pontosan úgy, ahogy
négy esztendővel korábban Dracul vajda oláhjai Havasalföldön.
A MAGYAR ÉS A TÖRÖK SEREGEK STRATÉGIAI CÉLJAI
Hunyadi természetesen ezúttal is a török európai jelenlétét akarta
felszámolni, ám azzal tisztában volt, hogy a korábbiakhoz képest
jelentős, 24 000–30 000 fős sereggel sem képes egyetlen, mindent
eldöntő nyílt csatában végső vereséget mérni az oszmánokra.
A rigómezei hadjárat célja ezért nem Drinápoly elfoglalása volt,
hanem – első hallásra talán meglepő módon – Macedónia
felszabadítása. Macedónia felé előretörve az oszmán hatalom európai
területeinek peremvidékeit sikerült volna elszakítani a
törzsterületektől. Ez a csapásirány tette egyedül lehetővé azt, hogy
Szkander bég albán serege csatlakozni tudjon a magyar haderőhöz,
hogy egyesülve közös hadműveleteket kezdjenek keleti irányba. Ez a



stratégiai cél oly meghatározó volt Hunyadi számára, hogy mindent
egy lapra feltéve nem törődött azzal sem, hogy Rigómező felé haladva
védtelenné tette a sereg hátát a Szófiából utánuk nyomuló török
főerők előtt. Vagyis döntő csapásra készült, immár kiegészítendő
csapatait Szkander bég hadaival. Vélhetőleg Koszovó déli határánál
vívta volna meg szíve szerint ezt a csatát, de semmiképpen sem
Priština közelében, ahol végül is kénytelen volt szembenézni
üldözőivel. Hunyadi korabeli és későbbi ellenségei természetesen a
vezér öntelt magabiztosságát és az ellenfél lenézésének bizonyítékát
látták mindebben. Aenas Sylvius Piccolomini, a későbbi II. Piusz pápa
szerint Hunyadi „mindenkinél különbnek tartotta magát, és
megvetette ellenfeleit, mintha asszonyok lennének.”
A török területek kettévágásával annak stratégiai lehetősége is
megteremthető lett volna, hogy Genova és Velence az eddigieknél
lényegesen könnyebben ellenőrizhessék az Adriai-tenger partvidékét,
felszabadítva megszállt égei-tengeri és földközi-tengeri szigeteiket. A
végső katonai cél Szaloniki elfoglalása – egyben egy erős keresztes
hadikikötő létrehozása – lett volna, mely az elkövetkező év tavaszán,
nyarán jelentős utánpótlás érkezése esetén kiinduló bázisaként
szolgálhatna egy nagyobb szabású, egyesített európai hadművelethez.
Vagyis maga az 1448. őszi hadjárat csupán a nagy felszabadító
háború első felvonásaként értelmezhető. Kérdés persze, hogy a
nyugati hatalmak: Burgundia, Velence, Genova, Franciaország, a
német fejedelemségek, a pápai állam Hunyadi sikereinek láttán
mekkora erőket lettek volna képesek és hajlandók mozgósítani.
Hunyadi haditervének sarkalatos pontja az volt, mennyire sikerül
meglepnie a törököket a hadművelet fő csapásirányával. Sajnos,
Murád szultán az első pillanattól kezdve pontos értesülésekkel
rendelkezett a magyar sereg mozgásáról, létszámáról, összetételéről és
valós erejéről. Niš után Hunyadi serege meredeken délnek fordult,
kétségtelenné vált, hogy ezúttal nem fenyegeti veszély a török
fővárost.
Murád célja ettől fogva nem lehetett más, mint hogy



megakadályozza Hunyadi csapatainak egyesülését Szkander bég albán
fegyvereseivel, s amennyiben ezt sikerül végrehajtani, csatára
kényszerítenie a magyarokat, elvágva Szerbián keresztül visszafelé
vezető útjukat. Az albánokkal való egyesülést Brankovics
segédcsapatainak és saját erőiknek köszönhetően elérték a törökök
Szkander bég hadai a Krója körüli harcok során különben is komoly
veszteségeket szenvedtek a nyár folyamán.
A TÖRÖK HAD MENETELÉSE RIGÓMEZŐ FELÉ
Murád szultán csapatai szintén erőltetett menetben közeledtek Szófia
felől. Piroton át meneteltek Kursunlu-Kilisse településig, amely
vélhetőleg a szerbiai Kuršumlija. Innen két-három nap lemaradással,
de továbbra is gyorsított ütemben haladtak a magyarok nyomában.
Október közepe táján érték be Hunyadi seregét. Vagyis mindkét
haderő bámulatos gyorsaságú csapatmozgást produkált: a magyar
sereg 24 000–30 000 fővel, mintegy 2000 szekérrel roppant
eredményesen tört keresztül Szerbián. Ugyanakkor a törökök is
figyelemre méltó eredményt tudtak felmutatni a mozgósítás terén.
Ázsiai seregeik időben megérkeztek, így Hunyadi számára újabb
kellemetlen meglepetést jelenthetett, amikor Rigómező síkján dél felé
haladva értesült a török előőrsök felbukkanásáról.
Hunyadi egyes feljegyzések szerint néhány napos pihenőt rendelt
el Rigómezőhöz érve, mielőtt a Vardar-völgyhöz vezető hágókon
átkelt volna, hogy mielőtt egyesítse seregé Szkander-bégével. A kb. 40
kilométer hosszú, 15–17 kilométer széles nyílt terület folyóvizekben
gazdag volt, körös-körül 1000–1300 méter magas hegyektől övezve.
Hunyadi a végső táborhelyre érkezte előtt közvetlen Priština – az
egykori szerb királyi székhely – mellett, egy tizenkettedik században
épült régi kenézi udvarházban rendezte be ideiglenes szállását. De
vajon serege hol táborozott le?



KI HOL ÁLLÍTOTTA FEL TÁBORÁT?
Aki a különböző feldolgozásokat olvashatja, s a hozzájuk készült
térképeket silabizálja, hamar rádöbbenhet, milyen óriási zavar
mutatkozik már abban is, hogy a rigómezei síkon melyik hadsereg hol
helyezkedett el az ütközet folyamán.
Leegyszerűsítve a vitatott kérdés lényegét: Hunyadi serege vagy
Murád oszmán hadai helyezkedett-e el délre, a Sitnica mentén, illetve
északon, a Lab-patak kanyarulatában felvonulva? A krónikák leírása
alapján, így a hagyományos felfogás szerint a törökök a 40 kilométer
hosszú, 15–17 kilométer széles fennsík déli, míg a magyarok az északi
oldalán állították fel táborukat. Bánlaky József munkájának részletes,
a csata több fázisát ábrázoló térképein pontosan így ábrázolja a
hadrendet. Pálosfalvi, Winkler és a 2018-as Magyarország hadtörténete
fordított hadállást ábrázol, s ezt fogadják el Joseph Held és Camil
Mirešanu is Hunyadi-monográfiájukban.
Hogyan is történhettek az események azokban a rettenetes
októberi napokban?
Rigómező hosszúkás lapály, melyet több folyó szánt keresztül. A
Sitnica a legnagyobb ezek közül, Mitrovicánál ömlik az Ibarba. A
Sitnicába ömlik a rigómezei sík északi részén a Lab-patak. A Sitnica és
a Lab-patak összefolyásától nem messze, Prištinától északnyugatra,
egy magaslaton állt az első rigómezei csata után Milos Obrenovič által
meggyilkolt I. Murád szultán síremléke (ma is látogatható, épületet
emeltek fölé).
Amikor II. Murád csapatai felbukkantak északról, Hunyadi hadai a
Sitnicához közel, a lapályon táborozhattak. Az ellenség
megjelenésével azonnal megindult a versenyfutás a minél előnyösebb
stratégiai pozíció megszerzéséért. Az eseményeket innentől kezdve
többféleképpen rekonstruálhatjuk:
A modern történelmi narratíva. Az északról, a Lab-patakon átkelő
török erők azonnal megkezdték a Murád-síremlék dombjának



elfoglalását. Hunyadi nem hagyhatta, hogy ez a magaslat az ellenség
kezére kerüljön, ezért a feljegyzések szerint azonnal könnyűlovasságát
küldte a török erők visszaverésére. Október 17-én napközben, a
délutánba nyúlóan a sírdomb magaslatáért folyt kemény küzdelem.
Hunyadi sikerrel járt, és visszaverte a magaslatot megszállni kívánó
török erőket. A magyarok ezzel táborukat visszatelepítették némileg
északabbra, és a szultáni síremlék dombján alakították ki új sáncaikat.
Harci szekereik százaiból, ezreiből wagenburgot formáltak, a
tüzérséget részben a szekereken hagyták, részben a földre telepítették.
A tábort árkokkal, egyéb akadályokkal erősítették meg. Ezen elmélet
szerint a törökök a sírdombtól északra, a Lab-patak és a Prištinától
keletre húzódó hegyek közé „szorulva” sorakoztatták fel végtelennek
tűnő soraikat. A feljegyzések alapján így Hunyadi serege elszakadt a
vízutánpótlástól, ám a sírdombon megerősített haditábor kiváló
lehetőséget nyújtott mind a védekezésre, mind a dombról lezúduló
támadásra.
Ezen elmélet szerint a csatát másnap ebben a felállásban vívták
meg. A két tábor a feljegyzések szerint 4-5 kilométerre lehetett
egymástól.
Problémák merülhetnek fel azonban ezzel az elmélettel: ha egy
pillantást vetünk a terepre, láthatjuk, hogy amennyiben a magyar
sereg elfoglalta a sírdombot, úgy a török hadnak nagyon szűk terület
maradt északra, a Lab-patakig terjedő lapályon. Bajosan férhet el ezen
a szűk, a hegyek lábáig terjedő területen egy 70-80 000-es haderő,
főképp úgy, hogy tudjuk, a török had a magyarhoz hasonlatosan
hosszú vonalban fejlődött fel. Legfeljebb 2 és fél, esetleg 3 kilométer
hosszan sorakozhattak fel, noha az anatóliai és a ruméliai hadtest, s
középen a janicsárok, valamint a szultáni tábor ennél jóval szélesebb
terepet igényelt volna.
Amennyiben a csata északabbra, a Lab-patakhoz közelebb eső
területen zajlott, nehezen képzelhető el, hogy a szultán arra adjon
parancsot, hogy a holtakat az ütközet után a Sitnicába hajítsák.
Tudjuk, hogy így történt, a Lab-patakba nehezen hajigálhatták volna a



sok ezer holtat, nem sodorta volna magával őket a csekély hozamú
víz.
Ha pedig csakugyan a Sitnicába hajították a sok ezer halottat,
akkor sokkal valószínű, hogy a csatatér is a Sitnicához esett közelebb.
Korábbi elmélet a seregek felállítására. Főképp Bánlaky József
roppant részletes A magyar nemzet hadtörténelme című munkájában
olvashatunk a rigómezei csata leírásáról. Bánlaky alaposan
tanulmányozta a krónikairodalmat, és igyekezett több térképen is
rekonstruálni a csata lehetséges lefolyását. Az ő elméletében
tökéletesen tetten érhető a korábban uralkodónak tekinthető álláspont
a csatarenddel kapcsolatban.
Ez abban tér el az újabban domináns elméletektől, hogy a török
sereg felbukkanása után egy jelentős manőverrel megkerülte Hunyadi
erőit, és azoktól délre, Sitnica mentén foglalták el harcállásaikat.
Eszerint Murád északi irányból érkezvén később nem a rigómezei sík
északi lapályán sorakozott fel, hanem a lapály déli részén. Amíg
Hunyadi – miután értesült a közeledő török hadról – állásait
erősítgette, Murád október közepén a Köstendil–Kumanovo útvonalon
Rigómező déli peremére vezette katonáit, ezzel teljes mértékben
lehetetlenné téve a magyarok és a dél felől közeledő albán sereg
egyesülését, ami a török legfőbb céljai közé tartozott.
Bánlaky elmélete szerint a szultán a csatát megelőzően vezette át
a Sitnicán seregét, s ehhez a művelethez kereken három napra volt
szüksége. Emlékezzünk Bonfini soraira:
„Amikor először a magyarok, aztán a törökök lebocsátkoztak a
mezőre, mint valami porondra, egy folyóparti tanyán, amely a bejáratnál
feküdt, egy öregasszony felkiáltott: Bravó, azt hiszem, most a magyarok
nem egyforma eséllyel fognak harcolni, mert az ő seregük átkelése a
medren alig egy napig zavarta a folyót, a törököké pedig háromig...”
Nagy kérdés, hogy a szerb asszonynak tulajdonított mondat, amit
Bonfini vélhetőleg valamelyik, még élő Hunyadi-veterántól hallott,
melyik folyóra utalhat. A síkon északról határoló Lab-patakra?



Logikus lenne ezt hinnünk, hiszen mind a magyar, mind a török sereg
is északról ereszkedett le a síkra. A korábbi elmélet szerint azonban
Murád – fáradságot nem kímélve – megkerülte a táborát erősítő
magyar sereget, és délről közelítette meg azt, a Sitnicán átkelve.
Igen ám, de ha Bonfini feljegyzése a Sitnica folyóra vonatkozik,
mikor kelt rajta át Hunyadi hada? A feljegyzésekből egyértelműen
kitűnik, hogy Hunyadi északról közeledő serege eredetileg túlhaladt a
szultáni sírdombon, s valószínűleg ekkor átkelt a Sitnicán is, és annak
túlsó oldalán, a hegyek lábánál rendezkedett be többnapos pihenőre.
Amikor azonban a felderítők észlelték az északról közeledő török
hadakat, a magyar vezér szinte azonnal visszafordította
könnyűlovasait, hogy a Sitnica túloldalán álló szultáni sírdombot
megkaparinthassa a törökök elől. Szinte bizonyos volt már akkor
ugyanis, hogy csatát kell vívnia, s ebben az esetben a lehető legjobb
pozíciók megszerzésére volt szüksége.
Vagyis, amennyiben ez az elmélet helytálló, akkor a Sitnica
nyugati partjáról a magyar sereg gyorsan mozgó erői, könnyűlovasai
visszatértek a keleti partra, s véres küzdelemben megszállták a
szultáni sírdombot.
S mivel ettől a magaslattól északkeletre nem maradt elegendő
hely a török csapatszárnyak teljes kibontásához, Murád úgy döntött,
hogy megkerüli a teljes magyar hadsereget. Ehhez legkevesebb
három-négy napra volt szüksége, s így valóban elképzelhető, hogy
három nap alatt tudta hadait a Sitnica nyugati partjára, vagyis
Hunyadi seregének korábbi pozícióiba vezetni embereit.
Ezalatt Hunyadi a serege többi részét is átvitte a Sitnicán, és a
szultáni sírdombon kialakított tábor lábánál helyezte el őket.
Magyarul: a két sereg egyszerűen helyet cserélt egymással, s ennek
oka a szultáni sírdombért vívott véres küzdelem, illetve az ennek
következtében a lehető legjobb pozíciók megszerzéséért vívott
küzdelem volt.
A kezdeményezés ekkor már kétségtelenül a törököknél volt,
hiszen létszámbeli fölényük a napnál világosabban látszott, akárcsak a



várnai csatamezőn. Hunyadi egyetlen esélye a kedvező pozíciók
elfoglalása és a fegyelmezett taktikai harc volt az ütköztet folyamán.
Véleményem szerint mindkét feladatot kiválóan megoldotta, ám a
muszlim had masszív számbeli fölénye, a csata második napján
pihenten harcba küldhető anatóliai hadtest és a szultáni hadvezetés
megfontolt taktikai lépései eldöntötték a csata sorsát.
A MAGYAROK VALÓBAN EL VOLTAK VÁGVA A VÍZTŐL?
Több helyen olvashatjuk, hogy a szultáni sírdomb elfoglalásával
Hunyadi ugyan előnyös stratégiai magaslatot szállt meg, ám így
teljesen el volt vágva az itatáshoz szükséges vízforrásoktól. Felmerül a
kérdés, hogy miért? A rigómezei síkot akkoriban több, kisebb patak
szabdalta, vélhetőleg a szultáni sírdomb közelében is kellett lennie
valamiféle itatóhelynek. Ha a régi elmélet szerint képzeljük el a
hadállásokat, akkor Hunyadi észak felé, a Lab-patak irányába
szabadon juthatott volna vízhez, legfeljebb a török fosztogató
akindzsik zavarhatta a magyarokat némileg ebben.
Amennyiben az újabb keletű elméletet tartjuk helyesnek, akkor
pedig látjuk, hogy a magyar sereg szabadon juthatott volna vízhez a
Sitnica irányából. Igaz, ehhez lovas egységeinek hosszabb időre el
kellett volna hagyniuk hadállásaikat, ami – figyelembe véve, hogy a
csata bármelyik pillanatban elkezdődhetett – talán könnyelműség lett
volna.
A CSATA ELSŐ MOZZANATAI
Október 17. Az ütközet első lépése tehát a szultáni sírdomb
elfoglalása volt. Bár erre a török erőknek menetből több esélye nyílt a
Lab-patakon átkelve, Hunyadi – felülemelkedve az ellenséges sereg
váratlan felbukkanása és annak dermesztő létszáma feletti
meglepetésén –, villámgyors döntést hozott, és könnyűlovasságát



haladéktalanul visszairányította a domb elfoglalására.
A feljegyzések szerint véres harc árán sikerült a magyar és
vélhetőleg havasalföldi könnyűlovasságnak visszaverni az újra- és
újratámadó szultáni erőket, majd végleg meghátrálásra késztetni
azokat. Valószínűleg a könnyűlovasság hősies küzdelmeit
támogatandó Hunyadi a nehézpáncélos lovasság egy részét is harcba
vetette, s ezt látva Murád feladta a sírdomb birtért vívott harcot.
Számára a domb természetesen nem csak stratégiai szempontból bírt
jelentőséggel, hanem azért is, mert a dombon állott az 1389-es első
rigómezei csata alatt egy szerb merénylő, Milos Obilič által
meggyilkolt őse, elődje, I. Murád szultán síremléke – egy oszlop vagy
piramisszerű emlékmű a feljegyzések szerint.
Az emlékoszlop és a jelképes sír birtoklása az ellenség által
nyilvánvalóan egyet jelentett annak megszentségtelenítésével.
Murád a domb elvesztését rossz előjelnek vélhette, ennek ellenére
azonnal hozzálátott a számára nem túl előnyös helyzetből kihozni a
legtöbbet, s a terepviszonyokat a legjobban kihasználva
felsorakoztatni hadseregét. A korábbi történészi elgondolások szerint
ezt úgy valósította meg, hogy seregével széles ívben megkerülte a
szultáni sírdombot, rajta a magyarokat, és átkelve a Sitnicán, azon túl
ütött tábort. Az újabb elképzelések értelmében viszont maradt, ahol
volt, a Lab-patak mellett, és itt, a közeli hegyek lábáig széthúzva
seregének vonalait – harci állásba helyezkedett.
TÖRÖK LEÍRÁS AZ ÜTKÖZETRŐL
A következő leírás vélhetően a rigómezei csata harmadik napjának
eseményeit örökíti meg, jelesül azt a páncélos rohamot, melyet a
Hunyadi János vezette egységek intéztek a török hadközép ellen.
Október 19-e délelőttjén – ahogy az a regény leírásából is kiderül, a
magyar balszárnyon Székely János bán megerősített egységei intéztek
vad rohamot a török jobbszárnyon elhelyezkedő anatóliai hadtest



ellen – a magyar jobbszárnyon pedig szintén elkeseredett roham
indult a ruméliai hadtest ellen. Mint általában, a vértes nehézlovasság
erőteljes támadása megroppantotta mindkét ellenséges szárny
ellenállását, ha csak ideiglenesen is. A hatalmas török túlerő ugyanis
mindkét szárnyon hamarosan visszabillentette az egyensúlyt. Középen
a janicsárok áthatolhatatlan fala állta a támadók csapásait:
„Az átkozott Jankó a muszulmánokat a két oldalon támadta
meg s Murad szultán két szárnyát, az anatolii és rumilii sereget
visszanyomta. Így a jobb- és balszárny megveretvén Murád
szultán egyedül maradt, de a janicsárok és aszábok fedezték
őt. Az ágyú- és puskagolyó mind a két részről esőként hullott s
oly harc volt, hogy nem lehet elbeszélni. De Murád szultán oly
erősen állott helyén, hogy a hitetlenek serege, minden
erőlködése mellett sem bírta elmozdítani állásából. Az iszlám
serege látta, hogy a hitetlenek tetőtől talpig vasba vannak
öltözve s az iszlám seregét szétszórták. Mikor tehát belátták a
hit harcosai, hogy a hitetlenek megverik őket s nem lehet a
vasfallal szembe menni; a hitetlenek előtt két részre válva,
kitértek előlük s amint a hitetlenek áthatoltak köztük, a hit
harcosai a gyaurok háta mögé kerülve, karddal aprították őket.
A gyaurok ekkor megrémültek s a hátul lévők szorították az
elül lévőket. Minthogy a hitetlenek lovai mezítelenek voltak, a
hit harcosai részint karddal szúrták agyon, részint másképp
ölték meg őket és így a hitetlenek egymást gázolták el
lovaikkal. Mivel pedig a gyaurok többé nem fordulhattak
vissza, megfutamodtak. Amint az iszlám serege ilyen
állapotban látta a gyaurokat, az előbb megfutott muszulmánok
is visszatértek a környékről és a gyaurokra rohanva estig
harcoltak velük.
A gyaurok egy része tehát levágatott, az életben
maradottak pedig vagy szekereik közé vonultak vissza, vagy
világgá futottak. Ekkor a muszulmánok üldözőbe vették a



gyaurokat, akik, mivel a lovaik a csatatéren maradtak, gyalog
menekültek. Egy nagy falu volt itt a közelben, a gyalog maradt
gyaurok tehát a falu házaiba menekültek s kapuit
eltorlaszolták. A muszulmánok pedig felgyújtották a falut, s a
völgyben azon éjjel nappali világosság lőn.
A hit harcosai ezután a gyaurok szekereit fogták körül és
estétől reggelig tartott az ágyú- és a puskatűz...”
ÁRULÓK VOLTAK-E AZ OLÁH SEGÉDCSAPATOK?
A csata egyik tragikus csúcspontján Dan vajda havasalföldi
kontingense elárulta a magyarokat és átállt a törökök oldalára. Azok
azonban nem kímélték őket, és kegyetlenül felkoncolták a teljes
csapatot, mintegy 8000 embert. (A beszámolók szerint mintegy
20 000 török körülvette őket, és egyszerűen lemészárolták az oláh
foglyokat.) Dan vajda és közvetlen kísérete életét megkímélték,
miután az megfogadta, hogy évente 300 fiúgyermekkel adózik a török
seregnek, valamint négyszáz lovast ajánl fel a szultán seregébe.
A csata leghívebb leírását adó Chalkokondyles – aki észrevehetően
török forrásokat is tanulmányozott – hosszan, részletesen beszámol
erről a sajnos szokásosnak tekinthető román árulásról.
Chalkokondyles egyenesen az oláhok átállását tekinti a magyar sereg
összeroppanásának fő okaként. Érdekes körülmény, hogy sem
Thuróczi, sem más források nem tudnak erről a momentumról, ezért
egyes történészek ezt is kitalációnak minősítették. Pedig nem az, s
erre talán a legfőbb bizonyíték Aenas Sylvius beszámolója, a
Hunyadiakkal nyíltan ellenséges Cillei-krónika is.
A török krónikák is tudnak Dan árulásáról, ami vélhetőleg
titokban történhetett olyanformán, hogy a csata első napja utáni
éjszaka kémek kereshették fel Dan vajdát, és egyezkedtek vele az oláh
kontingens árulásának feltételeiről. Ne feledjük, hogy Hunyadi a
viszontagságos hazatérése után elvette a havasalföldi oláh vajdától



annak valamennyi erdélyi birtokát. Ilyen jelentős lépést pedig
kizárólag árulás következtében tettek a korszak vezetői, például
Brankovics birtokainak elvétele is ebbe a kategóriába tartozik.
A VERESÉG OKAI
A rigómezei hadjáratra Hunyadi a legjobban felkészített és
legnagyobb létszámú sereget gyűjtötte össze, amit valaha vezetett.
Minden eddigi katonai vállalkozására – így a hosszú hadjáratra vagy a
várnai hadjáratra – kisebb létszámú erőket tudott mozgósítani, noha
önmagában ez a tény nem biztosíthatta számára a biztos sikert.
A vereség egyik oka kétségtelenül abban kereshető, hogy
meglepően rosszul működött a magyarok kémszolgálata és felderítése.
A csapatmozgásokból úgy tűnik, mintha Hunyadi nem lett volna
tisztában azzal, hogy Murád rövid idő alatt milyen jelentős haderőt
tudott verbuválni a birodalom európai és ázsiai területeiről. A
csaknem 300 kilométer hosszú útvonalat úgy tette meg Hunyadi
hada, hogy az ellenség eközben minden lépéséről, a magyar sereg
létszámáról, összetételéről, fegyverzetéről pontos információkkal
rendelkezett, ám ez fordított esetben nem volt elmondható. Egyes
feljegyzésekből arra következtethetünk, hogy Hunyadi és a haditanács
abban a meggyőződésben táborozott le Rigómezőn többnapos pihenőt
tartani és bevárni Szkander bég csapatait, hogy a szultán főerői
valahol Drinápoly vagy Filippopolisz környékén gyülekeznek, jelentős
távolságban tőlük. Murád erői azonban mindössze három-négy nap
késéssel követték a magyarokat. Mindez egyértelműen utal arra is,
hogy a helyi lakosság semmiféle segítséget, főképp információt nem
adott a keresztény seregnek, holott nyilvánvalóan tudatában voltak a
közeledő iszlám hadak helyzetének, útirányának. Brankovics despota
árulása gyakorlatilag behozhatatlan helyzeti hátrányba hozta a
magyar sereget, s mivel a szerbek folyamatosan tájékoztatták a
szultánt Hunyadi erőinek minden mozdulatáról, ezzel megpecsételték



a hadjárat sorsát.
MAGYAR VESZTESÉGEK
A sereg veszteséglistája szinte rekonstruálhatatlan az ellentmondó
adatok miatt. Murád szultán egy levelében 8000 magyar halottról írt
nem sokkal az ütközetet követően. A korábbi krónikák több tízezer
halottról tudnak, amit Pálosfalvi túlzásnak tart. 10 000 főben
maximálja a törökök veszteségét, a magyarokét 8-10 000-ben. Az új
kiadású Magyar hadtörténet első kötete szintén 8000–10 000 fős
veszteségről tud, Winkler 15 000 főre taksálja, de találkozunk 16 000
fős veszteségi adattal is. Joseph Held Hunyadi-monográfiájában
17 000 magyar halottról és hadifogolyról ír. A kevéssé ismert dr.
Vécsey Lajos-féle, Münchenben megjelent Hunyadi-monográfia
korabeli krónikákra hivatkozva szintén 17 000 keresztény áldozatról
tud, ebből 9000 magyarról, 2000 idegen zsoldosról és 6000 oláhról
ezek forrása természetesen Teleki gróf nagyszabású monográfiája.
Murád szultán egyik, a korinthosziakhoz írott levelében 8000 magyar
halottról ír. Aenas Sylvius, aki nem viseltetett túlzott szimpátiával
Hunyadi iránt, 30 000 magyar áldozatról tudott.
A tragédiát nyilván tetézte, hogy az ütközetből sikeresen
menekülő, vértjeitől nyilván megszabaduló magyar lovasok közül
sokakat a szerbek gyilkoltak meg, fosztottak ki, ejtettek fogságba. A
várnai csatavesztéshez hasonlatosan ezen menekülés közben is
iszonytató veszteség érte a magyar hadak maradékait. A lovasság java
része azonban Illírián keresztül hazatért a krónikák szerint.
TÖRÖK VESZTESÉGEK
Winkler szerint a szultán csapatai jóval nagyobb veszteségeket
szenvedtek a magyarokénál. A feljegyzések legkevesebb 10 000 főről
számolnak be, de az események tükrében akár 30 000–40 000



emberük is eleshetett Koszovónál, különösen, ha figyelembe vesszük a
szekérvár elleni frontális gyalogos támadást, melynek során jelentős
veszteségeket szenvedett a kezdeményező fél is. Más források is
30 000–40 000 török halottról számolnak be. Aenas Sylvius 90 000
török halottról tud. A másutt igen megbízhatónak számító
Chalkokondyles meglepő módon mindössze 4000 török áldozatról ír,
ám hozzáteszi, hogy ez az adat Brankovics despotától származik, aki
megszámláltatta a holttesteket. Tudjuk azonban, hogy a legtöbb
halottat a Sitnicába hajították, másokat elföldeltek. A legvalószínűbb
adat 30–40 000 lehet.
A CSATA KÖVETKEZMÉNYEI
A magyar csapatok jelentős része, különösen a könnyűlovasság és a
vértjeiktől megszabadult páncélosok megmenekültek az ütközetből.
Különösen azok jártak szerencsével, akik déli irányba, Albánia felé
futottak. A szerb–albán határt jelentő Kačaniki-hágó alig negyven
kilométerre volt a csata színhelyétől, az ebbe az irányba menekülő
magyarok azonban még koszovói területen, alig tíz kilométerre a
határtól Szkander bég északnak araszoló csapataiba futottak. Egyes
források szerint ugyan Brankovics szerb lovasai elállták az utat,
azonban a menekülők ezeken az erőkön átverekedték magukat. Az
albán szövetséges lekéste az ütközetet, noha jelenléte menedéket
nyújtott a menekülők jelentős részének, akár 10 000–15 000 lovasnak
is. Bonfini beszámolója szerint az albánok komoly segítséget
nyújtottak a menekültek biztonságos hazajutásában Magyarországra,
jórészt az adriai-tengeri kikötőkön, főképp Raguzán, majd Dalmácián
keresztül.
Sokkal rosszabbul jártak az észak felé menekülők. Ők a szerbek
karjaiba futottak, akik bosszúból a feldúlt szerb falvakért valóságos
vadászatot folytattak a magyarokra. Csakúgy, mint négy esztendővel
korábban Dracul vajda oláhjai, Brankovics rác haramiái sok ezer



magyar életét oltották ki a szerbiai hegyek között. Sokakkal parasztok
végeztek, másokat „csak” kifosztottak útközben.
S mi történt a holtakkal? Az ütközet után a temetetlenül maradt
holtak borította Rigómezőn Murád szultán tessék-lássék gondoskodott
az elföldelésről. Bonfini szerint oly sok volt a török halott, hogy
Murád azonnal rendelkezett a nyomok eltüntetéséről, de alapos
temetésre sem idő, sem mód nem kínálkozott. Csupán az előkelő
török áldozatok temetésére került sor, a többi török katonát nemes
egyszerűséggel a Sitnicába hajították. Bonfini szerint a Sitnica
mellékén lakó szerbek sokáig nem ettek folyóból kifogott halat, hiszen
azok hullákon híztak.
A temetetlen keresztény holtak hónapokig rothadtak a síkon. A
környéken pestis terjengett, hosszú időre lehetetlenné téve az amúgy
igen termékeny föld használatát. Bonfini szerint a mezőn még
krónikájának készítésekor is úgy hevert a tömérdek csont, mint a kő, s
lehetetlen volt a földet megművelni, hogy ne fordítottak volna ki
fegyvereket a rögök közül.
A későbbiekben Koszovó területét szerb lakossága a török
nyomására elhagyta, helyükre tízezrével települtek délről albánok,
megvetve ezzel a későbbi etnikai feszültségek, háborúskodások
magvát. Végső soron ekkor kezdett kialakulni az az albán etnikai
fölény, ami a XX. század végén Koszovó elszakadását eredményezte
Szerbiától. Sajnos, a török elől fokozatosan északra költöző, húzódó
szerbség a magyarok rovására talált új hazát, és szaporodott el
fokozatosan a Dunától északra eső területeken, megváltoztatva a
későbbi Vajdaság etnikai viszonyait.
HUNYADI SZÓZATA A RIGÓMEZEI CSATA ELŐTT
Legalábbis Antonio Bonfini mester a következőképpen rekonstruálta
(írta meg?) a kormányzó lelkesítő szózatát közvetlenül az ütközet
előtt. A beszédet, ha elhangzott egyáltalán, október 17-én vagy 18-án



mondta a csatarend előtt. Kérdés persze, hogy hány katona hallhatta a
sereg elé álló vezér szavait a harmincezerből.
„Ó, bajtársaim, eljött végre a nap – mondja –, amelyen, ha a
várnai menekülés szégyent és gyalázatot hozott rátok, most
visszaszerezhetitek megbízhatóságotok és bátorságotok régi
hírét, és bosszút állhattok az elszenvedett vereségért, ha
férfiasan viselkedtek. A rengeteg vereség után, amelyet az
ellenség tőletek elszenvedett, most csak ezt a maradékot tudja
veletek szembeállítani, mely ugyan számra tekintélyesebb,
reménye, célja és ereje azonban sokkal alábbvaló. Mit is
lehetne azoktól várni, akik nem a saját birodalmukért, hanem
idegenért harcolnak, és ha győznek, ebben az életben
rabszolgaságot, a túlvilágiban gyötrelmet és mindkettőben
örök nyomorúságot szereznek maguknak?
Ti viszont, bárhogy fordul is a kocka, országotokért,
gyermekeitekért, hazátokért, házatokért és oltáraitokért
verekedtek, és mindkét életben örökös és biztos boldogságot
remélhettek. A ti célotok tehát sokkalta lelkesítőbb, hiszen ha
az ellenséget vitézül le nem győzitek, életeteknek és
vagyonotoknak mindenestől vége. Jól ismerjük mindkét fél
képességeit. Várnánál egyszer már sikertelenül harcoltunk,
ahol – ha jó és balszerencsét a felek közt néha fel lehetne
cserélni – a török övéi pusztulása helyett alighanem a mieink
menekülését választotta volna, hiszen súlyosan megtépázva
képtelen volt a menekülők üldözésére, népe akkora veszteséget
szenvedett. Azok nagyobb kárt, ti nagyobb szégyent
vallottatok, jóllehet azokra erőszak hozta a pusztulást, ti
viszont önként vállaltátok futással a gyalázatot. Azt hiszem
azonban, hogy a vereség oka talán inkább a haragvó istenség
volt, amely hitszegésünkért bosszút akart állni, és nem a ti
hitványságotok. Mert a hűtlenség szerzői valamennyien
halálbüntetést szenvedtek ott.



Mi, akik akaratunk ellenére mentünk abba a háborúba,
isten kegyelméből veletek együtt még mindig élünk,
megtartatván a keresztény közösség oltalmára és elsősorban
Magyarországéra, nehogy összerontsa azt a törökök fegyvere
és vadsága. Az ellenség számától egyáltalán nem kell félnetek,
hiszen megtanultátok, hogy igen gyakran kevesek állnak ki és
győznek. Eddig is inkább isteni, mint emberi erővel
csatáztunk, megváltó Jézusunk nevében semmisítettük meg
könnyedén a pogány seregeket. Ahova betettük a lábunkat, az
ő hatalmas nevében mindig győzelmes fegyverrel vágtunk
utat, mert égi vezérlettel és jegyben katonáskodtunk; mindig
magunk mellett éreztük a halandók megváltóját és az isten
anyját. Hisszük, hogy ma sem fog hiányozni mellőlünk, ha
megemlékeztek a mennyei kegyelemről és bátorságotokról. A
szent célért bátran küzdők mellett mindig ott áll a segítő isten.
Ehhez járul a biztonságos harci taktika, a vértes lovasság, mely
ugyanolyan bevehetetlen, mint egy megerősített vár.
Itt vannak a mi vitéz csapataink, amelyek bőven
elegendőek egy királynak is, az ellenségnek is ahhoz, hogy
számolhatatlan tömeget megverjenek. Itt vannak a különböző
hadigépek és hadieszközök, ilyenek nekik nincsenek. Emellett
Szkander bég a segítő csapatokkal órákon belül megérkezik. A
veszély nem olyan nagy, hogy féljetek, és nem olyan csekély,
hogy alábecsüljétek. Csak akkor vonulhatunk vissza, ha az
ellenséget legyőztük, máskülönben e hegyszorosokon keresztül
bajos a menetelés, de ha lehetőség nyílnék is mindenkinek a
hazatérésre, siker és a szokott dicsőség nélkül nem mehetünk
haza. A legnehezebb próba a legbátrabb férfiaknak jut. Mivel
tehát az utolsó feladat vár rátok, amellyel a törökök minden
erejét tövig le lehet nyesni, kérem, és könyörgök nektek,
bajtársak, arra az istenre, akinek a nevében katonáskodunk,
hazánkra, a gyermekekre és vagyonunkra, hogy ha a csatajel
felhangzik, küzdjetek derekasan, és tetézve toroljátok meg azt



a kárt, amit isten és ember e piszkos népségtől elszenvedett,
legfőképpen pedig a várnai vereséget. Elvesztettük ott szent
királyunkat, aki a hitszegés bűnének kiengesztelésére
üdvösségünkért feláldozta magát. Isten haragját királyi áldozat
csillapította le.
Igyekezzetek, kérlek, hogy gazdag ajándékot mutassatok be
szellemének. Meg kell torolni a többiek halálát is, akik abban a
csatában estek el. Ma egyszer s mindenkorra véget kell vetni a
törököktől való félelemnek, úgy véget vetni, hogy vissza ne
térhessen, meg kell váltani Pannóniát a rabszolgaság iszonyú
veszedelmétől, mert így készíthetünk magunknak örök
nyugalmat, dicsőséget és mindkét világon boldog életet. Végső
erőfeszítéssel kell tehát verekednünk, bajtársaim, mert erre
kényszerít a szükség, erre hív a becsület, és erre ösztökél a
tetemes haszon. Már sekély vízben, a kikötőben hajókázunk;
akárhogy üssön is ki a dolog, mi jól járunk. Győzelmünkből
hazánkra örökös üdv és bántatlanság, miránk halhatatlanság
származik. Ha elesünk, gyönyörűen halunk meg, és a fentiek
körében örök életet nyerünk. Kérlek tehát benneteket, azzal a
gondolattal bocsátkozzunk csatába, hogy vagy győzünk, vagy
ha a helyzet úgy hozza – tisztességgel meghalunk.”
Antonio Bonfini: A magyar történelem tizedei,
3. tized, 28. fejezet, 7. könyv,
Kulcsár Péter fordítása
MURÁD FOHÁSZA
A feljegyzések szerint Murád Mekka felé fordulva a következő
szavakkal imádkozott a győzelemért:
„Hatalmas Úr! Kérlek, ne pusztíts el, ne alázz meg minket a
hitetlenek keze által tengernyi bűneink miatt! Segítsd meg



népedet, add ma nekünk a diadalt!” Majd csapattisztjei felé
fordulva így folytatta: „Nem mi akartuk ezt a háborút! A
hitetlen kutyák nem nyughattak mocskos fészkükben, és újra a
muszlimok birodalmára támadtak! Hiszem, barátaim, hogy
miénk lesz ma a győzelem! Sokan vagyunk, sokkal többen,
mint a gyaur kutyák! Allah kétségtelenül nekünk adja a
győzelmet megint, mint legutóbb, Várna mezején!
Megtanultunk harcolni ellenük, és megtanultunk győzni
ellenük! Harcoljatok minden erőtökkel, és beteljesítjük Allah
akaratát!”
HUNYADI SZENDRŐI FOGSÁGA
A hazafelé menekülő Hunyadi Vég-Szendrőben raboskodott, s
menekülésének történetéről majd minden forrás részletesen beszámol.
Bonfini is utal ennek epizódjainál arra, hogy értesüléseit a kormányzó
később maga osztotta meg családtagjaival, ismerőseivel, jókedvűen
mesélve a nehéz napokról, hetekről. A két szerb rabló története
elevenen jelenik meg ezekben az elbeszélésekben, vagy a szerb
pásztor által adott kenyér, hagyma, víz „lakomája”, amit később
Hunyadi oly sokszor felemlegetett.
Tanulságos annak vizsgálata viszont, milyen alku előzte meg
Hunyadi szabadon bocsátását. A feltételeket ismerjük jól:
Hunyadi 100 ezer arany váltságdíjat és fájdalomdíjat fizet a
szerbiai pusztításokért.
Hunyadi visszaadja Gyorgye Brankovicsnak magyarországi
birtokait, városait.
Hunyadi Mátyás eljegyzi Cillei Erzsébetet.
Hunyadi László túszul Szendrő várába kerül Brankovicshoz.
A források egy része érdekes módon nem Hunyadi Mátyás és Cillei
Erzsébet eljegyzéséről szólnak, hanem Hunyadi László és Erzsébet
eljegyzéséről. Brankovicsnak a tárgyalások menetében egy magyar úr



súgott, hogy milyen feltételeket szabjon Hunyadi elengedése fejében,
s ezt az embert Pataki Lászlónak hívták. Őt később a magyar
országgyűlés felelősségre vonta hitvány cselekedetéért.
HUNYADI SZEGEDI TARTÓZKODÁSA
Hunyadi fogsága valóban mozgósította az ország lakosságát, sokan
Szegedre gyűltek, hogy minél közelebbről segíthessék a kormányzó
kiszabadítását. November 17-én a budai várnagyok levele így szólt
Pozsony városához: „Ne kételkedjetek, mert amiben nem vagyunk
bizonyosak, azt veletek sem közölnők bizonyosságképpen, hiszen
meggyőződtünk róla, hogy éppen olyan hűségesek vagytok a
kormányzóhoz, akár mi magunk.”
Hunyadi kiszabadulását követően még Szegedről írt leveleket,
megnyugtatva híveit, a városok polgárságát, hogy nem áll
szándékában feladni a harcot. Ebből az időből ismerjük Buda
városának levelét a pozsonyi polgárokhoz:
„Azt tartottuk, meg kell örvendeztetnünk barátságtok lelkét ezzel a jó
hírrel, a mi védőnk és az egész ország védelmezője kiszabadulásáról. Hadd
örüljetek, ünnepeljetek ti is velünk. („Unde nos de eius nostri et totius regni
defensoris eliberatione... vestratum amicitiarum animos pretentivis gaudiis
duximus inficiendos ut et vos simul nobiscum congratulando... gratiarum
actiones refundere non desistalis.”)
Az év utolsó napjaiban Hunyadi utasította a pápánál tartózkodó
követét, hogy közölje őszentségével, mi történt. „Nem a szív, a
fegyver volt kevés.” Folytatni kívánja tehát a küzdelmet. Az
országtanács megbízta őt, tegye meg az előkészületeket „hitünk és
hazánk védelmének ujjászervezésére”.
Hunyadi biztatja követét, Lasoczkit, ne csüggedjen, bármit
mondanak mások: az ellenség több vért vesztett Macedónia elfoglalva
tartásáért, mint ők a visszafoglalásáért. Kéri, nyugtassa meg a pápát,
nem olyan nagy a veszély, mint hírlik. Igyekezzenek elérni, hogy a



pápától és az aragóniai királytól ígért segély ne maradjon puszta
ígéret, hanem váltsák valóra. Ami őt illeti, nem nyugszik, míg vagy
bosszút nem áll, vagy holtan nem maradt a csatatéren a törökkel
szemben.
JEGYZETEK A KERETTÖRTÉNETHEZ:
A THURZÓ CSALÁD HATALMÁRÓL
Thurzó Elek kincstartó családi kapcsolatai a dúsgazdag Fugger
bankházhoz kötődtek, hiszen Anton Fugger lányát vette feleségül. A
Fuggerekkel közös vállalkozásban bérelte a felvidéki
nemesfémbányákat. Magánvagyona egyes adatok szerint
nyolcszázezer aranyforint és egymillió aranyforint körül mozoghatott
a mohácsi csata esztendejében. Mai árfolyamon számítva ez az összeg
megközelíti az egymilliárd eurót. (Összehasonlításként: Mátyás király
éves bevételei a legjobb adózási éveket tekintve sem haladták meg a
hétszázezer aranyforintot.)
KÖRMÖCBÁNYA
A körmöcbányai városkapu – történetünk idején még csak két kapu
működött – a pénzverde és a falak közt tárolt arany védelmét
reprezentálta illő módon. Az 1872-ben lebontott Felső kapu 25 méter
magas, kétemeletes volt, fala a talaj közelében 2,1 méter, a második
emeletnél még mindig egy méter vastagságú volt.
Ringburgerek: Körmöcbányán ugyan már a VIII. század óta folyt
bányászat, ám a Magyar Királyság számára hatalmas bevételt jelentő
aranybányák működtetésére csak a német telepesek érkezése nyújtott
lehetőséget. A középkori várost eredetileg harminchat thüringiai
származású családból álló vállalkozás virágoztatta fel. E családok
tagjai lakták a főteret, őket hívták Ringbürgereknek (Gyűrűstéri



polgároknak). Joguk volt házukban boltot nyitni, és italt mérni, ők
alkották a város hagyományos polgár-arisztokráciáját évszázadokon
keresztül.
Rimaszombati egyezmény: A rigómezei hadjárat előtt megköttetett
megállapodás értelmében Giskra megtarthatta a korábban általa
elfoglalt várakat, három esztendeig továbbra is birtokolhatta a
körmöci, kassai kamarák, a pozsonyi harmincad, valamint Sáros,
Abaúj és Zemplén megyei lucrum jövedelmét „övéi zsoldjának
fizetésére”. Három év után azonban köteles volt ezeket visszaadni.
Ezenfelül vissza kellett szolgáltatnia Lipóc, Szécs, Jászó várakat,
Tapolcsány városát, valamint Berzevicét a tulajdonosaiknak. Ezek
megváltására kárpótlásul 16 ezer aranyat kapott, s további 12 ezer
aranyat kért két részletben lovak és ökrök vásárlására. Mindezek
fejében Giskra kötelezettséget vállalt, hogy egész haderejével felkel az
ország belsejében mutatkozó ellenségek ellen.



KRONOLÓGIA
1448
Július: Hunyadi kéri a pozsonyiakat, küldjék hozzá a már régebben
előkészített szekereket és mozsarakat.
Július: Dan havasalföldi és Péter moldvai vajda Hunyadihoz utazik
Erdélybe, hogy egyeztessen a küszöbönálló hadjáratról. Hunyadi
tízezer lovast kér Dantól. Péter átadja Hunyadinak a fontos Duna
torkolati Chilia erődjét, melyet hosszú ideig magyar fegyveresek
őriznek.
Nyár: A szultán az albániai Krója várát ostromolja. Brankovics
felajánlja szolgálatait Murád szultánnak. Szkander bég szorosabbra
vonja a köteléket a déli albán törzsekkel, és keresi a kapcsolatot
Hunyadival.
Július vége: Murád szultán abbahagyja albániai hadmozdulatait, és
felkészül a Hunyadival való összecsapásra. Szófiába vonul vissza,
innen leveleket küld szét, harcba szólítva az anatóliai és ruméliai
seregeket.
Augusztus: Hunyadi utasítja Odoardo Manini sókamarást, hogy
sürgősen szedje be a pénzt, mellyel Bánffy István és familiárisai a só
után tartoznak (nem fizetés esetén lefoglaltatja Bánffy birtokait), s az
összeget a Désen tárolt ezer lópatkóval, patkószegekkel s csavarokkal
együtt sürgősen küldje utána Keve várába.
Szeptember: Gyorgye Brankovics – Murád támogatásával a háta
mögött – megpróbálja elfoglalni Szrebernik várát a bosnyák királytól.



Ettől még levélben értesíti Hunyadit, hogy támogatja, de nem tud túl
sok katonát adni a háború céljaira.
Carvajal bíboros megírja Hunyadinak, hogy segít közvetíteni a
Frigyessel kötendő fegyverszünet meghosszabbításában. Kevei
haditáborából a kormányzó azt válaszolja Carvajalnak, hogy az ügyet
az országtanács elé utalja.
Hunyadi levelet küld Brankovicsnak, vázolva haditerve részleteit,
felkérve őt a hadjáratban való részvételre. Ez a hadjárat szabadítja
meg végleg a töröktől Szerbiát...
Szeptember 28.: Hunyadi seregei Kevénél átkelnek a Dunán és szerb
területen törnek előre.
Október 17.: Rigómezőnél felsorakozik egymással szemben Hunyadi
és Murád szultán serege.
Október 17–20.: A rigómezei ütközet.
Október 20.–november közepe: A magyar csapatok menekülése
észak felé és nyugat felé.
Október 31.: VIII. Johannész császár halála Konstantinápolyban.
Konstantint nevezi meg utódjának, így amikor Konstantin öccse,
Demetrius megérkezik Selymbriából, hogy a trónt követelje magának,
Konstantin nem nyitja meg előtte a városkapukat. Helena Dragases
császárnő közvetít a fivérek között. Demetrius követeket küld a
szultánhoz, hogy ismerje el őt császárnak. Konstantin szintén elküldi
követeit Mistrából Sphrantzes vezetésével.
November–december: Hunyadi János a szerb despota, Gyorgye
Brankovics fogságába esik. Hunyadit Szendrő szerb őrsége ki akarja
szabadítani, de elárulják őket, és Brankovics mindüket kivégezteti.
November vége: Vitéz János megkapja Hunyadi fogságból kijuttatott



levelét. Azonnal összehívja az országtanácsot Szegedre. A magyar
országnagyok megfenyegetik Brankovicsot.
November 17.: A budai várnagyok levele Pozsony városához: „Ne
kételkedjetek, mert amiben nem vagyunk bizonyosak, azt veletek sem
közölnők bizonyosságképpen, hiszen meggyőződtünk róla, hogy éppen
olyan hűségesek vagytok a kormányzóhoz, akár mi magunk.”
December: Murád szultán Konstantint ismeri el Bizánc császárául.
December 24.: Hunyadi kiszabadul és Szegedre érkezik. Országtanács
Szegeden.
A KERETTÖRTÉNET KRONOLÓGIÁJA
1526
Augusztus 29.: A mohácsi csata: Szulejmán szultán seregei megverik
a magyar hadat, II. Lajos király és a főméltóságok többsége elesik az
ütközetben.
Augusztus 30.–szeptember 1.: A török sereg – magyar támadástól
tartva a mohácsi haditáborban marad, és fosztogatókat sem küld ki a
környékre.
Augusztus 30.: Szulejmán kétezer magyar hadifoglyot végeztet ki a
török haditáborban.
Estefelé megérkezik Budára a vereség híre. Mária királyné gályákkal
menekül, s magával viszi a kincstár egy részét Pozsonyba. Pécs
városát megtámadják, kifosztják a törökök. A várba nem tudnak
behatolni.
Augusztus 31.: Czettrich Ulrik kamarás utoléri Mária királyné hajóját



Neszmélynél, és beszámol neki Lajos király haláláról, aminek
szemtanúja volt.
Szeptember 1.: Báthory István nádor és Batthyány Ferenc a
Mecsekben megtámadja és kifosztja a menekülő pécsi püspökség
kincseit szállító szekereket. A királyné hajóit Esztergomnál Kun Pál
várnagy megtámadja és kirabolja. Az udvarhölgyek egy részét
megerőszakolják.
Szeptember 2.: Frangepán Kristóf horvát-szlavón bán seregei
váratlan rajtaütéssel hátba támadják és megsemmisítik a
Székesfehérvár környékén fosztogató egyik török sereget.
A mohácsi haditáborban – magyar támadásra hiába várva – az
akindzsik parancsot kapnak Szulejmán szultántól a környék
fosztogatására és elpusztítására.
Szeptember 3.: A menekülő Mária királyné megérkezik Pozsonyba.
A portyázó török csapatok előtt Pécs városa megnyitja kapuit: a
várost kifosztják, felgyújtják, lakóit megölik.
Szulejmán szultán tábort bont Mohácstól, és megindul a Duna
mentén Buda irányába.
Mohács települését a törökök földig rombolják, felégetik.
Szeptember 4.: Szulejmán parancsára újabb négyezer magyar
hadifoglyot végeznek ki a török haditáborban.
Szeptember 6.: Habsburg Ferdinánd Innsbruckban értesül a
magyarok mohácsi csatavesztéséről. Arról győzködi a protestáns
német rendeket, hogy támogassák tervezett török elleni hadjáratát,
valójában az így összegyűlt pénzből a bátyját, V. Károlyt indul
megsegíteni sereggel Észak-Itáliába.
Szeptember 8.: A török előőrsök felbukkannak Buda környékén.
Kifosztják és felégetik a pálosok szentlőrinci és a ciszterciták pilisi



monostorát.
Szeptember 9.: Ferdinánd Innsbruckban hírt kap II. Lajos haláláról és
bejelenti igényét a magyar trónra.
Szeptember 11.: A török előőrsök elérik Budát.
Szeptember 12.: Szulejmán hadai bevonulnak az őrizetlenül hagyott
Budára.
Szeptember 13.: A törökök felgyújtják Buda házait, a királyi palotát
Ibrahim nagyvezír gyors közbelépésének köszönhetően mentették
meg a lángoktól.
Szeptember 13. után: A török csapatok Győrig dúlják és pusztítják a
Dunántúlt.
Szeptember 13–25.: A török minden irányba rabló hadjáratokat indít
Budáról. Székesfehérvár, Miskolc, Muhi vonaláig jutottak.
Szeptember 13–20.: A török ideiglenes hadihidat épít Buda és Pest
között a Dunán.
Szeptember 15.: A török háromnapos ostrom után beveszi és
elpusztítja a pilismaróti szekérvárat. A feljegyzések szerint
huszonötezer magyar lelte halálát az öldöklésben.
Szeptember 17.: Fazio de Savoya velencei hírszerző jelenti a velencei
tanácsnak, hogy Mohácsnál Lajos király elesett, lova menekülés
közben ingoványba süllyedt.
Szeptember 20.: A török sereg az általa veretett hajóhídon megkezdi
átvonulását a pesti oldalra.
Szeptember 20.: Mária királyné testvére, Ferdinánd osztrák főherceg



Innsbruckban bejelenti trónigényét Magyarországra. Főtitkárát,
Nádasdy Tamást bízza meg, hogy járjon el ügyében.
Szeptember 21.: A ruméliai hadtest valamennyi csapata immár a
pesti oldalon táborozik, Szulejmán szultán is elhagyja a királyi
palotát, és Pesten állíttatja fel sátrát.
Szeptember 22.: Szulejmán a Budán maradt néhány magyarra bízza
a várost, és utolsó csapatait is kivonja Budáról. A zsidókat és néhány
magyar mesterembert hajókon magukkal viszik. A Corvina könyvtár
egy részét, a templomok arany, ezüst kegytárgyait, a budai palota
szobrait, valamint a Hunyadi János által Nándorfehérvárnál
zsákmányolt török ágyúkat hajóra rakatja és elviteti.
Szeptember 23.: A Frangepán Kristóf által összehívott szlavón rendi
gyűlés Kaproncán védelmezőjének és kormányzójának választja
Frangepánt, és felszólítják, hogy seregét vezesse a Dráva–Száva
közébe. Csatlakozik Zala, Somogy, Baranya és Pozsega vármegye is
Frangepán oltalma alá helyezve magát.
Szeptember 23.: Az ideiglenes török hadihíd szétszakad. Huszref
boszniai bég és Mikhál-oglu Mohamed bég csapatai csak hajókon
tudnak átkelni Pestre.
Szeptember 25–26.: Szulejmán felgyújtatta Pest városát, s megindul
seregével dél felé. Maga a Duna mellett vezeti csapatait, Ibrahim
nagyvezír Szeged felé nyomul, hogy megütközzön a Szapolyai János
vezette erdélyi hadakkal.
A gyors kivonulási parancs miatt a Mátrában fosztogató,
hátramaradt török sereget a lakosság a jászok segítségével
megtámadja és megfutamítja.
Október eleje: Ibrahim nagyvezír csapatai elfoglalják Szegedet a
szinte puszta kézzel védekező lakóitól. Szapolyai serege és a város



lakosságának nagy része észak felé vonult előlük. A török nagy
gabonakészletet és 60 ezer birkát zsákmányolt Szegeden.
A török elpusztítja Baját, Kalocsát, Bodrogmonostort,
Czoborszentmihályt (Zombor). Szabadka sikeresen védekezik. Radics
Bosics rác sajkásai és Perényi Péter magyar lovasai sok törököt ölnek
meg a környéken. Bács vára is megpróbál ellenállni, de a törökök
beveszik és felgyújtják a várost. Az ostrom során több török főtiszt hal
meg, mint a mohácsi csatában. Bodrogvár, Zenta, Perlek, Pécser,
Ókanizsa is megsemmisül.
Október 2.: A török bevonul a védők által gyáván elhagyott Titel
várába. Az utóvédet azonban Szapolyai parancsára Radics Bosics
katonái tőrbe csalják és lemészárolják.
Október 3.: A török fősereg már Péterváraddal szemközt, a mai
Újvidék területén táborozik. Ibrahim nagyvezír parancsára újabb
hadihidat építenek a Dunán.
Október 3.: Habsburg Ferdinánd tanácsosai és Mária királyné
nyomására beleegyezik, hogy amíg meg nem választják, nem
használja a magyar és cseh királyi címeket.
Október 6.: Szapolyai János Fegyverneken a haditáborból
részországgyűlést hív össze Tokajba október 14-re.
Október 6.: A titeli fennsíkon és Palona mocsarainál is egy-egy
megerősített szekérvárat semmisítenek meg a törökök. A muszlim
krónikások elismerőn szólnak a magyarok halálmegvető bátorságáról.
Elesik a janicsáraga és sok török tiszt. A törökök a mocsár nádasát
gyújtják fel, sokan elevenen égnek el.
Október 8.: A török megostromolja a Pétervárad közelében
hevenyészett sáncok mögött védekező magyarokat. Nyolc nap harc
után az Alapy György vezette védőhadat lekaszabolják.



Október 8.: Megérkezik Ibrahim haditáborába Szulejmán szultán
seregteste is.
Október 9.: A teljes török sereg megkezdi átkelését a Dunán.
Október 10–11.: A török sereg Nándorfehérvárra érkezik, átkelve a
Száván. Hatalmas rabszolgavásárt tartanak, majd kivonulnak az
országból, csak a szerémségi várak egy részében (Pétervárad, Újlak,
Atya, Bánmonostor, Cseőd, Szávaszentdemeter, Barica, Racsa,
Rednek, Titel) hagynak őrséget.
Október 10. körül: Mária királyné megbízásából Győrből elindul
Sárffy Ferenc győri kapitány, Czettrich Ulrik királyi kamarás és
tizenkét lovas, hogy felkutassák Lajos király tetemét.
Október 14. körül: Sárffy kapitány és Czettrich megtalálják a Csele
patak árterében az elhantolt Lajos királyt. A holttesttel elindulnak
Székesfehérvárra.
Október 14.: A tokaji várban összeül a Szapolyai-párti rendek
országgyűlése.
Október 14.: Habsburg Ferdinánd (V. Károly öccse) ausztriai
főherceg és húga, Mária özvegy magyar királyné megbeszéléseket
folytatnak Hainburgban. Az 1515-ös házassági szerződésre hivatkozva
követelik a magyar koronát, november 25-re országgyűlést hívnak
össze. A magyar főrendek napokkal később értesülnek a titkos
találkozóról, melyre Thurzó és Szalaházy kísérték csak el a királynét.
Ferdinánd visszatérése után Bécsben V. Károly észak-itáliai hadjáratát
készíti elő, nem foglalkozik a magyar ügyekkel.
Október 15.: Tokajban megjelenik Cserni Jován, a Fekete Ember,
hogy engedélyt kérjen szerbek letelepítésére az elhagyatott,
felperzselt Bács megyébe. Szapolyai írásos engedélyt ad. Cserni Jován



hatszáz fős testőrséget szervez, tizenkétezer fős martalóc sereget állít
fel. Először a Temesköz magyarságára veti magát, és tűzzel-vassal
pusztítja őket, majd a Duna–Tisza-közére zúdul hordáival. Egyedül
Lugos és Sebes áll ellen keleten.
Október közepe: Szapolyai parancsára Marjai Lukács szászsebesi
kapitány betör a Szörényi török területekre, és érzékeny veszteségeket
okoz a szultáni sereg utánpótlási vonalaiban.
Október 17.: Szapolyai János erdélyi vajda és a Tokajban összegyűlt
rendek királyválasztó országgyűlést hirdetnek november 5-re
Székesfehérvárra.
Október 19.: Czettrich Ulrik és Sárffy kapitány Székesfehérváron
hagyják Lajos király maradványait, és továbbindulnak Győrből
Pozsonyba jelentést tenni az özvegy királynénak.
Október 23.: Ferdinánd ausztriai főherceget a cseh rendek királlyá
választják.
Október 26. után: Mária királyné és Báthori István (október 9-i
hamis keltezéssel) országgyűlést hirdetnek november 25-re
Komáromba, miután arról értesülnek, hogy Szapolyai János november
5-re országgyűlést hívott össze Székesfehérvárra.
Október 27.: Szapolyai vajda kétszáz lovasa előrenyomul az üres,
elhagyatott Budára.
Október 28.: Szapolyai és hívei megindulnak Tokajból.
Október 29.: Szapolyai serege Szerencsen, az apátságnál táborozik.
Október 30.: Szapolyai serege Egernél táborozik Várday Pál püspök
udvarában.



Október 31.: Szapolyai serege Hatvanban táborozik.
Október: A hónap során Szapolyai János háromszor kéri meg követei
útján az özvegy Mária királyné kezét. Mindhárom kérést elutasítják.
Október vége: Ferdinánd és Mária elküldi Székesfehérvárba Tahy
Jánost, a vránai perjelség kormányzóját azzal, hogy a város ne
engedje be Szapolyait és híveit. Felszólítják arra is őket, hogy
fogadjanak be egy kétszáz fős cseh őrséget. Székesfehérvár elutasítja a
kérést.
November eleje: Enyingi Török Bálint hírét veszi, hogy Cserni Jován
szerb martalócai bevették magukat Szabadkára, az ő birtokába, ott
iszonyatos vérengzést vittek végbe a magyarok közt. Hatvanhét
lovassal megindul Enyingről, hogy elkergesse a rácokat, de csaknem
minden embere ott marad halva a város határában.
November 1.: Szapolyai és kísérete bevonul az üres, kifosztott,
felégetett Budára. Dermesztő látvány fogadja őket.
November 3.: Mária királyné 300 katonát küld Sopronba, ám a
soproni polgárok nem engedték be őket a kapukon.
November 8.: Szapolyai és kísérete elindul Székesfehérvárra. Ráskay
Gáspár lovasai elfoglalják Komáromot és Gútát.
November 9.: Székesfehérváron eltemetik II. Lajos király
maradványait a székesegyház kriptájában.
November 10.: A székesfehérvári országgyűlésen elkergetik
Habsburg Ferdinánd követét, aki bejelenti ura igényét a magyar
trónra. Werbőczy kortesbeszéde dárdára tűzve az 1505-ös rákosi
végzés pátense: csak magyar királyt választanak. A megjelent rendek
Szapolyai János erdélyi vajdát választja királlyá.



November 11.: Szapolyai Jánost magyar királlyá koronázza
Podmaniczky István nyitrai püspök és Várday Pál egri püspök.
November 11–15.: Szapolyai János király megszervezi kormányát.
Kancellár Werbőczy István jogtudós; erdélyi vajda: Perényi Péter
temesi főispán (1527-ben Ferdinánd oldalára áll); horvát-szlavón
dalmát bán: Frangepán Kristóf (megh. 1527); esztergomi érsek:
Várday Pál volt egri püspök (1527-ben Ferdinánd pártjára áll.)
November 21.: Incidens Pozsonyban: Bornemissza János várnagy
embereire rátámadnak a királyné német zsoldosai egy ágyú
elvontatása ürügyén. Többeket megölnek a magyarok közül.
November 22.: Szulejmán szultán győzedelmes csapatai hazatérnek
Sztambulba, 8000 előkelő magyar férfi, 2500 zsidó és
megszámlálhatatlan nő, gyermek szolgával, hatalmas mennyiségű
hadizsákmánnyal.
November 26.: V. Károly császár Granadából levelet intéz a magyar
rendekhez, felszólítva őket kötelességükre, miszerint meg kell
választaniuk királyuknak a házassági szerződés értelmében Habsburg
Ferdinánd cseh királyt. A levéllel együtt jelentős pénzt is küld Mária
királynénak, amiből „meggyőzheti” a Habsburg-párti urakat.
November 29.: Szapolyai János a romos, barátságtalan Budáról
Esztergomba költözik az érseki palotába.
December 1.: Luther Márton Vier tröstliche Psalmen című munkáját az
özvegy Mária királynénak ajánlja.
December 5.: Andrzej Krzycki przemysli püspök panaszkodik
levélben a Pozsonyban lakó Brodarics Istvánnak a Szapolyai János
környezetében tapasztalt tarthatatlan állapotokról, és arról, hogy
Szapolyai nyíltan a törökkel cimborál. „Nézői leszünk, noha nem



örömmel, ama lenyűgöző tragédiának, amelyben most szerepelni
kezdtek.”
December 5.: Habsburg Ferdinánd parancsot ad országgyűlési
biztosainak a magyar rendekkel való előzetes tárgyalásokra királlyá
választása érdekében. Örökösödési joga alapján szeretné elismertetni
királyi címét, és nem kívánja magát királyválasztási processzusnak
kitenni.
December 7.: Bánffy János, János király követe megjelenik Bécsben a
Stefanskirchében Habsburg Ferdinánd előtt, de a király nem hallgatja
meg, és háziőrizetbe veti Bánffyt.
December 12.: Megérkezik Velencébe Szapolyai János követe,
Jozefics Ferenc zenggi püspök.
December 16.: A velencei dózse, Andrea Gritti fogadja Szapolyai
követét, Jozefics Ferenc zenggi püspököt, aki felajánlja Velencének a
magyarok szövetségét a Habsburgok ellen, és kereskedelmi
lehetőségeket ajánl a köztársaságnak.
December 17.: Pozsonyban – távollétében királlyá választják a
rendek jelenlévő képviselői Habsburg Ferdinánd cseh királyt, osztrák
főherceget.
December folyamán: Habsburg Ferdinánd megbízásából Peter Taxis
ausztriai postamester postaszolgálatot létesít Bécs és Pozsony között.
December 22.: A velencei államtanácshoz megérkezik Habsburg
Ferdinánd magyar királlyá választásának híre; felfüggesztik a
tárgyalásokat János király követével, Jozefics Ferenccel.
December vége: V. Károly császár Toledóból keltezett levelében
elégedettségének ad hangot, amiért a magyar rendek Habsburg
Ferdinándot választották magyar királynak.



1527
Január 1.: A horvát szábor Habsburg Ferdinándot választja meg
horvát királynak.
Január 4.: A szlavón rendek Szapolyai Jánost választják meg
Szlavónia királyának.
Január 12.: Jozefics Ferenc, János király követe Rómába érkezik, a
pápa fogadja.
Január 16.: A János király pártján álló Frangepán Kristóf katonai
akciói Steyr tartományban nem járnak sikerrel, mivel János király
nem támogatja katonai erővel.
Január 21.: Habsburg Ferdinánd 1800 lovas élén Csehországba indul,
hogy átvegye királyságát.
Január 25.: János király parancsot ad a szebeni lutheránusok
elfogására.
Február 1.: Jozefics Ferenc, János király követe Saint Germainban
találkozik I. Ferenc francia királlyal (Frangepán Kristóf már Mohács
előtt tárgyalt I. Ferenccel).
Február 3.: Habsburg Ferdinánd távollétében kinevezi Magyarország
helytartójává a húgát, Mária özvegy királynét (tisztségét augusztusig
viseli)
Február 4.: Ferenc francia király előzékeny szövetségesi üzenetet
küld János királynak.
Ferenc francia király elküldi saját követét, Antoine Rincon
kapitányt János királyhoz, s egy másik üzenetben Báthori István
nádort próbálja rávenni, hogy álljon át János király pártjára.



Február 5.: Habsburg Ferdinánd csapatai élén bevonul Prágába.
Február 24.: Prágában cseh királlyá koronázzák Habsburg
Ferdinándot.
Február vége: Jozefics Ferenc zenggi püspök, János király követe
VIII. Henrik angol király udvarában van, Londonban. Henrik
támogatná János király törekvéseit, de válni készül feleségétől,
Aragóniai Katalintól, aki Habsburg Ferdinánd nagynénje. Henrik
elküldi saját követét, Wallopot a magyar udvarba.
Március 10.: A Fuggerek megegyeznek Szapolyai Jánossal a
magyarországi rézbányák bérletéről.
Március 12.: Az angol követ, Wallop azt írja VIII. Henriknek, hogy
Ferdinánd király fogva tartja Prágában, és nem engedi tovább
Magyarországra. Azt is írja, hogy Ferdinánd nem népszerű a
magyarok, sem a német választófejedelmek körében.
Március: A német választófejedelmek (Ludwig és Wilhelm bajor
hercegek, akik a cseh trónért versenyeztek korábban Ferdinánddal)
követet küldenek János királyhoz. Kaspar Winzerer azonban titokban
Mária királyné szolgálatában áll.
Március 15.: János király követeket küld a regensburgi birodalmi
gyűlésbe. Bánffy Jánost azonban ismét elfogják Habsburg Ferdinánd
emberei. Bánffyt szabadon engedik, de a leveleit elolvassák.
Március 17.: Szapolyai János e napra országgyűlést hirdet Budára,
ahol a rendek többsége megjelenik.
Március vége: Cserni Jován szerb felkelő hada átpártol I.
Ferdinándhoz.
Július 27.: Czibak Imre váradi püspök megveri Cserni Jován szerb



felkelőit, hadát szétszórja. Török Bálint lefejezi az elfogott felkelő
vezért.
Július 31.: Habsburg Ferdinánd előrenyomuló seregéhez csatlakozva
Dévénynél átlépi a magyar határt.
Augusztus 12.: Szapolyai János kiüríti Buda várát, és a keleti
tartományokba menekül Habsburg Ferdinánd hadai elől.
Augusztus 20.: Habsburg Ferdinánd bevonul Budára.
Szeptember 27.: Szapolyai János hadai Tokajnál vereséget
szenvednek Habsburg Ferdinánd seregétől.
Október 18.: Szapolyai János segélykérő követet küld Sztambulba, a
szultánhoz.
November 3.: Habsburg Ferdinándot Székesfehérvárott
megkoronázzák a Szent Koronával.



KÖSZÖNETNYILVÁNÍTÁS
Munkám során folyamatos segítséget kapok ismerősöktől és
ismeretlenektől egyaránt. Elsősorban és mindenekfelett feleségemnek,
Rákász Juditnak tartozom köszönettel, aki kezdetektől alakítója,
formálója és első szerkesztője ennek a mind kiterjedtebb
történetfolyamnak. A kutatómunkában, háttérmunkában, fordításban
nyújtott nélkülözhetetlen segítséget Nagy Atilla Tas, dr. Szeberényi
Gyula Tamás, Róna Tamás, Hazai Cecilia, Gunhan Borekci, Suzana
Kocic.
Biztatásukért, az általuk nyújtott inspirációért köszönetet mondok
dr. Csengery Attilának, Bihari Zoltánnak, Szakács Árpádnak, Fazekas
Attilának, Bíró Szabolcsnak, Bónizs Róbertnek, Toót-Holló Tamásnak,
Pataki Tamásnak, Nemes Istvánnak, Kertész Róbertnek és Gergely
Attilának. Természetesen a Gold Book csapatának, a Mocsári
családnak és szerkesztőmnek, Békési Józsefnek, aki ezúttal Cillei úr
motivációira, pontosabban azok kifejtésére hívta fel a figyelmemet, s
ennek köszönhetően nélkülözhetetlen jelenetekkel gazdagodott a
regény.
Köszönet illeti a filmes tervek tovább élésében kiemelkedő
szerepet játszó prof. dr. Kásler Miklós miniszter urat, Lezsák Sándor
elnök urat, a tervezett televíziós sorozat producereit, Lantos Róbertet,
Krskó Tibort, Hazai Kingát és Hazai Ceciliát, valamint George
Mihalkát, azaz Mihályka Gyurit, és a formálódó, nagyszerű
forgatókönyvíró-stábot, akikkel egy időre közösen álmodunk egy
nagyszabású Hunyadi-produkcióról. Külön meg kell köszönnöm
minden olvasó, minden hazaszerető magyar ember odaadó
támogatását, akik esztendők óta mind türelmetlenebbül juttatják
kifejezésre, hogy szeretnék egyszer – mihamarabb – képernyőn látni
eme regénysorozat epizódjait. Külön köszönet jár ezenfelül a



türelemért, amit egy-egy soron következő kötet megjelenéséig
tanúsítanak az olvasók. Reményeim szerint már nem sok türelemre
van szükség, még két kötet, és lezárul ez a monumentális vállalkozás,
persze csak hogy helyet adjon a következő, hasonlóan nagyszabású
vállalkozásnak, a MATHIAS REX-sorozatnak.
És mint mindig, köszönet jár a Juhász, a Gaál, a Kazy és a
Csengery család minden tagjának, különösen az ifjabb nemzedéknek.



„Ha valahol penig vétök volna benne, azt ne én vétkömnek,
hanem az kiktől érteköztem, tulajdonítsátok,
és kérlek titöket, énnéköm megbocsássatok.
Ha penig azt értöm, hogy az én munkám
jónak és kellemetösnek tetszik tinéktök,
ezután is ajánlom énmagamat,
míg az Úristen éltet ez világba”
Tinódi Lantos Sebestyén krónikája



1 Október.
2 A „dandár” és „zászlóalj” szavak itt a középkori históriai
értelmezésben szerepelnek, nem a modern katonai terminológiát
idézve – így örökíti meg Bonfini is krónikájában.
3 Murád a feljegyzések szerint utasította a tábor parancsnokát, Szinán
béget, Sarudzsa pasa testvérét, hogy senkit ne engedjenek át ezeken a
védműveken, se törököt, se magyart. A szultáni tábort védő őrségnek
mindenkit kardélre kellett hánynia, aki megközelítette az árkot.
4 A krónikák feljegyezték a török bajvívó nevét: Baresat anatóliai aga
fia, Eliez bég volt – a magyar vitéz neve feledésbe merült.
5 Eliez béget a szultán gazdagon megjutalmazta „győzelme” után.
6 Daud Cselebi, vagy Daud Saudzsi – Dávid úr. Murád szultán
vérrokona, török renegát herceg. Korábban Murád unokaöccsének
tartották, a legújabb kutatások szerint sokkal inkább Murád
testvérének unokája. Apja Musztafa herceg volt.
7 Hunyadi János csata előtt elmondott beszédének utólag
rekonstruált, erősen kiszínezett szövegét Bonfini mester krónikájából
a kötet végi jegyzetek közt olvashatják teljes terjedelmében.
8 Rumili, Rumélia: az Oszmán Birodalom európai része, tágabb
értelemben Európa.
9 December.
10 Innsbruck: Habsburg Ferdinánd itt rendezte be ideiglenes udvarát, s
innen kezdeményezte a magyar és cseh trón megszerzéséhez
szükséges diplomáciai lépéseit.
11 A horogszegi Szilágyi család címerében kőszáli zerge emelkedik ki
egy koronából (más ábrázolások szerint lángnyelvekből), és patás
mellső lábai közt egy gyökerestől kicsavart fenyőfát tart.



12 Banovics Szekula: Székely bán délszláv neve, főképp rác és horvát
népköltésekből ismerős hősnév.
13 Semendire: Szendrő vára, szerbül Smederovo, a rác despoták
székhelye történetünk idején.
14 Mi a parancsod, vajda uram?
15 Utánam!
16 Csorbadzsi: janicsártiszt, egy janicsár orta, ezred parancsnoka.
17 Tuğra: az oszmán szultánok kalligrafikus pecsétje vagy
monogramja, névjegye, védőjele.
18 Arabadzsi: szekerész neve a török hadseregben.
19 Holnap újra csata lesz! Fussatok! Meneküljetek, magyarok!
20 A sebesültek a legfontosabbak! Én sem mennék sehová innét!
21 Allah vigyázza lépteidet, magyar!
22 Íme, itt állunk Isten harcosai, / Törvényeidnek őrzői, / Hozzád szól
imánk, Uram, / Segíts meg minket harcunkban, / Mert csak véled
győzhetünk / Örökkön örökké.
23 Az ismert landsknecht harci dal a páviai csata emlékét idézte fel,
bár egyes szakértők szerint csak néhány évvel Mohács után
„született”.
24 Öt lövésre elég.
25 Shkub: Skopje, törökül Üsküb, ma Észak-Macedónia fővárosa.
26 Nem fog fájni, kislány!
27 Visszajött! A Hadak Villáma! – A Sátán visszatért!
28 Ott vannak! Öljétek meg őket! – Ide! Itt vannak!



29 Megállni! Itt vannak valahol!
30 Hozzatok egy lándzsát Gyorsan!
31 Erre mentek! Folytassuk az üldözést, uram!
32 Itt van valami!
33 Ez az ő páncélja!
34 Elhajította! Nehéz volt így futnia!
35 Mintha láttam volna ott valamit!
36 Induljunk, uram! A többiek lehet, hogy elfogták!
37 Elfogták! Elfogták a Hadak Villámát!
38 November.
39 Éhes vagyok. Adj ennem! – Ki vagy? – Magyarország kormányzója
vagyok. – Te vagy Szibinyjáni Jankó? – Én vagyok. Az Isten
szerelmére, adj ennem! Meghálálom!
40 Ezt Bonfini szó szerint említi így a családi visszaemlékezésekre
hagyatkozva.
41 Raguzai Köztársaság, ma Dubrovnik városa, Horvátország. A város
történetünk idején a magyar király hűbéres területe volt, az 1358-as
zárai béke értelmében Nagy Lajos csatolta a Magyar Királysághoz
korábban velencei uralom alatt állott.
42 Lacroma szigete: ma Lokrum.
43 Dubrovnik címere ma is az árpádsávos magyar címer, mely csak
annyiban különbözik az ősi magyar államcímertől, hogy sávjai ívben
meghajtottak.
44 Malfi, Cannosa és Valdicone: Ma Zaton, Trsteno és Orašac,
települések Dubrovniktól északra.



45 Narenta: ma Drijeva Bosznia-Hercegovinában.
46 Az anyacsászárné, Helena Dragases, más néven Jelena Dragaš maga
is szerb származású volt, Konstantin Dejanovič szerb nagyúr leánya.
Mara Brankovics pedig köztudottan a rác despota, Gyorgye
Brankovics lánya volt.
47 December.
48 Gyorgye Brankovics Prištinában született, Kosovo területén.
49 Eirene: Kantakouzene Eirene, konstantinápolyi nemesasszony, VI.
Johannész császár unokája, akit a szerb despotához adtak feleségül.
50 Szalónak: ma Šalinac, Szerbia.
51 Anjou-liliomok: a középkori Bosznia címeres ábrázolásaiban
gyakori motívum, vélhetően a magyar Anjouk hatását bizonyítja. A
Fleurs-de-lis a korabeli, Anjou magyar államcímernek is alkotórésze
volt.
52 Luther Márton Vier tröstliche Psalmen című munkájáról van szó,
melyet december 1-jén jelentetett meg s ajánlott Habsburg Máriának.
53 1426 december közepén a velencei dózse, Andrea Gritti fogadta
Szapolyai követét, Jozefics Ferenc zenggi püspököt. A követ
készséggel felajánlotta Velencének a magyarok szövetségét a
Habsburgok ellen, ám még karácsony előtt megérkezett a hír
Habsburg Ferdinánd magyar királlyá választásáról, minek
következtében a velencei államtanács felfüggesztette a tárgyalásokat
János király követével.
54 Január.