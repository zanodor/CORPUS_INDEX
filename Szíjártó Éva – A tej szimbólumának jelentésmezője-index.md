---
master_file: "[[@SzijartoEvaTej]]"
---
# Index for Szíjártó Éva – A tej szimbólumának jelentésmezője.pdf

Szijártó Éva
A tej szimbólumának jelentésmezője
egy magyar proverbiumgyűjtemény alapján
angol, német és francia párhuzamokkal
„Miért olyan nagy öröm az, ha valakit tejben-vajban fürösztenek? Fürdés után a tejet még csak leöblíti a szerencsétlen magáról, de ugyancsak sokat vesződhet, amíg a vajat is lekaparja [...] S végül: óvjon meg az ég attól, hogy hazám tejjel-mézzel folyó Kánaán legyen, mert a tejbe belefulladni semmi kedvem, köldökig gázolni a mézben – ennél is ismerek jobb időtöltést.”1 Ez a Tabi Lászlótól2 való idézet nagyon jól rávilágít arra a tényre, hogy bár proverbiumainkat sokszor használjuk, a bennük előforduló képek szimbolikus tartalmának magyarázatát nem ismerjük. Tisztában vagyunk ugyan azzal, hogy a tejjel-mézzel folyó Kánaán „jó dolog”, de fogalmunk sincs arról, hogy miért éppen tej és méz a boldogság szimbóluma. Tanulmányomban ezekre a kérdésekre szeretnék rávilágítani a tej szimbóluma kapcsán, amely a méz szimbólumával együtt szokott az állandó nyelvi kifejezésekben és egyes népi szimbolikus megnyilvánulásokban előfordulni, és jelentéseik is nagyjából azonosak vagy legalábbis hasonlók. Indokolt volna tehát a két szimbólumot együtt tárgyalni, de a terjedelmi korlátok itt csak a tej szimbólumának bemutatását teszik lehetővé. A szimbólumokat, archetípusokat a különböző kutatók más-más irányból közelítették meg Sigmund Freudtól Carl Gustav Jungon át Mircea Eliadéig. Számomra Gilbert Durand felfogása meghatározó, aki szerint az archetípusokat az különbözteti meg a szimbólumoktól, hogy univerzálisak, így a szimbólumok az ő értelmezésében csupán egy-egy archetípus megnyilvánulásának variációi. A kerék például nem egyszerű szimbólum csupán, hanem egyszersmind a ciklikusságnak, a körforgásnak nagy archetípusa, amit más szimbólumok (év, nap, hold, kígyó stb.) is kifejezhetnek. Az archetípusok tehát ebben az értelmezésben sok, látszólag egymástól távol álló szimbólumot kötnek össze, helyesebben hoznak létre.3 „Az archetípus tehát nem meghatározott mitológiai kép vagy motívum, hanem egyfajta irányulás, ábrázolások tendenciája, mely részletekben változhat, de az alapirányultság nem vész el”
Szijártó Éva (1990) – egyetemi hallgató, mesteri fokozat, BBTE, Magyar Néprajz és Antropológia Intézet, Kolozsvár, szijartoevi@gmail.com
Jelen tanulmány szakdolgozatom egy részének átdolgozott változata, amelyet 2012-ben védtem meg az Eötvös Loránd Tudományegyetemen. A dolgozat dr. Tánczos Vilmos vezetésével készült, akinek ezúttal is szeretném köszönetemet kifejezni sok segítségéért.
1 http://szepidezet.hu/Idezetek/13600 (utolsó megtekintés: 2013. 11. 26.)
2 Tabi László (Budapest, 1910 – Budapest, 1989) író, szerkesztő és humorista. 3 Gilbert Durand: Les structures anthropoligiques de l’imaginaire. Paris 1984. 63. – A továbbiakban minden, idegen nyelvű könyvből származó idézet saját fordítás.
EME



A TEJ SZIMBÓLUMÁNAK JELENTÉSMEZŐJE... 85
írja C. G. Jung archetípus elméletére hivatkozva Tánczos Vilmos, aki belső mentális képeknek tekinti az archetípusokat, amelyek kifejeződhetnek a kultúra legkülönbözőbb területein, így a folklórban is (például az oralitásban, közösségi rítusokban, vizuális ábrázolásokban vagy éppen írott folklórműfajokban).4 Gilbert Durand a képzelet antropológiai struktúráit bemutató nagy rendszerében a mézet és a tejet az éjszakai szimbólumtartomány képein belül tárgyalja, és a leereszkedés szimbólumai között az intimitást kifejező anyagokhoz sorolja. Többek között ebbe a csoportba tartozik még a sír, a titkos szoba, a barlang, a paradicsom, a zárt szent hely, a szent italok (mint például a bor), a bárka, a tojás, az edény vagy a gyomor archetípusa.5 A méz és a tej archetípusához nyilvánvalóan nem rendelhetünk hozzá egy-egy jelentést, hiszen különböző helyzetekben más és más jelentésaspektusuk kerül előtérbe. Ezek természetesen nem állnak nagyon távol egymástól, sőt nagyon szorosan összefüggnek. Például mind a kettő jelent boldogságot és bőséget is, ezek kapcsolata pedig nem szorul magyarázatra. Hasonlóképpen a két táplálék is mint szimbólum sok esetben ugyanazt fejezi ki, több alkalommal egymás mellett fordulnak elő, azonos jelentésükkel erősítve egymást. Tanulmányom adatbázisaként Szemerkényi Ágnes 2009-ben megjelent nagyszerű proverbiumgyűjteményét6 használtam, amely minden közölt proverbiumnál jelzi, hogy az állandó szókapcsolat melyik korábbi szótárak anyagában lelhető fel. Azért esett erre a kötetre a választásom, mert hatalmas magyar anyagot ölel fel, idézi a korábbi gyűjteményeket (ezekben nagyon sok esetben fordulnak elő átvételek, de gyakran a forrásul szolgáló mű megnevezése nélkül, ilyen esetekben a szerző a legkorábbi említést veszi alapul), mindig feltünteti a pontos variánsokat az egyes gyűjteményekből, és rövidítéssel jelzi a pontos lelőhelyüket. Szemerkényi felhasználja nemcsak Baranyai Decsi János, Kis Viczay Péter, Kovács Pál, Baróti Szabó Dávid, Dugonics András és Erdélyi János régi gyűjteményeit, hanem az újabb gyűjtéseket is, például Vöő Gabriella újabb munkáit. Annak bizonyságaként, hogy a tej szimbólumának feltárt jelentései valóban archetipikusak, az elemzéshez kigyűjtöttem a tejjel kapcsolatos proverbiumokat néhány nem magyar nyelvű gyűjteményből, kötetből is, hogy a feltárt jelentésekre a bibliai, mitológiai előfordulások mellett nemzetközi párhuzamokat is tudjak hozni. Ugyanis, feltevésem szerint a tej szimbóluma nem genetikus kapcsolatok miatt fordul elő azonos jelentésben más népeknél, hanem azért, mert az archetipikus szimbólumok valóban egyetemes érvényűek.
A tej mint alapvető táplálék, az élet, a gyermekség jelképe
A tej az esszenciális táplálék archetípusa,7 és ennek megfelelően jelentése mindig nagyon erősen pozitív. Minden kultúrában az élet itala és szimbóluma, hiszen amikor egy gyermek megszületik, csak és kizárólag anyatejjel táplálkozik, amely mindent tartalmaz, amire a csecsemő szervezetének szüksége van, sőt annak igényeivel együtt változik az összetétele is. Ezért utalnak a táplálékbőségre a nagy emlők, például a paleolit korból fennmaradt
4 Tánczos Vilmos: Folklórszimbólumok. Egyetemi jegyzet. Kvár 2006. 16. 5 Gilbert Durand: i. m. 217–307. 6 Szemerkényi Ágnes: Szólások és közmondások. Bp. 2009 7 Gilbert Durand: i. m. 294; Tánczos Vilmos: i. m. 214.
EME



86 SZIJÁRTÓ ÉVA
szobrocskákon.8 Jób keserűségében, amikor a Sátán „jóvoltából” már nemcsak vagyona és családja nincs, de még betegségek is kínozzák, így kiált Istenhez: Nemde kiöntöttél, mint a tejet szokták, aztán sajt módjára hagytál megalvadni.9 Ebben az igében Jób saját életét hasonlítja a tejhez. A tej egyrészt az anyatej miatt vált a táplálék archetípusává, hiszen az egymagában elég táplálék egy kisbabának, viszont arról az oldalról is megközelíthetjük, hogy a tehéntej menynyire tápláló: egy pohár tej energiatartalma megegyezik egy kisebb karéj kenyérével, a többi folyadék ettől nagyon messze áll. Így nemcsak a gyermekek, de a betegek és öregek tápláló itala is. Ezenkívül nem egy étel alapanyaga, hiszen ha egy háztartásban sok tej van, akkor azt nemcsak inni lehet, hanem le lehet szedni róla a tejszínt, lehet belőle aludttejet, tejfölt, túrót, sajtot készíteni, vajat köpülni. A Biblia is sok esetben kiemeli a tejet mint alapvető táplálékot. Vigyázz rá, hogy milyen juhaid külseje, és fordíts gondot a nyájaidra! Mert nem marad meg a vagyon örökre, s nem száll a tartalék apáról fiúra. Ha már lekaszálták a füvet, a sarjú kihajtott, s hazahozták a hegyekből a szénát, akkor tarts bárányokat, hogy legyen ruhád. Bakokat is tarts, hogy földet vásárolhass, s legyen sok kecsketejed élelmedül, meg a szolgálóid eltartására.10 Ez a bibliai hely tehát a bárányokat jelöli meg mint a ruházat, a bakokat mint a földvásárlás feltételét és a kecsketejet mint élelmet. A tejet felhasználtátok eledelül, a gyapjút ruházatul, a kövér állatokat levágtátok, de a nyájat nem legeltettétek.11 Ezékiel próféta itt a rossz pásztoroknak közvetíti Isten szavait, és a tej ebben az összefüggésben is mint táplálék jelenik meg. Ami a legfontosabb az ember életében, az a víz, a tűz, a vas és a só, a búza java, a tej meg a méz, a szőlő leve, az olaj és a ruha.12 Ez az igeszakasz a tejet és a mézet is a tíz legfontosabb dolog között sorolja fel. Izajás Damaszkusz és Izrael királyának büntetését jövendöli a következő versekben: Azon a napon mindenki csak egy fejőstehenet és két juhot tart. És a tej bősége miatt, amit adnak, aludttej és méz lesz mindenkinek a tápláléka, aki csak életben marad ebben az országban.13 Ebből az idézetből is kitűnik, hogy a tej és a méz elegendő élelem önmagában is. Ti szomjazók, gyertek a vizekre mind, és bár nincsen pénzetek, siessetek ide! Vegyetek ingyen gabonát és egyetek, vegyetek pénz nélkül bort és tejet.14 Ezékiel is így jövendöl az ammoniták ellen: Halljátok az Úrnak, az Istennek a szavát! Ezt mondja az Úr, az Isten: Mivel nevettél szentélyemen, amikor meggyalázták, és Izrael földjén, amikor pusztasággá lett, és Júda házán, amikor fogságba hurcolták, azért odaadlak kelet fiainak, hadd üssék fel sátraikat és hadd telepedjenek le benned. Ők eszik majd termésedet és ők isszák a tejedet.15 Tehát az a legnagyobb fenyegetés, hogy más eszi majd a termést, és más issza majd a tejüket. A tej a gyermeki létet is jelölheti, az anyatejből egyértelműen következik ez a jelentésaspektusa. Ide kapcsolódik a Zsidókhoz írt levél néhány mondata: Ha az időt tekintjük, már tanítóknak kellene lennetek, s mégis arra szorultok, hogy az isteni tanítás elemeire oktassanak
8 Gilbert Durand: i. m. 296. 9 Jób 10,10 10 Péld 27, 23–27,27 11 Ez 34,3 12 Sir 39,26 13 Iz 7,21–7,22 14 Iz 55,1 15 Ez 25,4
EME



A TEJ SZIMBÓLUMÁNAK JELENTÉSMEZŐJE... 87
benneteket. Tejre van szükségetek, nem szilárd ételre. Aki tejen él, járatlan az igaz tanításban, hiszen még kisgyerek. A tökéletesnek viszont, aki gyakorlattal megfelelő érzéket szerzett a jó és a rossz megkülönböztetésére, szilárd eledel való.16 A levél írója feddően szól a nyilvánvalóan felnőtt címzettekhez, és úgy véli, még nem érettek a szilárd táplálékra, csak a tejre. Itt érdekes ellentétet fedezhetünk fel, hiszen a tej, amint azt a későbbiekben majd kifejtem, jelentheti a lelki-szellemi táplálékot, így például Isten szavát, valamint a beavatottak számára elérhető tudást vagy a bölcsességet is. A gyermek Zeusz is tejet és mézet fogyasztott.17 Izajás próféta pedig így jövendöl: Ezért az Úr maga ad nektek jelet: Íme, a szűz fogan, fiút szül, és Immánuelnek nevezi el. Aludttej és méz lesz a tápláléka, míg meg nem tanulja elvetni, ami gonosz, és a jót választani.18
A tej az életet jelöli a következő magyar szólásokban: Szereti a tejnek a fölét.19 A tejnek sincs fenékig föle.20 Leszedte a tejfölt, nekem csak a savó maradt.21 Szereti a tejfelt, de nem akarja enni a szerdéket.22 Ha felhörpölte a tej fölét, igya meg a savóját.23 Itt a tej az élet egészére vonatkozik, míg a tej föle a boldogságra, a savó pedig az élet több megpróbáltatást, nehézséget magában foglaló részére. A tej föléhez hasonló jelentést a méz esetében is ki tudtam mutatni, „Das ist kein (reines) Honiglecken/Honigschlecken.”24 (Ez nem (csak) méznyalás.) illetve „Das ist nicht der reine Bienenhonig.”25 (Ez nem tiszta méz.) Vajda Mária adata szerint az Aki leszedte a tejfelt, igya meg a savóját is. közmondást a legények a megesett lányra mondták.26 Ezek szerint tehát vonatkozhat csupán a szerelemre is, s azon belül az élvezeteket jelenti a tej föle, a savó pedig ismét a kevésbé élvezetes epizódokra vonatkozik, amikor vállalni kell a következményeket, ez esetben a házasság nélkül fogant gyermeket. Hasonlóképpen az életre vonatkozik a következő proverbiumcsoport, ezen belül is az életút állomásaira, egy kivételével gyermekekre, fiatalokra utal. Jó tehén alatt szopott.27 Tudjuk, micsoda tehén alatt szopott.28 Kinek a tehene alatt szoptál?29 Ez a három szólás az ember eredetére, családjára utal, tehát arra, hogy hová született, hol szívta magába ezt az életet jelentő folyadékot. Hasonlóképpen az Anyatejjel szopta.30 szólás is a gyermekségre utal, olyan tulajdonságokról van itt szó, amelyek szinte a születésétől kezdve jellemeznek valakit. Meglátszik, melyik tejből lesz túró.31 Nem minden tejből lesz túró.32 proverbiumainkban a tej szintén a gyermekkorra, fiatalságra vonatkozik, míg a túró a felnőttkorra, hiszen már gyermekkorban
16 Zsid 5,12–5,14 17 Csiky Gergely: Görög–római mythologia. Bp. 1911. 13. 18 Iz 7,14–7,15 19 Szemerkényi Ágnes: i. m. 1347. 20 Uo. 1347. 21 Uo. 1348. 22 Uo. 1348. 23 Uo. 1347. 24 Lutz Röhrich: Lexikon der sprichwörtlichen Redensarten. Freiburg–Basel–Wien 1994. 736. 25 Uo. 736.
26 Vajda Mária: Vallomások a paraszti szerelmi életről. = Erósz a folklórban. Erotikus jelképek a népművészetben. Szerk. Hoppál Mihály – Szepes Erika. Bp. 1987. 191. 27 Szemerkényi Ágnes: i. m. 1344. 28 Uo. 1345. 29 Uo. 1344. 30 Uo. 59. 31 Uo. 1347. 32 Uo. 1347.
EME



88 SZIJÁRTÓ ÉVA
kiderül, hogy milyen ember lesz valakiből, ha majd felnő. A kivétel az aludttej képével jeleníti meg az öreg embert: Összement, mint az aludttej.33 Teljesen „adja magát” az összehasonlítás, hiszen ahogy a tej összeesik, ha megaltatják, ugyanúgy az ember is összetöpörödhet, amikor megöregszik. A Bor teje a vén embernek34 szólás azon alapszik, hogy a bornak, különösen a vörösbornak kis mértékben jó élettani hatásai vannak, ezt állítja párhuzamba a csecsemők ideális táplálékával. Csupán egy német szólást találtam, amely a tejet mint alapvető táplálékot jeleníti meg. Etw. mit der Muttermilch eingesogen haben.35 (Valamit az anyatejjel szívott magába.) Ez a proverbium olyan tulajdonságokra, sajátosságokra utal, amelyek valakit már kiskora óta jellemeznek. Magyar párhuzamát már említettem: Anyatejjel szopta.36 Most pedig következzenek a tejet életszimbólumként megjelenítő idegen nyelvű proverbiumok. A tej föle, mint az élet boldogabb, szebb része nemcsak a magyar anyagban mutatható ki, amint azt már említettem sok példán keresztül, hanem egy angol párhuzamra is rábukkantam: I’ll have none of your flat milk.37 (Nem kell nekem a te lefölözött tejed.) Konkrétan ebben a kontextusban a lefölözött tej mindenképpen negatív, ahogy a magyar példákban, és vonatkozhat például rossz vendéglátásra, ajándékra. A legtöbb, szám szerint 5 proverbium ebben a csoportban a tej fölét emlegeti, amely ugye ez esetekben a tej egészével szemben, amely az élet egészére vonatkozik, az élvezetet, a boldogságot jelenti, ezért itt megint csak utalnék arra, hogy a tej boldogságszimbólum is (lásd hátrébb). Az áttekintett gyűjteményekben további négy magyar és egy német proverbium említi a szopást, s további kettő von párhuzamot a gyermek felnőtté válása és a tej túróvá válása között. Az aludttej is megjelenik egy esetben mint az öregember megfelelője. Ezekből a példákból nagyon jól látszik, hogy sokszor különböző tejtermékek is szimbólumként fordulnak elő a tej mellett a proverbiumokban. A bor is több alkalommal kerül a tej mellé, ami nem csoda, hiszen ez a folyadék is sokszor életszimbólumként értelmezhető.38
A tej mint bőségjelkép
A tej nagyon erőteljesen boldogságszimbólum, és ebből következik tulajdonképpen, hogy jelentheti a bőséget is, amely a boldogságnak, ha nem is feltétele, de mindenesetre könnyítő körülménye. A bőséget leíró képek gyakran tartalmazzák a tejet, nagyon sok alkalommal a mézzel együtt. A kép a Bibliában is több helyen megtalálható. Legismertebb ezek közül minden bizonnyal a tejjel-mézzel folyó Kánaán szimbóluma. Az Ószövetség összesen 22 alkalommal
33 Uo. 50. 34 Uo. 173. 35 Lutz Röhrich: i. m. 1033. 36 Szemerkényi Ágnes: i. m. 59.
37 G. L. Apperson: The Wordsworth Dictionary of Proverbs. Ware 1993. 416.
38 Hgs. Manfred Lurker: Wörterbuch der Symbolik. Stuttgart 1988. 798; Szerk. Pál József – Újvári Edit: Szimbólumtár. Jelképek, motívumok, témák az egyetemes és a magyar kultúrából. Bp. 1997. 79; Nanon Gardin et alii: Szimbólumok lexikona. Bp. 2009. 76; Dir. Jean Chevalier: Dictionnaire des symboles. Mythes, rêves, coutumes, gestes, formes, figures, couleurs, nombres. Paris 1969. 804; J. E. Cirlot: A Dictionary of Symbols. London 1971. 374; Hans Biedermann: Szimbólumlexikon. Bp. 1996. 57.
EME



A TEJ SZIMBÓLUMÁNAK JELENTÉSMEZŐJE... 89
említ tejjel és mézzel folyó földet vagy országot, ebből is látszik, hogy ez a két anyag mennyire jellemző a bőség és boldogság képének megjelenítésére. Álljon itt egy példa: Azért szálltam le, hogy kiszabadítsam az egyiptomiak hatalmából, és hogy kivezessem arról a földről egy szép, tágas országba, egy tejjel-mézzel folyó országba, a kánaániak, a hettiták, az amoriták, a periziták, a hivviták és a jebuziták területére.39 De ugyanezt a képet megtaláljuk Jóel könyvében, amint Júda békéjéről ír: Azon a napon új bor fakad a hegyekből, tej folyik a halmokból, Júda minden folyójának víz árasztja el a medrét.40 Ovidius is így jellemzi az aranykort: egy folyamár tejjel, nektárral folyt le a másik.41 Jób ezekkel a szavakkal emlékezik vissza a jólét idejére, miután a Sátán rengeteg testi-lelki szenvedést bocsájtott rá: Bárcsak újra látnám őszöm napjait, mikor Isten védte sövénnyel sátramat. Amikor még nálam lakott az Úr, és körülvett gyermekeimnek serege. Amikor tiszta tejben mostam a lábam, és olajpatakok folytak a sziklából. Amikor fölmentem a városkapun át, és a piactéren helyet foglaltam; mihelyt megláttak, az ifjak félreálltak, az öregek felálltak, s állva maradtak.42 Eszerint ha még arra is jut a tejből, hogy az ember a lábát mossa benne, akkor rengeteg vagyona lehetett. Az Úr Jákobot, miután a pusztában sajátjává fogadta, Fölvezette az ország magaslataira, A földnek gyümölcseivel táplálta. Mézet szívhatott a sziklából, Olajat a kemény kőből. Aztán a tehén teljes teje és a juhtej, Meg a bárányok és kosok kövérsége.43 A Biblia ebben az esetben is a tej és a méz képét hívja segítségül a bőség, a gazdagság kifejezésére. A tej bőség- és gazdagságszimbólum, ez szólásainkból és közmondásainkból is kiütközik. Ha van mit aprítani a tejbe,44 akkor nem kell éhezni, ha viszont nincs mit a tejbe aprítani,45 akkor nagy a szegénység, abban az esetben még kenyérre, a legalapvetőbb élelmiszerre sem futja. A Könnyű a tej alá morzsolni46 közmondás pedig azt jelenti, hogy van minden abban a háztartásban, nem szenvednek hiányt, tehát nekik könnyű a dolguk, mert nem kell nélkülözni. Tejbe-vajba fürösztik.47 Ez a szólás asszony vagy gyermek elkényeztetését jelenti, de ezt sem lehetne megtenni, ha nem lenne miből a kedvükre tenni, szegény ember nem tudja elkapatni a gyerekét vagy a feleségét, ha kenyérre is alig telik. A vaj ebben az esetben mint tejtermék a tej jelentésének erősítésére szolgál. Ezt a proverbiumot majd a boldogságról szólva is megemlítem, mert oda is sorolható.
Szoptatóra ne tekints, hogyha annak teje nincs.48 Arra utal ez a közmondás, hogy nem érdemes olyannal foglalkozni, akitől az ember nem várhat hasznot. Ez a haszon nyilván főleg anyagi javakat jelent, tehát a tej itt is a gazdagságra vonatkozik. Amely tehén sokat bőg, kevés tejet ad.49 Ez a közmondás azon alapszik, hogy a sokat bőgő tehénnek általában valami baja van, amelyet így juttat kifejezésre, éppen ezért kevesebb tejet termel. A tej itt is a hasznot jelenti, hiszen ez a közmondás a nagyhangú emberekre vonatkozik, akiknek csak a szája jár,
39 Kiv 3,8 40 Jo 4,18 41 Publius Ovidius Naso: Metamorphoses. Bp. 1982. 110. 42 Jób 29,4–29,8 43 Mtörv 32,13–14 44 Szemerkényi Ágnes: i. m. 1348. 45 Uo. 1347. 46 Uo. 1347. 47 Uo. 1347. 48 Uo. 1320. 49 Uo. 1343.
EME



90 SZIJÁRTÓ ÉVA
de nem jó munkaerők, tehát ők sem hajtanak sok hasznot. Az elvégzett munka és az anyagi haszon közti szoros összefüggés a következő közmondásban is nagyszerűen megfigyelhető: Amint tartod enédet, úgy ihatod tejedet.50 Ha valaki tehát nem fektet bele elég munkát valamibe, akkor a vagyona sem fog gyarapodni. A tehén se adja le a holnapi tejet51 szólásban is ezt a jelentést véltem felfedezni, hiszen ahogy a tehéntől is mindig csak egy napi adagot lehet fejni, úgy a másnapi, még elvégzetlen munkáért sem lehet előre a hasznot behajtani. A bakot is megfejné52 szólás ugyan nem tartalmazza a „tej” szót, ugyanakkor nyilvánvaló, hogy arra utal. Aki pedig még a baktól is tejet, tehát valamiféle anyagi hasznot szeretne szerezni, az nagyon kapzsi. A fekete tehénnek is fehér a teje.53 Tehát a piszkos tehénnek is tiszta a teje. A fehér szín tisztaság jelenése54 itt is erősíti a tej szimbólumát. Azt jelenti, hogy nem számít, ki milyen piszkos körülmények között dolgozik, az eredmény, a haszon a lényeg. Ez a közmondás hasonlít egy angol proverbiumra: „Every bee’s honey is sweet.”55 (Minden méh méze édes.) Az eredmény a lényeg, nem az, hogy ki és milyen körülmények között hozza létre. Mivel a tej és a méz szimbolikájában rengeteg a hasonlóság, nem döbbenhetünk meg azon, hogy ugyanazt a jelentést a magyar nyelv az egyik, míg az angol a másik ősi táplálékkal fejezi ki. Sok bogár gyűl ott össze, ahol sok a tej.56 Ebben a közmondásban kifejezetten a gazdagságra vonatkozik a tej, hiszen a jómódú házakba csak úgy gyűlnek a vendégek, ahogy a bogarak a tejre. Az emberek általában oda mennek, ahonnan hasznot remélhetnek. A tej nem csak a magyar proverbiumanyagban jelenti a bőséget, gazdagságot. Er hat nicht viel in die Milch zu brokken.57 (Nincs sok, amit a tejbe apríthatna.) Ez a szólás nyilván ugyanúgy a szegénységre, a szerény életkörülményekre utal, mint magyar párja, amely ugyanezekkel a szavakkal fejezi ki: Nincs mit a tejbe aprítani.58
Milch und Honig.59 (Tej és méz.) A Kánaánra utaló szólás nyilvánvalóan bibliai eredetű, az Ószövetségben 22 alkalommal előforduló „tejjel-mézzel folyó” föld vagy ország kifejezés nem is csoda, hogy részévé vált a német proverbiumkincsnek. Természetesen bőséget és boldogságot jelent. Érdekes módon ebben az esetben a 11 magyar proverbiumhoz képest csak kevés idegen nyelvű, csupán két német párhuzamot találtam. Három magyar példában a tej az éhezés ellenszereként jelenik meg, ahogy az egyik német szólásban is. Tehát ha van tej, az alapvető táplálék, a táplálék archetípusa, akkor nem kell éhezni. Egy magyar szólás a vajjal együtt a tej segítségével fejezi ki a kényeztetést, amely boldogságot is jelenthet, ezért ott is tárgyalom. Hét magyar proverbium pedig kifejezetten ’haszon’ értelemben használja a tejet. A második német szólás pedig elgondolkodtat, hogy vajon a magyar proverbiumgyűjteményekbe miért nem került bele a tejjel-mézzel folyó Kánaán vagy ennek valamilyen rövidebb változata.
50 Uo. 354. – Az archaikus elemeket őrző moldvai csángó tájszólásban az „ünő”/”ünő” szó ’tehén’ jelentésű. 51 Uo. 1344. 52 Uo. 102. 53 Uo. 1343. 54 Erdélyi Zsuzsánna: Adatok a magyar népköltészet színszimbolikájához. Ethnographia LXXII(1961). 180. 55 G. L. Apperson: i. m. 33. 56 Szemerkényi Ágnes: i. m. 157. 57 Lutz Röhrich: i. m. 1033. 58 Szemerkényi Ágnes: i. m. 1347. 59 Lutz Röhrich: i. m. 1033.
EME



A TEJ SZIMBÓLUMÁNAK JELENTÉSMEZŐJE... 91
A tej mint erőszimbólum
Nagy tápértéke miatt nem csodálkozhatunk azon sem, hogy az erő italának tartották nemcsak Európában,60 de Kínában is, ahol az anyatej ivásának a fizikain kívül a szexuális erőt növelő hatást is tulajdonítottak.61 Az alkimista szimbolika szerint képletesen spermát jelenthet. Egy antik eredetű megtermékenyítés-elmélet pedig úgy tartja, hogy az élet a fehér sperma és a vörös menstruációs vér keveredéséből születik.62 A magyar tündérmesékben is előfordul, hogy a hős pokolbéli kancák tejével teli üstben fürdik, mielőtt megmérkőzne ellenségével.63 De a moldvai mesében is tejjel kell táplálni a girhes táltoslovat három napig, hogy erőre kapjon.64 Két olyan proverbiumot találtam, amelyben a tej erőszimbólumként jelenik meg. Az első: Megszopta az anyját.65 Ezt a szólást nagydarab, erős emberre mondják, hiszen a csecsemőknek az anyatejtől lesz erejük. A másik pedig: Eridj haza szopni!66 ezt pedig olyankor mondják, ha valaki gyenge még valamilyen munkához, tehát a tejből kellene hozzá erőt nyernie. De természetesen itt megint csak visszautalnék a tej gyermekséget idéző jelentésére, hiszen mind a két esetben egy táplálkozó gyermek képe jelenik meg előttünk, aki ugyan még gyenge, de a tej segítségével majd erőre kap. Nemzetközi párhuzamot érdekes módon nem találtam. Mind a két szólás a szopással kapcsolatban jelenti az erőt, így ez a módja a megerősödésnek, szó sincsen tejben való fürdésről, sőt egyáltalán tehén vagy valamilyen más állat teje sincs megemlítve ebben a két proverbiumban, mindegyik az anyatejre utal.
A tej mint a termékenység, az anyaság szimbóluma
A tej a termékenység és az anyaság szimbóluma is,67 ez teljesen evidens, hiszen az anyatejről általában egy szoptató nő képe jelenik meg előttünk. A nőideál sem véletlenül volt évezredeken keresztül egészen más, mint ma, amikor rengeteg lány és nő igyekszik minél jobban lefogyni. A szélesebb csípő, a teltebb kebel ugyanis az anyaságot, a termékenységet juttatta az ember eszébe. Elég, ha a willendorfi Venusra, vagy bármelyik Rubens képre gondolunk. A családalapítás egyik rendkívül fontos célja mindig az utódok biztosítása volt. A szoptatás rendkívül intim kapcsolat anya és gyermeke között, így Gilbert Durand szerint a tej az anyai meghittséget és az újra megtalált intimitást jelenti.68 A szoptatás folyamata valamiféle adoptációt, elfogadást is jelent. Egyiptomban például Ízisz megszoptatja a fáraót,
60 Nanon Gardin et alii: i. m. 569–570; Hans Biedermann: i. m. 378. 61 Szerk. Pál József – Újvári Edit: i. m. 452; Hans Biedermann: i. m. 378. 62 Hans Biedermann: i. m. 378.
63 Jankovics Marcell: Erósz és Eróé. Kasztrációs komplexus a tündérmesékben. = Erósz a folklórban. Erotikus jelképek a népművészetben. Szerk. Hoppál Mihály – Szepes Erika. Bp. 1987. 135. 64 Tánczos Vilmos: i. m. 214. 65 Szemerkényi Ágnes: i. m. 57. 66 Uo. 1319. 67 Szerk. Pál József – Újvári Edit: i. m. 452; Dir. Jean Chevalier: i. m. 448. 68 Gilbert Durand: i. m. 297.
EME



92 SZIJÁRTÓ ÉVA
ezzel fiává fogadja, és legitimálja hatalmát.69 De ugyanezt az elemet Szűz Máriára vonatkoztatva is megtaláljuk a középkori Európában.70 A görög–római mitológia nagy hőse, Héraklész is úgy nyerte el a halhatatlanságot, hogy csellel megszoptatták Héra tejéből. A Tejút egyik keletkezési magyarázata is az, hogy amikor Héra ellökte magától a túlságosan mohó csecsemőt, teje az égboltra fröccsent.71 Ezek az adatok megint kapcsolódnak A tej mint istenek itala, lelki táplálék című alfejezethez, sőt visszautalnék a gyermekséggel kapcsolatban írtakra, hiszen az anyaság ezzel áll párban, így az ott említett proverbiumok ide is kapcsolódnak, de hangsúlyosabbnak éreztem azt a jelentését, ezért történhetett meg, hogy egyetlen magyar vagy nemzetközi példát sem soroltam ehhez a csoporthoz.
A tej mint halhatatlanság, újjászületés, gyógyítás
A tej életszimbólum, így az újjászületést, a feltámadást, a halhatatlanságot, a fiatalságot is jelenti, és gyógyító, tehát életerőt visszaadó tulajdonsága is van. Kínában a hosszú élet ősforrásának tartották, és gyógyító erőt tulajdonítottak neki. Egy hindu mítosz szerint a tejet az istenek készítették a tejóceán kiköpülésével. Indiában az isteni életáramot jelölte. Az ókori Görögországban pedig az újjászületés szimbóluma volt.72 A keltáknál a tej a halhatatlanság itala volt, s nem véletlenül nevezték az alkimisták a bölcsek kövét, amely köztudottan örök életet biztosít, Szűz Mária tejének. Mint láttuk, Héraklésznek is Héra elcsent teje biztosította a halhatatlanságot.73 Manfred Lurker szerint is életvize, újjászületés és a mézzel együtt halhatatlanságszimbólum.74 Gilbert Durand is fiatalság- és életelixírként jellemzi.75 Az írek és a bretonok gyógyírként használták.76 A magyar népi gyógyászat is ismerte és alkalmazta a tejet különböző bajok esetén. Például anyatejet fejtek a fájós fülbe, vagy szemre kenték. A leforrázás vagy megégetés által keletkezett sebekre tejet, tejfelt vagy aludttejet tettek. Ma is gyakran, ha valaki leég a napon, tejföllel kenik be a kipirult bőrt, ami kellemes hűsítő érzéssel jár együtt. De a keléses, gennyes sebekre is tejben főtt lenmagpakolást alkalmaztak, valamint a részeggel is, aki rosszul lett, tejet itattak.77 Érdekes, hogy élet, feltámadás, újjászületés és erőszimbólumként a tej Nanon Gardin szerint az emberi gyöngeség és részvét analógiájaként is megjelenik. Pedig éppen ez a szócikk állítja szembe a tejet, amely higgadt, megnyugtató, összeköt, erősít, felépít, a borral, amely viszont tüzes, megcsonkít, átalakít és világra hoz.78
69 Hans Biedermann: i. m. 378. 70 Dir. Jean Chevalier: i. m. 447. 71 Csiky Gergely: i. m. 92–93; Dir. Jean Chevalier: i. m. 448; Robert Graves: A görög mítoszok. II. Bp. 1970. 131. 72 Szerk. Pál József – Újvári Edit: i. m. 452; Hans Biedermann: i. m. 378; Hoppál Mihály et alii: Jelképtár. Bp. 1997. 217. 73 Dir. Jean Chevalier: i. m. 447–448; Hoppál Mihály et alii: i. m. 217–218. 74 Hgs. Manfred Lurker: i. m. 468; Nanon Gardin et alii: i. m. 569; Hoppál Mihály et alii: i. m. 217. 75 Gilbert Durand: i. m. 293. 76 Szerk. Pál József – Újvári Edit: i. m. 452.
77 Magyar Néprajz nyolc kötetben. VII. Bp. 1990. 720–721. 78 Nanon Gardin et alii: i. m. 569–570.
EME



A TEJ SZIMBÓLUMÁNAK JELENTÉSMEZŐJE... 93
Wie Milch und Blut aussehen79 (Úgy kinézni, mint a tej és a vér) illetve Aussehen wie Milch und Blut/wie das evige Leben80 (Úgy kinézni, mint a tej és a vér/mint az örök élet). Akkor mondják, ha valaki fiatalos, rózsás, egészséges. Ebben az esetben nagy hangsúly kerül a színekre. A tej fehér, a vér pedig piros. Ez egyrészt az egészségre utal, másrészt viszont egy szépségideált is megtestesít, elég, ha a közismert mesére, Hófehérkére gondolunk, amelyben a királyné azt kívánja, hogy olyan leánya szülessen, akinek bőre fehér, mint a hó, ajka piros, mint a vér, haja pedig fekete, mint az ében. A tejfehér bőr adta kontraszt a vérpiros szájjal évezredes szépségideál. Nem lepődtem meg, hogy magyar proverbiumot nem találtam ebben a témában, viszont annál inkább, hogy németet igen, hiszen úgy gondoltam, hogy az újjászületés vagy a feltámadás nem jellemző témái sem a közmondásoknak, sem pedig a szólásoknak.
A tej mint istenek itala, lelki táplálék
A tej nemcsak az emberi táplálék archetípusa, hanem előszeretettel fogyasztják az istenek is a különböző kultúrákban. Egyiptomban az istenkirályok, a fáraók eledele is volt. Ha isteni táplálék, akkor viszont nem csoda, hogy az Attisz- és a Mithrász-kultuszban a tejet a mézzel együtt szentségként vették magukhoz a hívők.81 Manfred Lurker a mézet és a tejet egyaránt szakrális ételként és kultuszszimbólumként mutatja be.82 A tej nemcsak a testet táplálja, jelentheti a lelki és a szellemi táplálékot is.83 Szűz Mária teje égi-szellemi ital a kereszténységben.84 Az Ószövetség Isten igéjét is a tejhez hasonlítja.85 Péter apostol első levelében is így szerepel: Mint újszülött csecsemők kívánjatok lelki, vizezetlen tejet, hogy rajta felnőjetek az üdvösségre, hisz tapasztaltátok, hogy milyen jó az Úr.86 Pál apostol a tejet mint a gyermekek táplálékát megkülönbözteti a felnőtteknek való szilárd eledeltől, amely az igazság igéje,87 tehát ebben az esetben a tej éppen ellentétes jelentést kap, mint az imént, pedig mindkét példa bibliai, sőt újszövetségi. Az Énekek Énekében a tej a mennyei menyasszony kertjében található, a mézzel és a borral együtt,88 tehát természetfeletti táplálék. A tej az égi világgal való kapcsolat záloga, párhuzamot vonhatunk az életfával, hiszen az is az eget és a földet köti össze.89 Az altaji tatár sámánok is ezért igyekeznek az égi tejóceánból inni.90 Itt megint visszautalnék a tejerőszimbólum jelentésére, hiszen a sámánok tulajdonképpen erőt nyernek a tejivással. A tejtenger képe nemcsak a tatároknál fordul elő, hanem egy óind
79 Lutz Röhrich: i. m. 1033. 80 Uo. 122. 81 Hans Biedermann: i. m. 378; Nanon Gardin et alii: i. m. 569–570. 82 Hgs. Manfred Lurker: i. m. 318–319. 83 Dir. Jean Chevalier: i. m. 448. 84 Hoppál Mihály et alii: i. m. 217. 85 Szerk. Pál József – Újvári Edit: i. m. 452. 86 1Pét 2,2 87 1Kor 3,2; Zsid 5,12–13 88 Én 5,1 89 Hoppál Mihály et alii: i. m. 217.
90 Róheim Géza: Primitív kultúrák pszichoanalitikus vizsgálata. Bp. 1984. 208.
EME



94 SZIJÁRTÓ ÉVA
teremtésmonda, és egy hindu eposz, a Rámájana is a világ teremtését a tejtenger istenek által történő megköpüléséhez köti.91 Ez a jelentés természetesen nem jelenik meg a proverbiumokban, hiszen erre a műfajra nem jellemző a különböző mitológiák isteneinek tárgyalása.
A tej mint áldozat
B. L. Ogibenyin szerint az áldozat mint ajándék a kommunikáció egyik fajtája. A szent rítusok segítségével az ember a szimbolikus kódokból kiválaszt egy szimbólumot, ez az áldozati ajándék.92 „A tej áldozati szerepét olyan elhomályosult kvázi-áldozati cselekmények őrzik, mint a villám gyújtotta tűz tejjel való oltása vagy a házikígyónak és a garabonciásnak, táltosnak járó tej hiedelemmondai motívuma”93 – írja a Magyar Néprajz. Az evilág és túlvilág közti egyik jellemző interakció az áldozat, így nem csoda, hogy a tej gyakran ebben a szerepben fordul elő. A tej és a méz olyan ajándékok, amelyeket szeret a „Bona Dea”.94 A pásztornépek gyakran áldoztak tejet isteneiknek, kiváltképp a menydörgés istenségeinek. A görög–római mitológiában is nagyon sok isten kedvelt áldozata. Janus istent például a rómaiak Újév napján ünnepelték, s áldozatul tejjel és mézzel készült kalácsot mutattak be neki.95 Pánnak, a pásztoristennek is tejet és mézet ajánlottak fel, többek között.96 Pales, az itáliai pásztoristennő is szívesen fogadta a tejáldozatot.97 Tulajdonképpen logikus, hogy a különböző istenek örültek az áldozatként felajánlott tejnek, hiszen ez a folyadék jellemző táplálékuk volt, így ez a jelentés szervesen összefügg az előző alfejezetben tárgyaltakkal. A tejnek Közép-Ázsiában és a régi Európában azt a képességet tulajdonították, hogy egyedül ő képes eloltani a villámcsapás okozta tűzvészt.98 Szemadám György ezt azzal magyarázza, hogy a villám égi férfi princípium, míg a tej égi női princípium, ezért működik fordítva is, ugyanis az égből hullott „ménkű” az egyedüli gyógyír a szoptatós anya emlőjére, illetve a tehén begyulladt tőgyére.99 Az áldozatról J. E. Cirlot ezt írja: „Minden folyékony szubsztancia (méz, tej, bor), amelyeket az antikvitásban a halottakért isteneknek és szellemeknek ajánlottak fel, a vér képei (amely a legértékesebb áldozat).”100 A tej, a méz vagy a bor életszimbólum-volta megindokolja ezt a cserét. Itt sem szolgálhatok proverbiumokkal, hiszen áldozatokról megint csak nem igazán szól a proverbium műfaja.
91 Hans Biedermann: i. m. 378; Nanon Gardin et alii: i. m. 569–570. 92 Hoppál Mihály: A mitológia mint jelrendszer. Szemiotikai irányzatok a szovjet összehasonlító mitológiai kutatásban. = Szerk. Voigt Vilmos – Szépe György – Szerdahelyi István: Jel és közösség. Bp. 1975. 95. 93 Magyar Néprajz nyolc kötetben. VII. Bp. 1990. 655.
94 A. Piganiol: Essai sur les origines de Rome. Paris 1917. 209. id: Gilbert Durand: i. m. 296. 95 Csiky Gergely: i. m. 42. 96 Uo. 71. 97 Uo. 75. 98 Dir. Jean Chevalier: i. m. 448; Hans Biedermann: i. m. 378; Hoppál Mihály et alii: i. m. 218. 99 Hoppál Mihály et alii: i. m. 218. 100 J. E. Cirlot: i. m. 29.
EME



A TEJ SZIMBÓLUMÁNAK JELENTÉSMEZŐJE... 95
A tej mint a kegyelem és a békesség képe
Jelenti az isteni kegyelem megnyilvánulását is, amikor Szűz Mária több ábrázoláson is Clairvaux-i Szent Bernátnak, Péter vagy Pál apostolnak juttat kegyelme tejéből.101 Így a lelki nyugalom, a békesség képe lesz. Avilai Szent Teréz a lelket egy szopó gyerekhez hasonlítja, akit az anyja szájába csöpögő tejjel vendégel meg, illetve beszél még lelkekről, akik a szent mellen nem tudnak mást tenni, csak örülni.102 Ez a jelentés is nagyon szoros kapcsolatban áll az alább kifejtett, A tej mint boldogságszimbólum című alfejezetben írtakkal. A tejnek nyugalom, békesség jelentésére alapulnak a következő proverbiumok: Alszik, mint a tej.103 Jelentése közismert, hogyha valaki nem forgolódik, hanem nyugodtan, békésen alszik, akkor szoktuk ezzel a szólással jellemezni. Aludttejet is megfújja;104 Akit a tej megégetett, a tarhót is fújja.105 Ezek a proverbiumok a túlságosan óvatos emberre vonatkoznak, hiszen az aludttej nagyon békés, senkinek sem tudna ártani. Ugyanezen a gondolaton alapszik a következő szólás: Ha az Isten akarja, még az aludttej is elsül.106
Egy szólásunk a vörös, meleg vért állítja szembe a hideg, fehér aludttejjel. Itt a színek jelzőként megerősítik a vér és a tej szimbólumát. A piros ugyanis, mint maga a vér, sokszor az életet jelenti, míg a fehér színnek egyik jelentésaspektusa a megtisztulás, tisztaság, ártatlanság.107 Aludttej folyik az ereiben.108 Már korábban említettem, hogy Nanon Gardin szócikke a higgadt, megnyugtató, összekötő, erősítő, felépítő tej ellentéteként említi a tüzes, megcsonkító, átalakító és világra hozó bort.109 A bor pedig elsősorban vérszimbólum. Ez a szólás is a nyugodt, lassú emberre vonatkozik, akit senki sem tud kihozni a sodrából, azonban ez a mondás egyértelműen negatív jelentésű, mert az ilyen ember nem elég ügyes, nem elég életrevaló, és emiatt a családjának nem hoz olyan sok hasznot, mint ha ki tudná aknázni az életben adódó lehetőségeket. Ugyanezt jelenti, ha valakinek A tej is megalszik a szájában.110 Az Olyan, mint az aludttej111 szóláshasonlatunknak van egy, az előbb említett két szólásunkkal megegyező jelentése, illetve jelentheti csupán azt is, hogy valaki sápadt, színtelen. Ebbe a kategóriába sorolnám a Nekiesik, mint tót az aludttejnek112 szólást is, amelynek jelentése: gyorsan, mohón eszik. Itt ez a hirtelenséget, gyors cselekvést kifejező ige áll ellentétben a tej s még inkább az aludttej békességével, nyugodtságával. Tehát összesen 8 magyar proverbiumban találtam hangsúlyosnak a tej ezen jelentését, azonban érdekes módon egyetlen idegen nyelvű párhuzamot sem találtam. Persze a békesség képe is szoros kapcsolatban áll a boldogsággal, hiszen ha a háborúval vagy a nyugtalansággal állítjuk szembe, akkor ezek egyértelműen a boldogtalanságot írják le.
101 Hoppál Mihály et alii: i. m. 156. 102 Sainte Thérèrese d’Avila: Le Chemin de perfection. Paris 1925. 121. id: Gilbert Durand: i. m. 295. 103 Szemerkényi Ágnes: i. m. 1346. 104 Uo. 49. 105 Uo. 1346. 106 Uo. 50. 107 Erdélyi Zsuzsánna: i. m. 180, 409. 108 Szemerkényi Ágnes: i. m. 49. 109 Nanon Gardin et alii: i. m. 569–570. 110 Szemerkényi Ágnes: i. m. 1346–1347. 111 Uo. 50. 112 Uo. 50.
EME



96 SZIJÁRTÓ ÉVA
A tej mint boldogságszimbólum
Ahogy erre már több ízben utaltam, a tejnek talán a leghangsúlyosabb jelentése a boldogság. Az öröm képe nemegyszer kapcsolódik a tejhez, tulajdonképpen ezen nem is lepődhetünk meg, elég, ha egy szopás utáni jóllakott és elégedett csecsemőre gondolunk, akinek még semmilyen gond nem nyomja a vállát. Gilbert Durand szerint: „Minden boldogító ital valamiféle anyatej”. Illetve ugyancsak ő: „A tej és a méz az édesség, az öröm és az újra megtalált intimitás.”113 A Magyar Néprajz kézikönyv szerint: „A mennyei boldogságot a mindennapi paraszti beszédben ritkán használt jelzők halmozásával fejezik ki: van tej-méz, nem kell koplalni, jóság, édesség, öröm tölt el mindenkit, míg a bentlévőket a szépség, fényesség, tündöklés jellemzi.”114 Izajás így ír: Örülj, Jeruzsálem, s ujjongjatok ti is mind, akik szeretitek! Örüljetek és vigadjatok, akik gyászoltatok miatta! Hogy tejével táplálkozzatok és jóllakjatok vigasztalása ölén, és elteljetek gyönyörrel dicsőségének emlőjén.115
A tej is jelentheti a testi gyönyörűséget.116 Az ókori Mezopotámiában is Innin istennő a menyegző után új otthonában tejet, tejfölt, vajat, és túrót, tehát tejtermékeket kér férjétől, amely a gyönyört jelenti, mindez pedig a szerelmi lírában maradt ránk, jelentése tehát egyértelmű.117 Az Énekek Éneke is szerelmi szimbólumként használja a mézzel együtt: Ajkadról, jegyesem tiszta méz csurog. A nyelved alatt tej van és méz.118
A részegesnek a bor édesanyja teje.119 Ez a szólás azt hivatott kifejezni, hogy a részeges ember számára a bor ugyanolyan fontos, mint az újszülött számára az éltető anyatej. Ugyanazt a boldogságot, önfeledtséget jelenti a bor a részegesnek, legalábbis ideiglenesen, mint amilyen gondoktól mentes a kisgyermekek élete. Ahogy a magyar anyagban, az idegen nyelvűben is csak egy példát soroltam ide, ennek magyarázata, hogy úgy éreztem: a többi proverbiumban hangsúlyosabb volt a tej bőségszimbólum-volta, amely a boldogság egyik megnyilvánulása. Nothing turns sourer than milk.120 (Semmi nem lesz savanyúbb, mint a tej.) Semmi nem lesz rosszabb, mint az elromlott jó, mondja az angol közmondás. Tehát annak ellenére, hogy itt csupán egy-egy proverbiumot említettem meg, nem gondolom, hogy ez a jelentés ilyen szűkkörűen példázható, hiszen a már említett csoportok esetén több ízben is előreutaltam erre a jelentésvonatkozásra, megjegyezve, hogy ide, a boldogságszimbólumokhoz is sorolhattam volna több proverbiumot.
A tej mint a tudás, a beavatás képe
A tej következő jelentései túlmutatnak a földi világon. A lelki táplálékkal kapcsolatban már említettem, hogy szellemi eledel is lehet, jelenti a szellemi világba való bevezetődést,
113 Gilbert Durand: i. m. 294. ill. 297.
114 Magyar Néprajz nyolc kötetben. VII. Bp. 1990. 100–101. 115 Iz 66,10–66,11 116 Szerk. Pál József – Újvári Edit: i. m. 330. 117 Komoróczy Géza: Erotikus „líra” az ókori Mezopotámiában. = Erósz a folklórban. Erotikus jelképek a népművészetben. Szerk. Hoppál Mihály – Szepes Erika. Bp. 1987. 98. 118 Én 4,11 119 Szemerkényi Ágnes: i. m. 1184. 120 G. L. Apperson: i. m. 454.
EME



A TEJ SZIMBÓLUMÁNAK JELENTÉSMEZŐJE... 97
az evilágin túlmutató tudást.121 A tej a legfőbb tudás. Ibn Omar szerint Mohamed kijelentette, hogy tejről álmodni Istenről vagy a Tudásról álmodni.122 Szemadám György szerint is a felsőbb tudást, beavatottságot jelzi, ezt támasztja alá, hogy a táltos és lova, valamint a garabonciás és sárkánya is csak tejen élnek, márpedig ők a szellemi világgal vannak kapcsolatban.123 Ez a jelentés kapcsolódik az erőhöz is, hiszen a tejből merítenek erőt különböző, isteni kapcsolattal rendelkező lények. A garabonciás diák szállást és élelem gyanánt tejet vagy aludttejet kér, s ha nem kap, bosszúból vihart támaszt.124 Diószegi Vilmos szennai (Somogy megye) gyűjtése is alátámasztja ezt a hiedelmet, hiszen adatai szerint egy alacsony, ápolatlan, két sor foggal rendelkező ember tejet kért, és csak egy kiskutyának köszönhetően nem verte el a határt, amiért letagadták, hogy van tej a háznál.125 De más természetfeletti lények is előszeretettel fogyasztják a tejet, így például a vadleány vagy a magyar nora, aki, eltérően vadabb rokonaitól, nem vérrel, hanem tejjel táplálkozik.126 A szintén túlvilági kapcsolatokkal rendelkező boszorkány viszont kiszopja vagy elapasztja a tehén tejét.127 A menyét, a boszorkány egyik ritka megjelenési formájaként, de a valódi menyét is kiszopja a tehén tejét a magyar nyelvterületen általánosan ismert hiedelem szerint.128 Tehát ha csökken a tejhaszon, elsősorban boszorkányra gyanakszanak, de abban az esetben is, ha nem sikerül vajat köpülni.129 A következő történetben is megjelenik a tej mint a boszorkány tápláléka, aki hasonlóan a garabonciáshoz megbosszulja természetfeletti hatalmának segítségével, hogy nem adnak neki: Krácsiné elment Vargáékhoz tejet kérni. Vargáné azt mondta: Nem adhatok, csak annyi tejem van, amit a gyerekeknek hagytam. Krácsiné nagy méreggel kiment az ajtón. Vargáné főzni kezdett, s mikor fölébredt a gyerek, meg akarta etetni. Fogta a tejesbögrét, hogy összeönti a kávéval. Az egész massza egybe mozgott, nem aludttej volt, hanem sokkal keményebb, szinte kopogott. Rögtön tudta, honnan fúj a szél. Megrontotta a boszorkány, mivel nem kapott tejet.130 A tejhozamot a boszorkányon kívül a tudós pásztor is képes csökkenteni, ilyenkor a saját tehenének lesz több teje, míg a másénak kevesebb.131 A ház őrzőszellemét jelképező házi kígyó ugyancsak tejen él, ezért a ház gyermekeivel tart barátságot, akik titokban etetik.132 A magyar néphagyomány számára sem ismeretlen a kígyó és a tej kapcsolata, itt is őrzőszellemszerű vonásokkal is rendelkezik, így a neki adott tejnek áldozati jellege van. De A kígyókirály nászajándéka című mesében is megjelenik a fehér kígyó a fején koronával, és tejet kér, majd meghálálja.133 Elterjedt hiedelem, hogy a kígyó szabadban
121 Szerk. Pál József – Újvári Edit: i. m. 452; Hoppál Mihály et alii: i. m. 217. 122 Dir. Jean Chevalier: i. m. 447–448. 123 Hoppál Mihály et alii: i. m. 217–218.
124 Magyar Néprajz nyolc kötetben. VII. Bp. 1990. 598.
125 Diószegi Vilmos: A táltos alakjának földrajzi elterjedéséhez. Szolnok megyei Múzeumok Évkönyve. 1973. 192. 126 Magyar Néprajz nyolc kötetben. VII. Bp. 1990. 554. ill. 567; Tánczos Vilmos: i. m. 214. 127 Hoppál Mihály et alii: i. m. 217–218.
128 Magyar Néprajz nyolc kötetben. VII. Bp. 1990. 541. 129 Uo. 615. 130 Kisbodak, Győr-Sporon m.; Magyar Néphit Topográfia 16. kérdőíve id: Magyar Néprajz nyolc kötetben. VII. Bp. 1990. 611.
131 Magyar Néprajz nyolc kötetben. VII. Bp. 1990. 677. 132 Erdész Sándor: Kígyókultusz a magyar néphagyományban. Debrecen 1984. 73–74. 133 Jung Károly: A kígyókirály nászajándéka. = Uő: Az emlékezet útjain. Ötvenöt olvasmány a néphagyományról. Újvidék 1993. 30.
EME



98 SZIJÁRTÓ ÉVA
alvó emberekbe, illetve őrizetlenül hagyott kisgyermekekbe belemászhat. Ha ez bekövetkezik, tejjel lehet kicsalogatni.134 A falban él a házi kígyó, ha előbújik, tejjel kell táplálni. Életét azért is kell óvni, mert szorosan összefügg a házigazdáéval. Elpusztítása szerencsétlenséghez vezet, mint például a ház leégése, a gazda vagy lánya halála. Az a hiedelemmonda is országosan elterjedt, hogy a házikígyót a kislány eteti tejjel, és ha a kígyót megölik, vagy etetését megtiltják, a lány belehal. Ezt a mondaszüzsét egész Európában ismerik.135 Ugyanakkor a filozófia megszemélyesített alakjának melléből is hét sugárban ömlik a tej, amelyek mindegyike egy-egy szabad művészetet táplál. A bölcsek köve is, amelyet gyakran Szűz Mária tejének neveznek, nemcsak a halhatatlansághoz, hanem a tudáshoz is kötődik.136 A tej az iszlám ezotériában is a beavatás szimbóluma.137 Csupán egyetlen idetartozó szólást találtam: Die Milch der frommen Denkungsart138 (A hasznos gondolkodásmód teje), mondják a németek az őszinte, hasznos gondolatra. Tehát ebben az esetben a tej mint maga a gondolat, a gondolkodás eredménye jelenik meg.
Összegzés
Az idézett nyelvi, néprajzi és mitológiai példákkal úgy vélem, sikerült bizonyítanom, hogy a tej mint táplálék erős szimbolikus vonatkozásokat hordoz, és hogy ezek a szimbolikus jelentések egymással érintkeznek, összefüggnek, egymásból levezethetők. Ez talán nem meglepő következtetés, az viszont igen sokatmondó, hogy egy rendkívűl bő, a magyar proverbiumokat történeti vonatkozásban is monografikus igénnyel bemutató átfogó gyűjtemény anyagának vizsgálatából az derül ki, hogy a tej 35 magyar proverbium esetében valamilyen szimbolikus jelentésben tűnik fel, és mindössze 2 olyan proverbiumunk van, amelyekről ez nem mondható el. A vizsgálat során ugyanis csupán két olyan proverbiumot találtam, amelyben a tej szó jelentését nem lehet besorolni a tanulmányban ismertetett egyik szimbolikus jelentéskategóriába sem. Ez azért van így, mert ez a két proverbium egyszerű gyakorlati tapasztalatot fogalmaz meg: a Tejbe verik a macska orrát.139 szólás csak azt jelenti, hogy tettenérésnél elbánnak az emberrel, a Tejesfazék mellett hívatlan szolga a macska140 pedig csupán azt, hogy a macska megeszi a tejet az ember elől, ha nem vigyáz rá. Fontos továbbá az is, hogy a megvizsgált francia, német és angol nyelvű proverbiumok körében is rengeteg példát találtam, amelyek vagy a magyar anyaggal állíthatók párhuzamba, hiszen ugyanazt a jelentést ugyanazzal a képpel, sőt sokszor ugyanazokkal a szavakkal fejezik ki, vagy pedig valamely más jelentést fejeznek ugyan ki, de besorolhatók voltak az általam felállított jelentéskategóriákba. Úgy érzem, mindez alátámasztja azt a feltevésemet, hogy a tej archetípusa valóban egyetemes, sőt az archetipus jelentésmezője is analóg módon tagolódik a különböző kultúrákban, vagyis az archetípus nem csupán egy nép körében rendelkezik ezekkel
134 Magyar Néprajz nyolc kötetben. VII. Bp. 1990. 542. 135 Uo. 562. 136 Hoppál Mihály et alii: i. m. 217–218. 137 Dir. Jean Chevalier: i. m. 447–448. 138 Lutz Röhrich: i. m. 1034. 139 Szemerkényi Ágnes: i. m. 1347–1348. 140 Uo. 1348.
EME



A TEJ SZIMBÓLUMÁNAK JELENTÉSMEZŐJE... 99
a jelentésekkel. Szerintem magától értetődő továbbá az is, hogy ezek a jelentések nem átvétel útján terjednek és nincsenek történeti folklorisztikai módszerekkel kimutatható genetikus kapcsoplataik sem, vagyis a valóban létező analógiák tisztán lélektani és egyetemes tapasztalati okokokkal magyarázhatók.
The Semantic Field of the Symbolism of Milk Based on a Hungarian Collection of Proverbs with English, German and French Comparisons
Keywords: symbol, archetype, the milk, the honey, proverbs, Hungarian folklore
My subject is the appearance of milk as a symbol in the proverbs. ‘The land flowing with milk and honey’ is clearly a good place to be, but we do not know any more why exactly ‘of milk and honey’. On the basis of a collection of Hungarian proverbs, supplemented by examples from three major European languages, I try to argue that the archtype of milk carries the same meanings in each of the cases. The arch-type being a basic tendency instead of a definite motive, I have tried to divide the meanings of milk into the categories of happiness, wealth, life, force, fecundity, grace and sacrifice - and I have tried to put the proverbs into these.
EME