---
master_file: "[[@FancsalyEvaMagyara]]"
---
# Index for Fancsaly Éva – A magyar ősvallás kérdéséhez.pdf

Fancsaly Éva
A magyar „ősvallás” kérdéséhez1
A lélekhit
A sámánizmus elválaszthatatlan az animizmustól és attól az elképzeléstől, hogy az embernek többféle lelke is van. Legközelebbi nyelvrokonainknál a plurális lélekhit szókincse mind a mai napig megmaradt. A magyar nyelvben ma csak egy lélekre utaló szó van, a lélek. Pais Dezsőtől (1975) maradt fenn egy posztumusz tanulmány erről a kérdéskörről. Ebben a tanulmányában Pais ír azokról a hipotetikus magyar szóalakokról, amelyek az ember belső szerveiben élő lelkek, a lélek, az árnyéklélek és a leheletlélek megjelölésére szolgálnak. A probléma az, hogy hiányzik az egységes terminológia, az egyes lelkek elkülönítése (a magyar kutatók beszélnek a tükörben visszaverődő lélekről, életlélekről, belső lélekről, szabadlélekről, árnyéklélekről, kettős lélekről – hogy csak a leggyakoribbakat említsem). Pais Dezső Paasonenre hivatkozva egyetért azzal, hogy szavunk a dualista lélekhit maradványa, az árnyéklélek megnevezése lenne.
A dualista lélekhit honfoglalás utáni meglétéről, illetve hiányáról a néprajzosok, régészek véleménye megoszlik. Dienes István (1975) egy krónikából fennmaradt töredékből vezette le, hogy a magyarságnál még a honfoglalás korában is élt a dualisztikus lélekképzet: A Cambriai püspök krónikája szerint a püspökvár ostromakor Bulcsú vezér unokaöccsét a helybeliek elfogták, levágott fejét a városfalra tűzték ki. Bulcsú ígéretet tett, hogy a környéken elejtett foglyokat és minden zsákmányát odaadja és békésen elvonul, ha a fejet neki kiszolgáltatják. Nem meglepő, hogy a seregvezér mindenét odaajándékozta volna rokona koponyájáért, ha feltételezzük, hogy Bulcsú régi hite szellemében járt el. Bulcsú tette – akit Bizáncban Bíborban
1 Az ünnepeltet 1978-ban ismertem meg az MTA Nyelvtudományi Intézetében, gyakran bejárt a Finnugor Osztályra beszélgetni. Mint kezdő nyelvész felnéztem rá, hallgattam, amit mondott, de nem mertem – az én szememben már akkor is NAGY NYELVÉSZ-t – megszólítani sem. Egyszer – azt hiszem 1983 őszén – bejött a szobába, beszélgetett Hajdú Péterrel, majd rám mutatva azt mondta: „Ez a lány kell nekem Pécsre!” Így kezdődött kapcsolatunk, mely – főleg a kezdeti időkben – nagyon szoros, kollegiális kapcsolat volt. Segítőkész embernek ismertem meg, aki a diákot állította mindig a középpontba, akinek mindenkihez volt egy-két jó szava. Kár, hogy az általa elképzelt egyetem (trimeszter, intenzíven két-három tárgyra koncentrálás, előadás helyett kiscsoportos oktatás) végül is torzón maradt. Meggyőződésem, hogy az akkor idejáró diákok azért állták meg a helyüket később – s nagy részük már kolléga –, mert ez a „pécsi modell”, elképzelés nagyon jó volt. Az ünnepelt érdeme, hogy itt lehetek, s taníthatok Pécsett. Köszönöm neki!



104 Fancsaly éva
született Konstantin császár saját kezűleg keresztelt meg – arra vall, hogy mélységesen hitt a kettős lélekben.
Az ember halála voltaképpen akkor következik be, amikor az árnyéklélek foglalatát, a koponyát megsemmisítik. A továbbélő szabadlélek elképzelésből következett, hogy elválaszthatatlan kapcsolatban maradt az élők és a holtak közössége. Bulcsú nem egyszerűen előkelő rokona fejét, hanem annak másvilági létét biztosító szabadlelkét akarta az ellenségtől visszaszerezni. Arra törekedett, hogy lélekárnyát az ősök azon közösségébe juttassa, akikkel a nemzetség élő tagjai a síron túl is szétválaszthatatlan, bensőséges viszonyban maradtak. Ezért áldozta volna fel Bulcsú mindenét rokona élettelen koponyájáért. „Az alku tárgyát képező koponyáról fennmaradt egykori adat mindenképpen feljogosít bennünket arra, hogy a X. századi magyarságnál olyasféle lélekhiedelmeket feltételezzünk, mint amilyenek az észak-eurázsiai samanisztikus népeknél, köztük pogány nyelvrokonainknál is sokáig fennmaradtak. (Dienes 1978, 187.) Dienes szerint: „Amennyiben igaz, hogy a samanizmust a szibériai népek körében éppen a betegség-halál okairól való sajátos viselkedésük, az elveszett lélek felkutatásának és visszavarázslásának háruló feladata éltette oly sokáig, valószínűnek kell tartanunk, hogy táltosaink egyik legfőbb tevékenységi köre is az elveszett lélek volt” (1978, 215). Dienes szerint a honfoglaló magyarság körében léteznie kellett a dualista lélekhitnek és a hozzá szorosan kapcsolódó lélekvesztéses betegségeknek és azok gyógyításának. Hasonlóképpen vélekedik Hoppál Mihály is: „A finnugor népek dualista lélekhite jól nyomon követhető majd minden népnél. A legkorábban megkeresztelkedett magyar népnél a lélek (= testlélek, életlélek) és az íz szavak utalnak erre” (Hoppál 1975, 225). Velük ellentétben László Gyula (1990) kétkedéssel fogadta, hogy a több lélekbe vetett hit a honfoglalás koráig élő hagyományként fennmaradt volna. Bizonyítékként azt említi, hogy egyedül a lélek szavunk maradt fenn, ami az ember személyiségének anyagtalan hordozója volt. A fennmaradt adatok alapján a kutatók nagyobbik része feltételezi – legalábbis valószínűsíti –, hogy a magyaroknál is volt egy többszörös lélekhit. Ugyanakkor a mai nyelvben csak a leheletlélek neve maradt fenn. Ennek egyik oka az – mondják a dualista lélekhitet elfogadók –, hogy amikor a magyarok áttértek a kereszténységre, a régi vallásukhoz kapcsolódó kifejezésük közül sok szó, valamint régi világképük is feledésbe merült. Mivel a többszörös lélek képzete a samanizmus egyik alapja, ezért az egyház és állam könyörtelenül üldözőbe vette minden látható nyomát. Mindazonáltal néhány ide kapcsolódó fogalom, mint például a sámán révülése, a sámánok viaskodása, a rejtezés, a regölés, a néző, látó stb. egészen a múlt századig fennmaradtak a néphitben.
Diószegi (1998, 23–24) három lélek-típust különböztet meg: az első az „igazi lélek”, a második a „továbbvivő lélek”, a harmadik pedig a „külső lélek”. Az első



A mAgyAr „ősvAllás” kérdéséhez 105
lélek a tudat, amely gyakran elhagyhatja a testet, önkívületi állapotban, de akár az álom során is. A továbbvivő lélek maga az életerő, ha ez elhagyja a testet, az ember halálos veszélybe kerül, vagy meg is hal, ekkor lelke egy újszülött testébe kerül, az előző ember pedig végérvényesen megszűnik. A külső lélek testből testbe vándorolhat, emberből állatba, illetve állatból emberbe is.
Az obi-ugor és szamojéd népek általában csak kétféle lelket ismernek: a lehelet- és árnyéklelket, de árnyéklélekből több is létezik. A nyelvi megfogalmazás két lélektípus létét egyértelműen szétválasztja: a lil a lélegzettel kapcsolatos, és az életerő, az életképesség megjelenítője; az is pedig az árnyék fogalmával kapcsolható össze.
Legközelebbi nyelvrokonainknál a különböző lelkek rendeltetéséről és sorsáról a kutatók gyűjtéseik során (halottas szokások, őskultusz, névadás, betegségek, sámánizmus stb.) számos érdekes információ gyűjtöttek fel, azonban ezek rendszerezése, egymáshoz való viszonyuk megállapítása, egyes lélektípusok „definiálása” nem járt sikerrel. A hantiknál például négy-ötféle lélekről van tudomásunk. Az egyik lélek az ember halála után a temető közelében tartózkodik, majd bogárrá változik, és amikor bogárként is elpusztul, akkor szűnik meg ez a lélek létezni. Van egy olyan lélek, amely az ember életében is elhagyhatja időszakosan a testet, de sokáig nem lehet nélküle élni; a halál beálltakor az egyik lélek a halottak birodalmába távozik, és ott visszafelé leélve az emberi életet bogárként visszatér a földre. Létezik egy úgynevezett „álomlélek”, amely süketfajd alakú, az erdőben él, és csak akkor van az embernél, ha az álmodik, és van egy olyan lélek, amely a halál után reinkarnálódhat.
Az azonban, hogy ezek a funkciók hogyan oszlanak meg az általánosan meghatározott egy-két nevű, illetve négy-öt számú lélek között, nem ismert. Szintén általánosnak mondhatóak azok az elképzelések, hogy a lelkek leggyakrabban madár vagy repülő rovar alakúak, vagy tulajdonosuk alakját viselik; lakhelyük az emberi test felületén – leginkább a fejen, a hajban – található. A leheletlélek az élő emberhez tartozik, és a halál pillanatában hagyja el a testet, ekkor új életet kezdhet egy újszülött testében. Elnevezésének alapja az a megfigyelés, hogy az élőket a lélegzet különbözteti meg a holtaktól, ennek a léleknek a székhelye valamelyik bő vérellátású szerv, például a máj vagy a szív. Az árnyéklélek az ember szellemi része, ami akkor hagyhatja el a testet, ha az ember nincs öntudatánál, például alszik, elveszíti eszméletét vagy eksztázisba kerül, de hosszabb időre is távol lehet a testtől, például egy betegség során, vagy ha ártó szellem keríti hatalmába. Alakja lehet állati vagy emberi, de a sámánon kívül közönséges ember számára általában láthatatlan, bár tulajdonosa halála után rokonainak megjelenhet. Ennek a léleknek székhelye a fej (Vértes 1990, 115–116).



106 Fancsaly éva
Schmidt Éva2 a kettős lélek-elképzelést a hantiknál a lehelet- és árnyéklelkek egyfajta fonataként írja le, amely már a halál előtt bizonyos idővel felbomlik, és egyes lelkek már ilyenkor elhagyhatják a testet, majd a halál pillanatában végleg szétválnak egymástól. A leheletlélek – hanti nyelven lil, amely finnugor eredetű szó és a magyar lélek szóval hozható kapcsolatba – őrzi az egyedi személyiséget leginkább, ez a halál után elszáll, és nagyon keveset tudni arról, hogy ezután pontosan mi történik vele. Valószínű, hogy a test elhagyása után észak felé veszi útját, nyáron csónakon, télen szánon haladva, amely úton látnoki, sámáni képességekkel rendelkező ember nyomon is tudja követni, vagy el is tudja kísérni. A leheletlélek léte tehát múlandó, és egy idő után végleg eltűnik.
Van azonban olyan árnyéklélek is, amely az utódokban továbbél, és ami a hanti emberek életében meghatározó, fontos szerepet tölt be. Minden nőnek négy kislányban, és minden férfinak öt fiúban születhet újjá egy-egy lelke. Ez a lélek a halál után várja az alkalmat, hogy a nemzetségben, egy újszülöttben – akinek születése pillanatában csak leheletlelke van, de a személyiséget hordozó lelke még nincs újjászülethessen. Szinte minden vidéken ismertek a hantik között olyan esetek is, amikor az újszülöttben egy még élő ember lelke születik újjá, amely egyben annak is előszele, hogy az illető ember nem él már sokáig. Ennek magyarázata talán a lélekfonatoknak fentebb említett tulajdonságában rejlik, miszerint a halál beállta előtt már megbomolhat a lelkek kapcsolata, és ha egy lélek el is hagyja a testet, a többi lélek révén az ember egy kis ideig még tovább élhet. Láthatjuk tehát, hogy még a hantiknál – ahol a mai napig él a pluralista lélekhit – sem tiszta az egyes lelkek kapcsolata egymáshoz, szinte csak az a biztos, hogy van egy lehelet- és egy árnyéklélek. A magyarban – feltételezések alapján – az alábbi szavakat használhatták a ’lélek’ megnevezésére: lélek, jonh, szív, íz. Vizsgáljuk meg ezeket! A ma meglévő egyetlen ’lélek’ jelentésű szavunk finnugor eredetű. Megtalálható a finnben és az obi ugor nyelvekben egyaránt (osztj. lil ’lélek, lélegzet’, vog. lel ’lélek’, fi. löyly ’pára’ alakban). Először a Halotti Beszédben fordul elő (1195) lilki ert alakban. Eredeti jelentése a ’lélegzet, lehelet, pára’ volt, ebből alakult ki a ’lélek’ jelentés még az ugor korban. Történeti adataink szerint a lélek szót „lélegzet” értelemben is használták, a szó rokon nyelvi megfelelőinek is ez a jelentése. (Megjegyzendő, hogy egészen a 17. századig lélekzet alak volt használatos, amely jól mutatja a szó eredetét). A pára, lehelet szavakat viszont használták „lélek” értelemben is, ahogy erre a „kiadta páráját” kifejezés is utal. E lélekképzet alapja az a tapasztalati tény, hogy amíg él az ember, lélegzik: halálakor az „utolsó lehelettel” „kileheli lelkét”,
2 Lélek, el ne hibázd! Rendezte: Székely Orsolya. 1990–1992.



A mAgyAr „ősvAllás” kérdéséhez 107
„kiszakad belőle a lélek”. Ma a lélek szavunk önálló fogalomként létezik, de nem kötődik testrészekhez, szervekhez. A másik – Pais Dezső a lélek eredeti magyar terminusának az Ómagyar Mária-siralomból ismert jonh (eredetileg ’belsőrész’) szót tartja (1985, 185–209). A TESz szerint egy elhomályosult összetétel, a *jo ’otthon, be’ + *hon ’has, belső rész’ szavakból. Ma már ez a szó kihalt nyelvünkből, de a középkorban jóval nagyobb jelentőséggel bírt. A szó ’lélek’ jelentésére nincs biztos adatunk, a siralom szövege („en iunhum buol farad”) érthető úgy is, hogy ’Én szívem búval fárad’, vagyis testrész jelentése volt, s képletesen használták a lélek megnevezésére. A jonh szó, mint ’has, gyomor’ szó fontossága bizonyítja, hogy a gyomor szintén mint a lélekkel kapcsolatban lévő vagy legalábbis annak manifesztálódási helyeként megjelenő szervként szerepelt az ősi magyarok hitvilágában. A vérkeringés központja a szív, talán ezért gondolták őseink, hogy ott lakik a lélek. Az 1372-es Jókai-kódexben ’lélek’ jelentésben szerepel. A TESz szerint ez a latin cor ’szív, lélek’ mintájára jött létre. A szó finnugor eredetű, s a rokon nyelvekben is ’szív, testrész’ jelentésben található meg. A középkorban gyakran használják ’lélek’ jelentésben is, bár valószínű, hogy a kereszténység volt az, amely ezt a szót a ’lélek’ jelentésben gyakoribbá tette. Nyelvészetileg nem tudjuk megállapítani, hogy bizonyos szervek, mint az epe, vese metaforikusan kötődtek-e a lélek szóhoz. Kérdés, hogy az ember lényegének, énjének metaforikusan a szív, vese, máj („veséjébe lát”, „rosszmájú”) szavakkal való kifejezése a lélek testben elfoglalt helyére utal-e, ilyen elképzelések maradványaként értékelhető-e. A kutatás ugyanis bizonyos fokozatosságot tételez fel a lélekfogalom fejlődésében: az életfunkciókat hordozó, a test egy meghatározott szervében (szív, máj, vese) helyet foglaló testlélektől az énlélekig. Az íz szó, mint a ’szájüreg betegsége, fene, rákfene’ 1577-ben van először dokumentálva. Az is lélek, amit a vogulok, osztjákok is szabadlélek, árnyéklélek értelemben használnak, ami az ember testen kívüli megjelenési formája – vagyis magának az embernek a testen kívüli megjelenése. Ez az isz kifejezés Pais szerint a palóc vidékeken még élt, mint Egyen meg az íz! Emésszen meg az íz! Tépjen szét az íz! Illetve Grynaeus Tamás (1996, 19) közlése szerint az „Isz ki te! és az „Isz el!” (1988, 250) mint állatokra alkalmazott elküldési mód maradt fenn. Azt, hogy az ősi árnyéklélek rejtőzhet a magyar iz (isz) szóban, már Paasonen (1939, 346–347) is felvetette. „Az osztjákok és vogulok is is-nek nevezik az árnyéklelket. A szó árnyék jelentését támasztja alá az is, hogy a vogulok az is szót használják a jiw-is (a fa árnyéka), kwäl-is (a ház árnyéka) szókapcsolatokban is.” (közli: Szendrey Ákos 1946, 37–38.) Etimológiai szótáraink az isz, íz szavunk jelentéséről a következőket állítják: „a szó eredeti jelentése az ’árnyék’ lehetett, de feltehetőleg már a fgr. korban ’árnyéklélek’ jelentésben is használták. Az ’árnylélek’ jelentésből ’árnylélek’ → ’(a halál



108 Fancsaly éva
után) ijesztő szellem; → betegségokozó szellem jelentésváltozás útján jöhetett létre a mai magyar ’betegség’ jelentés” (MSzFE 1971, 329.) A szónak a finnugor nyelvek közül a vogulban, osztjákban ’árnyék, árnyékkép, halál utáni bábu’ jelentése, a zürjénben és finnben ’maga, (én)magam’, míg a mordviban megtalálható az ’eszméletlenséggel járó betegség’ jelentés is.
Láthatjuk, hogy egyrészt a régi magyar nyelvben lévő, adatolt jelentésre már a mordvinban is van példa, ugyanakkor az isz, íz szót még a korai magyar nyelvben sem használták ’lélek’ jelentésben. Azaz csak feltételezhetjük, hogy a szó eredeti jelentése (az obi-ugor nyelvekben megtalálható ’árnyék, árnyéklélek, lélek’) fennmaradt volna a honfoglalás utáni magyarság nyelvében is, s csak a kereszténység felvétele után alakult volna ki a ’(halál után) ijesztő szellem’, majd a ’betegséget okozó szellem’, s végül a ’betegség’ jelentés, mondván, őseink a betegséget ugyanis úgy tartották, mint a gonosz szellem jelenlétét.
Véleményem szerint a mordvinban megtalálható ’eszméletlenséggel járó betegség’ jelentése arra utal, hogy már a finnugor korban volt a szónak ilyen jelentése. Ezt támasztja alá Vékony Gábor elmélete is (1987). Eszerint a szarvasi tűtartó rovásírása egy archaikus varázsszöveg, mely kései ősmagyar nyelven íródott. Az általa közölt megfejtésben szerepel az isz szó, mint ’gonosz, ártó lény’:
Üngür iszi nek imij wasu
tiγ tëβedγën iszën,
tiγ tiγ szuru, bëki, βorβ!”
Üngür démon ellen ím e vas;
tű szúródjon a démonba,
tű, tű, szúrj, bökj, varrj (el)! (Vékony 1987, 59.)1
Amennyiben elfogadjuk Vékony Gábor rovásírás megfejtését, akkor el kell vetnünk azt a nézetet, hogy a magyar nyelvben meglévő isz szónak a honfoglalás előtt még lett volna ’árnyéklélek’ jelentése. Vékony közlésében világosan ártó szellemet jelent e szó. Még azt is megkockáztathatjuk, hogy már a finnugor együttélés idején kialakulhatott e szónak a ’betegség’ jelentése is. A fentiek alapján úgy gondolom, hogy László Gyulával érthetünk egyet, aki szerint az ősmagyar korban már nincs nyoma se nyelvünkben, se kultúránkban a dualista lélekhitnek. A honfoglalás korára a magyarság műveltsége már a sztyeppei nagy állattartók kultúrájának jellegzetes jegyeit mutatta. Azon népek anyagi és szellemi kultúrájának vizsgálata alapján, amelyekkel ez idő alatt kapcsolatban voltunk, nagy bizonyossággal állíthatjuk, hogy a magyarok ebben az időben már ismerték a monoteisztikus vallásokat, sőt, talán egy részük fel is vette a keresztény, a zsidó vagy



A mAgyAr „ősvAllás” kérdéséhez 109
a mohamedán vallást. Az uráli népek hitvilágában, népszokásaiban, mesekincsében fellelhető néprajzi egyezésekből és a nyelvészeti kutatásokból ugyanakkor arra is következtethetünk, hogy a finnugor népek együttélésük idején sámánhitűek lehettek.
irodalom
Dienes István 1978. A honfoglaló magyarok lélekhiedelmei. Régészeti barangolások Magyarországon.
Panoráma, Budapest.
Dienes István 1975. A honfoglaló magyarok és ősi hiedelmeik. In: HajDú Péter (szerk.) Uráli népek.
Corvina, Budapest.
diószegi Vilmos 1998. A sámánhit emlékei a magyar népi műveltségben. Akadémiai Kiadó, Buda
pest.
Grynaeus Tamás 1996. „Isa por ...” A honfoglalás és az Árpád-kori magyarság betegségei és gyógyí
tásuk. Fekete Sas Kiadó, Budapest.
HoPPál Mihály 1975. Az uráli népek hiedelemvilága és a sámánizmus. In: HajDú Péter (szerk.) Uráli
népek. Corvina, Budapest.
lászló Gyula 1990. Különvélemény ősvallásunkról. In: Őseinkről. Gondolat, Budapest.
makra Sándor 1988. A mágia. Magvető, Budapest.
A magyar nyelv történeti etimológiai szótára. I. 1967., II. 1970., III. 1976, Akadémiai Kiadó, Bu
dapest.
A magyar szókészlet finnugor elemei. I. 1967, II. 1971, III. 1978, Akadémiai Kiadó, Budapest.
mokány Sándor 2001. Áld és átkoz. In: Néprajz és Nyelvtudomány 185–187.
Pais Dezső 1975. A magyar ősvallás nyelvi emlékeiből. Akadémiai Kiadó, Budapest.
szenDrey Ákos 1946. A magyar lélekhit. In: Ethnographia 57: 37–38.
Uralisches Etymologisches Wörterbuch. 1988, Akadémiai Kiadó, Budapest.
varGyas Lajos 1984. A honfoglaló magyarság hitvilágának legfejlettebb rétege a nyelv és a folklór
tükrében. In: Keleti hagyomány – nyugati kultúra. Szépirodalmi, Budapest. 16–28.
vékony Gábor 1987. Késő-népvándorláskori rovásfeliratok a Kárpát-medencében. Életünk, Szom
bathely.
vérTes Edit 1990. Szibériai nyelvrokonaink hitvilága. Tankönyvkiadó, Budapest.