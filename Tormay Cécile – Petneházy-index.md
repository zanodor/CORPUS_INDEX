---
master_file: "[[@TormayCecilePetnehazypdf]]"
---
# Index for Tormay Cécile – Petneházy.pdf

Tormay Cécile
PETNEHÁZY
Kisregény és elbeszélések
Válogatta és szerkesztette
HUNYADI CSABA ZSOLT
A borító
Benczúr Gyula
festményének felhasználásával készült
ISBN 978-963-267-080-5
Szerkesztés © Lazi Könyvkiadó, 2010
A Lazi Kft. kiadása
A kiadásért felel: a kiadó ügyvezető igazgatója
anyaggyűjtésben közreműködött: Fazekas Sándor
Korrektor: Pozsik László, Juhász Ferenc
Tördelőszerkesztés: Szentmiklósi Csaba
Borító: Koha Kolett, Innovariant Kft.
Felelős szerkesztő: Hunyadi Csaba Zsolt
Debreceni Kinizsi Nyomda Kft.
Felelős vezető: Bördős János igazgató
Azt akarjátok, hogy meséljek?
De hát nem tudjátok, hogy nehéz mesélni, mikor
szüntelenül nyílnak az ajtók, és a láng inog a tűzhelyen a
jövés-menéstől, hírek osonnak az utcákban, és borzadások
futnak végig a földön?
De hát nem tudjátok, hogy mesélni csak olyankor lehet,
mikor odakinn nem történnek nagyobb dolgok, mint a
mesében?



Mostanában pedig a világon szanaszét iszonyú dolgok
történnek. A valóság nagyobbakat mesél, mint a mesék, és
az ember elszégyelli magát, mikor szólni kezdene. A roppant
történések tövében minden kicsinynek és feleslegesnek
tetszik, amit mondani lehet.
Ti mégis akarjátok, mert szeretnétek, hogy múljék az idő.
Múljanak el az emlékek a szürkületből, múljanak el az út
menti akácfákról, a víz loccsanásából és az éjjel süvöltő
autók hirtelen megállásából, melytől még ma is
összerezzennek a kapuk a házak falában.
Feledni, amit velünk tettek, és amit hagytunk, hogy
tegyenek; elfeledni... Pedig nem lehet.
Eszünkbe jut, ha a szélben féloldalra fordulnak a fák,
mintha valaki lógna rajtuk. Eszünkbe jut, ha a köd ráfekszik
a tetőkre, ha eldobált villamosjegyek fehérlenek ki a sárból,
mint a megtiport őszirózsák. Eszünkbe jut, ha a visszanéző
napban Buda alatt, a Duna mentén, olyan vörös a pesti part,
mint egy elmúlt Május.
Minden emlékezik...
És mesélni csak olyankor lehet, mikor az emlékek
halkabbak, mint a mesék.
Mire a könyvem végére értek, ne feledjétek, hogy
megmondtam előre. És majd ha kérdem: Miért néztek rám
olyan különösen? Miért rázzátok a fejeteket? Nem hiszitek,
amit mondtam? Jusson eszetekbe: Ti akartátok, hogy
meséljek.
A forradalmak után.
Tormay Cécile



Feltámadás
A természet kínosan vajúdott a véres golgotai emlékek
súlya alatt. Egyszer már megvirradt a földön azóta, hogy
Elvégeztetett, de Jeruzsálemben csak felhők között látták a
napot. Könnytől volt nehéz a lég, elfojtott bánat sóhajtott
még a szélben is... A második gyászos alkonyaton aztán
végre egy derengő sugár szállt le a magasból. Oda szállt el
a Jozefát völgyébe, hol a tüskés bozót s a csenevész olajfák
sűrűjében az apostolok bujdokló kis csapatja rejtőzött a
tömeg vak dühe elől. A tovatűnő napfényt kérdőn követték
tekintetükkel mindannyian: vajon mit hoz nekik, ha holnap
visszatér?...
Mióta a Mestert megfeszítette a nép, nem váltottak
hangos szót egymással. Kétségbeesetten, tanácstalanul
néztek a jövő elé. Naphosszat tépelődtek, éjente pedig
sírtak és fohászkodtak.
Imádkozással telt el az éjszaka is. Az idő múlt, s a virradat
habozva kezdte már tépdesni a halmok felett az éji
szemfödőt. A domb irányában megszaggatott köntösben
egy gyászoló asszony haladt el ekkor a köves úton – vivén
kezében illatos keneteket, drága gyolcsot és virágokat.
Lent a völgyek ölén szárnyra kelt a hajnali szellő, túl a
halmokon pedig, a pálmák ringó koronái között mintha
láthatatlan szövétnekek gyúltak volna ki, egyszerre füstös
pír szökött fel az égre. A Golgota felett hirtelen lángözön
árasztotta el a boltozatot, s a Megváltó keresztje
összekötve egymással a földet és az eget – elsőnek győzte
le az éjszakát. És mentől fényesebben ragyogott a glória
Jézus keresztje körül, annál nagyobb árnyat vetett le az a
kereszt Jeruzsálemre, mely mint egy óriási fehér csonthalom
hevert ott a Golgota lábánál.
Az apostolok előfutottak rejtekükből. Új reménység szállt
szívükbe, mert ismét fénylett a mindenség, csakúgy, mint



akkor, mikor a Mester még közöttük járt.
A domb mögött e percben régi pompájában kelt fel a nap,
és vele egyszerre megjelent a bársonyos mezőn egy nő
alakja is. Mintha a nap tűzkorongjából futott volna elő,
ragyogott, lángolt a fényárban egész valója. Szállongó vörös
fürtjei mint égő szárnyak csapkodtak körülte a légben, s
vinni látszottak őt repülve az apostolok felé.
Megdöbbenve ösmertek rá valamennyien: Mária!... Mária
Magdolna!
Es ő lelkendezve tárta ki feléjük karjait, s szava miként az
első húsvéti harangszó e földön, diadalmasan csendült meg
hegyek-völgyek felett:
– Üres a sír, de Ővele van tele az egész világ!



A sorsfolyó
Élt egyszer, valamikor az Úr ezredik esztendeje idején az
ájtatos Bavaria földjén egy hercegkisasszony, akit Gyzlának
hívtak a Duna völgyében.
Atyja Henrik úr volt, a hűbéres Bavaria hercege, anyja egy
nibelungi hercegnő. És mert istenesek voltak mind a ketten,
az evangélium igéjén nevelték Gyzlát is. Mikor nyolcadik
esztendejébe fordult volna, felkészültek véle Regensburg
városából, és ahogy illett, a földi hiúságok elől elvitték őt a
szent hírű gandersheimi kolostorba.
Ettől kezdve Gyzla ott élt és növekedett az imák és árnyak
csendes klastromában, Gerberga fejedelemasszony fehér
kámzsás szüzei között. És a lázas szemű halavány
testvértől, akit soror Hrosswithának hívtak a többiek,
templomi énekeket, írásvetést, latin szót és muzsikát tanult.
Mikor pedig pihent, kicsiny keze sok szent legendát hímzett
aranyfonállal tiszta fehér gyolcsra, bizánci selyemre.
Az évek elmúltak, s a múlásuk közben a mély
klastromablakok fösvény világánál Gyzla csak egyre hímezte
az oltárkendőket, a casulákat. És mint tegnap és azelőtt,
szelíden, halkan ismételte a vesperát, melyet a feszület
alatt Gerberga fejedelemasszony fennhangon imádkozott.
A polcon lefutott a homokóra... Gerberga, a császár
leánya az ima végéhez ért:
– Uram, óvj meg minket a gonosztól, a Brocken hegyi
boszorkányaitól, a döghaláltól, a démonoktól és minden
magyaroktól...
A fejedelemasszony ilyenkor félelmes fenséggel, szinte
bosszút könyörgőn emelte sápadt apácakezét a feszület elé.
Mintha holt urára gondolt volna, a tündöklő frank lovagra,
akit Augsburg alól, a Lech mezejéről magyar nyilak küldtek
fel a mennyországba.



Gyzla összeborzadt. És éjjel, mikor a Brocken
szakadékaiból, a Harz felől üvöltött a szél, és maguktól
kongtak a klastromi harangok, felsírt rémületében. A
pannóniai szörnyű magyarokra gondolt, akiket kiégett,
messze pusztaságokban boszorkányokkal nemzettek az
ördögök.
Kutyafejű, idétlen hústömegek ők! A kezük még lóhátról is
a földig ér. Gyilkos fényű apró szemük megöli azt, aki bele
mer tekinteni...
Így mondta Regensburgban a nép. Így mesélte Gyzla öreg
dajkája az abachi erdők felett, a hercegi sziklavárban,
otthon, a kicsiny kamrában. Így mesélte az öreg dajka a
mécsvilágnál. És a rokka pergett, és iramodó kerekének az
árnyéka, mintha menekülni akart volna, riadtan csak egyre
forgott a fehér falon.
A dajka meséi... Gerberga imádsága... Gyzla szívében
elzsibbadt a vér, ha a magyarokról elmélkedett.
– De szabadíts meg a gonosztól...
Aztán egy napon Quidlinburg felől császári hírnökök és
kengyelfutók jöttek a kolostorba. És Gyzla megtudta, hogy a
császár parancsából atyja, Henrik úr Krisztus nevében
odaígérte őt a pogány magyarok fejedelmének, aki
követeivel a germán császárok véréből való menyasszonyt
kért tőlük Vajk fia számára.
Gyzlát ájultan emelték fel a földről a rémült sororok.
Gerberga pedig pihenni sem hagyva a kengyelfutókat,
visszakergette őket Quidlinburgba, és írásos üzenetben
megtagadta a császárnak az engedelmességet.
„A bavariai Gyzla fel fogja venni a fátyolt, és Krisztus nem
adja ki többé menyasszonyát.”
De alig múlt el két-három újhold, már ismét követségek
zörgettek a monostor kapuján. A pápa üzent. A császár
parancsolt.
És Regensburgból fenyegetően ott termett háromszáz jó
bavarus lovassal maga Henrik herceg.



Gerberga nem ellenkezett tovább. Elbúcsúzott Gyzlától.
Véges végig a klastromi folyosók homályán suttogó beszéd
borzongott át.
– Hallottad, soror?
– A pannóniai magyarok napkeletről békét és jó
szomszédságot kínálnak Gyzláért minden német
országoknak.
– A pogány fejedelem, Gyejcs fia, Vajk megtért! István
vértanú nevével újraszületett a keresztségben.
– A császár üzente! Amit a germán fegyver nem győzött,
azt elvégzi a római kereszt. Megszelídíti az ázsiai vad
harcosokat.
– Békesség a német földeknek!... Gerberga lehajolt a
térdelő leányhoz.
– Testvérem Krisztusban! Nagy küldetésre választott az Úr
kegyelme. Miként a szentek és vértanúk, az igaz hit kezese,
az üdvözítő vallás záloga léssz a pogányok országában, akik
fejedelmükkel ígérik megtérésüket.
A suttogó folyosók hangja elakadt.
Gyzla halavány, hajadoni fenségében, mint a
vértanúságra indulók, felemelt fejjel haladt el a zárdaszüzek
között.
Aztán ugyanezzel a mozdulattal hagyta el fiatal éveinek
sötéten békés kolostorát. Hat újholddal később pedig
ugyanezzel a mozdulattal indult el a regensburgi
székesegyházon át, hogy testvére, Bruno apát per
procurationem eljegyezze őt a magyarok távol fejedelme
számára.
Hűbéres birodalmi hercegek között a császár koronája
fénylett a templomi homályban. A pannóniai követek feje
felett vezetőjüknek, a keresztelő Adalbertus püspöknek
kincses pásztorbotja csillant. Vajk kedves mestere, a
sanseverinói gróf és wasserburgi Wencelin úr, Tibold, a
tannenburgi és a svábországi két egytestvér páncélos
vitézek: Hunt és Pazman lovag ott álltak tanúskodni mind...



Mire pedig kialudtak a viaszgyertyák az oltáron, és elmúlt
a menyegzői vigasság, és elhallgattak a sípok és a hegedűk,
megélénkült az ősi dunai rév. Panaszkodó búcsúzással
siránkozott a part. A borús égben felzokogtak a regensburgi
harangok.
Gyzla hajóra szállt. Szigonyos csáklyák taszították a
partot. Vitorlák szárnya bomlott. Vízbe merültek a hosszú
evezők. És a Duna mentén útnak eredt a gálya fegyveres
kísérete. Negyven tegzes lovaggal a vildonai Wolfger és
Hedrich úr, páncélosaival a norinbergi Hermann. Míg lenn, a
víz barázdájában, a tajtékzó hajónyomon, temérdek bárkán
hű bavariai kézművesek, ötvöskovácsok, aranyhímzők,
kötélfonók, takácsok követték hercegnőjüket az új hazába,
napkelet felé.
Regensburg falai elmerültek a fák mögött. Az úszó gálya
mellett a partokon erdős hegyek, városok, bástyás
monostorok, vad sziklavárak őrtornyai mentek lassan vissza
nyugat felé.
Gyzla könnyes szemmel üzent a tájnak. De semmi sem
állt meg. Minden visszament, egyedül ő nem térhetett többé
haza.
A szilaj Duna vitte őt, mint ellenállhatatlan, titokzatos erő.
És a hosszú út alatt a magyarok fiatal fejedelemasszonya
egyre halaványabb, egyre szótlanabb lett.
Eső verte a hajósátrat. Felhők görögtek le a hegyek éléről
a megvakult, párás folyóra. Gyzla keserves, bús nászútján
nem látta viszont többé Bavariában a napot, nem látta
többé a csillagokat.
Sötét, nedves éjszakák kísérték az álmatlan asszony
hajóját az alvó országokon át.
– Ők alszanak, és én virrasztok, én, a zálog, a kezes.
Fejedelemasszonyok végzete...
Aztán tizenegy nappalon és tizenegy éjszakán át tartott az
út. A gálya már elhagyta az ostermarki őrgrófság hínáros
vizét. Langyos szél kuszálta a nádast a morva mezőn. Az
eső elállt. És mikor Gyzla hajója a dacos dévényi sziklavár



alatt járt a zátonyos Dunán, egyszerre, mintha sok apró
szövétnekkel küldöttség jött volna eléje az égen,
kibukkantak a felhők között a csillagok.
A derengésben rorátéra gyülekeztek a hajósátor előtt
Gyzla asszonyai és a lovagok. A gálya kis harangja csengett.
A kapellanus énekelni kezdte a hajnali misét.
Gyzla kezében megremegett az imádságos könyv.
„Uram, de szabadíts meg a gonosztól és minden
démonoktól és minden magyaroktól.”
A hajó előtt a távol messzeségben felkelt a nap. Gyzla az
arcán és lesütött szempilláin érezte a nyarat. Ez a nyár
forróbb és naposabb volt, mint otthon a régi bavariai
nyarak. A melege megérintette fiatal mellét, áthatott a
köntösén, és feloldotta szívében a zsibbadt vért. De az
imádságoskönyvből azért még mindig nem tekintett fel.
Ekkor történt, hogy a part felől rejtélyes szép kiáltás
hangzott a napsütésen át. A magas hegyen egy hang
kiáltott ki a rengetegből. És a szomszéd hegyorom felkapta
a kiáltást, s mint zengő kincset hajította tovább az ősi szűz
erdők felett. Tovább keletnek, amerre a gálya haladt.
Gyzla halkan szólt fel az imádságából:
– Mi az, amit Vajk országában kiáltanak hozzám a
magyarok? Pazman lovag felelt:
– Gyzla, regina mater nostra, azt kiáltják: „Anyánk,
királyné...”
A kiáltás kiért a hegyek közül, és szétáradt, mintha síkra
jutott volna, ömlött, terjedt, zengett a szemhatártól a
szemhatárig. Gyzla ellenállhatatlan vágyban felvetette
homlokát, és kék tekintete káprázva itta fel a soha nem
látott róna merengő végtelenjét.
– Te vagy hát, te, te, magyarok országa...
A dunai füzes irányába hajlékony testű lovasok jöttek
nyargalva a síkon át, és mintha lángot hoztak volna a
kezükben, fejük felett magasan lobogott az emelt süveg. A
buja réteken nyájak, gulyák, ménesek legeltek. Egy pásztor
kürtjébe fújt. Túl búzát arattak énekelve. A kicsiny szállások



táján karcsú leányok zöld gallyakat lengettek a víz tükrén. A
part felett, gyermeküket emelve karjukon, magyar anyák
köszöntötték a fejedelmi hajót.
És Gyzla kinyújtotta feléjük a kezét, mintha adni akart
volna valamit nekik.
A hajóharang halkan csengett a ringástól. Odalenn, mint
lantverés játszott a víz a gálya testén. Az evezők csapásától,
mint az ezüstrokka kereke, pergett, surrogott a kerengő hab.
Harangok csengése, lantok pengése, rokkák perdülése...
Ezt adja ő majd a magyarok népének. S tekintete
legyőzhetetlen mosolyban szállt ki új országába.
A láthatáron, mintha álomból merült volna elő, egyszerre
feltűnt Esztergom uralkodó vára a hegyen. A Duna partján
hirtelen égig érő ezüst oszlop közeledett. Csavarodva
sziporkázó, örvénylő por csapott a boltozatra egy
beláthatatlan, vágtató erdő felett...
Háromezer kopjás lovasa élén, nagy távolságban seregei
előtt, magányosan léptetett fehér lován a fiatal király.
Fedetlen fővel jött, ragyogó sötét haját csak aranyabroncs
szorította le. És amint a fény cikázott a koronáján, a
cikázástól szinte világos volt a homloka körül a levegő.
Szép, merész arca barna volt a naptól. Nyúlánk, ifjú testéhez
sodrottezüst páncéling simult. Kezében a fejedelmi lándzsa
helyett keresztet emelt.
– Stephanus... – suttogta Gyzla megilletődve, és elpirult,
most, hogy először szólította így őt, akit eddig irtózatában a
pogány Vajknak nevezett.
Kürtök harsantak, örömet fújtak a trombiták, és a rivalgó
partok között, a bavariai hajók élén lassan, méltóságteljesen
úszott a fejedelmi gálya a magyar rév felé. A Duna vitte a
frigykötéshez, az a fenséges sorsfolyó, amely kanyargó
ezüst írással írja, egyre csak írja germán és magyar földekbe
két faj végzetét.



Dalos szerelem
EGY HÍV HEGEDŐS ROMÁNCA GYALOGPRÓZÁBAN
És ekkor belépett vala a boltíves lovagterembe egy
vándorló hív hegedős. Kopott bársonyzekéjén hattyúprém
gyanánt frissen hullott havat hozott magával a künn zúgó
zimankós téli éjszakából. Fiatal, fáradt ábrázata pirosra vala
festve a hidegtől... Megállt a padozatot takaró török szőnyeg
peremén, félősen húzta elő köpenye alatt őrzött kobzát,
azután leemelte fejéről havas süvegét, s mélyen, illő
tisztelettel hajolt meg a teremben összegyülekezett nemes
lovagok és asszonyságok előtt.
Mindnyájan együtt valának, és a mennyezetről finom
szálon tüzes pókként leereszkedő mécses világánál
megsejté a kobzos, hogy ki légyen közöttük a vár ura. Még
egyszer külön köszönté őt.
Ott ült a terem hátterében a nagyúr, kényelmesen
beletámaszkodva nehéz tölgyszékébe, melynek furfangosan
csavarodó lábain hosszú, keleties kaftánja folyt le, körös
körül a földön úszván...
Billikoma előtte állott az asztalon, fölemelte hát, kevély
pillantását küldvén a dalnokra, s miként egy hadi tárogató
hangja, zengett föl ekkor szava a címeres, fegyverektől
csillogó falak között:
– Ímhol lássátok, ti ősz hajú, elvénült vitézek, ifjú leventék,
szép, szelíd szüzek és minden véreim, behajtott hozzánk a
téli vihar egy vándorló kobzost, kérjétek meg őt, múlasson
minálunk addig, amíg egy hív énekét eldalolja.
Az ősz hajú, elvénült vitézek hátradőltek székeikben, a
falakat körülfutó kőpadokon az ifjú leventék közelebb
húzódának a félénk, piruló hajadonokhoz, s az ábrándos,
brokátruhás apród úrfiak odatelepedének úrnőik hegyes
orrú, pillangós cipellői eleibe... Megpendültek az alabárdok,
amint az ajtónállók a falhoz támasztották őket, s az úrnő



kedvelt agara hűségesen húzódott a nagyasszony
gyöngyökkel hímes, drágaságos szoknyája mellé.
Egy zöld ködmönös csatlós még néhány hasáb fát vetett
az oroszlános márványkandalló izzó torkába, amire azután
mint megannyi véres oroszlánkarom nyúlt ki a padozatra a
fellobbanó lángok visszfénye.
...Odakünn, a fellegvár bástyái között viharosan zúgott a
téli éjszaka szele, s olykor irgalmatlanul megrohanta a
gótíves ablakokat, s mint egy háborodott elméjű, rázta,
csörgette az ólomkarikás üvegeket.
A nagyúr intett, s parancsolására egyszeribe csöndesség
lett a teremben..., a bástyák között azonban engedetlenül
tombolt tovább a vihar... A kobzos meghajolt, s monda
pedig ily szavakat:
– Köszöntelek mindannyiótokat, nagyuraim és szép
asszonyságok – ékes rímeim csengésénél, látom, mulatni
vágytok. Miről daloljak néktek?... Elnézem az ősz hajú
vitézeket, és eszembe jut, hogy tél vagyon odakünn, és
miként fürtjeik fehérek, olyan fehér a föld... Látom a tisztes
matrónákat, s eszembe jut az ősz a piruló lombjaival, amely
lombok az alkonyat minden színével ékesek... Ti, vitéz daliák
és szép hitveseitek, ti a nyár vagytok, gyümölcsöt hoztok,
érett, arany kalászokat, éltetek fölött derűsen, kéken terül
az ég. De én fiatal vagyok, és ti is azok vagytok, csillogó
leventék, lenge ifjú lányok, szeretlek benneteket, szeretem
a hajnalszínű tavaszt, így hát szóljon nektek énekem... Mert
mondok én a szerelemről, a dalról egy románcot...
És a kobzos megpendítette a húrokat, s dala betölté a
komor lovagterem minden zugát.
Én pediglen, ahogy fél füllel hallgatóztam a századok
ajtajánál, meghallottam azt, s elmondom tinéktek.
ROMÁNC
Élt egykoron a mi Urunk, Jézus Krisztus testetvételének
ezeregyszáznyolcvanadik esztendejében, amint
kiszámíthatjátok, vagy tíz emberöltőnél is régebben, egy
hatalmas nagyúr, ki a Kán nemzetségből, a honfoglaló hét



magyartól származott, és akit hívtak vala Ketelény fia
Makádnak... Atyjafia vala ő Péter spalatói érseknek, Isten és
a király kegyelméből ispánja Liptó és Turóc vármegyéknek,
kedvelt híve Alexiosz Béla királynak.
És szerették őt mindenek, de legkiváltképpen szépséges
ifjú hitvese, aki VII. Lajos francia király úrnak leányával,
Margit királyasszonnyal jöve Magyarországba mint annak
udvari dámája.
Ketelény fia Makád nagyúr boldogan élt hitvesével Zalok
várában, fenn, messze a liptói hegyekben... Szép és erényes
hitestársa mindenkoron gyönyörűséges dalokkal mulattatá
az ő urát, olyan ékesen hangzó dalokkal, melyeket még
messze szép hazájában, Aquitania mezőin tanult az ottani
neves, hív hegedősöktől.
Egy napon is, mikoron az úrnő egyetlen gyermeküknek,
kicsiny leányuknak bölcsőjét ringatá, tetszetős dalt dalolt a
gyermek álmai fölé.
A nagyúr, atyjafiai és a vár néhány hűséges cseléde
örömmel hallgatták az éneket. És mikoron a dal legszebben
zengett, beszólván a szívek legmélyére, egyszerre csak
elakadt a nagyasszony ajkain a szó, sápadtság önté el
kegyes arculatát, nagy szemei olyanokká lettek, mint a
templomablakok szentjeinek üvegszemei..., szívéhez kapott,
azután meginoga, miként szélvészben valamelyes gyenge
virág, és halva dőlt a földre. Estében, mint jóságos jó anya,
még egyszer, utoljára megringatva alvó kis árvájának
bölcsőjét... Meghalt, hogy pediglen mi okozta hirtelen ifjú
halálát, azt nem tudta meg soha senki. Fiatal lelke elszállott
a földről, amely föld neki csak hímes virágokat hozott. Férje,
Makád nagyúr ennek utána fekete tollat tűzött fekete sisakja
mellé. Nem mene el többé soha kincses agg Budába, ahol a
király temérdek hív szolgái között hajdan annyit mulatozott.
Éjjelt-nappalt keseregve tölte el, s így őrölte le életének
javát. Soha többé nem hallgatta meg senki énekét. Nem
bírta volna tűrni senki dalát, mert hiszen ifjú feleségének
tiszta, kegyes lelke egy dal szavaival szállott el tőle, fel



egyenesen az Úristen legkedveltebb angyalai közé... És vele
Makád nagyúr mindent elvesztett.
Fájó, gyötrelmes kínok sanyargatták a jeles vitézt. És ő, ki
nem félt soha semmitől, s mint hadilobogó járt elől hajdan a
csatákban, most megremege egy dal emlékétől... Gyűlölte
az énekesmadarakat, a templomba csendes misére járt,
megtiltá a völgyi szerzeteseknek, hogy a bástyák közelében
énekeljenek, leszakíttatá vala pogány szenvedései
közepette a toronyból a harangot. Pusztulást rendelt
mindenre, ami zenére emlékeztette őt. Halált mondott
annak a fejére, aki udvarában énekre meri nyitni ajakát...,
halált arra, ki egy vándorló kobzosnak hajlékot ád a tornyos,
néma várban... Halált mindenkire, aki valaha is színe előtt
egy dalt dalol.
Kicsiny leányát, ki a keresztségben anyja után az ékesen
hangzó idegen Jolande nevet nyerte, szeretetével környezé,
s őrködött zsenge ifjúsága felett.
... Az örökkévalóság beláthatatlan kék egén fehér
galambokként szálltak tova az évek.
...És a gyermek, ha atyja estende játszódni akart vele,
nem ült meg többé nyugalmasan térdein.
Pár év után, a hosszú téli estéken fenn, a rideg, úrnőtlen
lovagteremben már komolyan beszélgetett Jolande-dal a
nagyúr. Beszélt hosszasan, szeretettel az elköltözött
hitveséről, mesélt csatáiról, de végszava mindég az vala,
mivel kezdé: a felesége. A gyermek így ösmerkedék meg
azzal, ki maga után hiányt hagyott mindenütt, s mikor atyja
szavaira figyelt félősen bújva keblére, sötét szemein át
halott édesanyja tekintett vissza ebbe a világba.
Megborzongott a nagyúr, s még jobban szerette a hallgatag
kicsiny leányt. Ez a hasonlat félést adott szívébe – ilyenkor
mindég eszébe jutott az a régi jóslat, melyet lenn, a szerémi
síkon, Gergely ispán táborában mondott egy kóbor
cigányasszony: „Te szereted a dalt, uram, meglásd, egy
dallal veszted el hitestársadat, egy dalért hagy el egyetlen
gyermeked...” És e jóslat fele máris betelt.



Még szigorúbban megparancsolá, hogy Jolande sehol
zenét ne halljon, soha, soha dalt ne tanuljon senkitől.
Amint a gyermek nagyobbodék, s elméje fogékonnyá lett,
a völgyi kolostor kegyes gvárdiánja oktatá őt a mi Urunk,
Jézus Krisztus és a legendás szentek életére... Ezen lelki
foglalatosság vala legfőbb szórakozása, s felvirágozott
szobájának boltíves ablakmélyedéséből sóvárogva leste
reggelenként, hogy mikor tűnik már fel a zöld lombok között
bujkáló úton a jámbor szerzetesnek fehér csuhája.
És ezen szerzetes vala az egyedüli halandó, ki
breviáriumával összekulcsolt kezeiben bebocsátást nyere a
rideg hallgatásba merült várba.
...Jolande-ot néhány kegyes és jóságos asszonyság
környezé, akik minden utaiban elkísérték vala, körülállták,
ha játszódni méne a mezőknek pázsitjára, s a reggeli
miséken a vár kápolnájában háta megett ájtatoskodának.
Jolande mindenkoron figyelmesen ült a szentmise
folyásakor a nagyúr mellett a címeres stallumban, s hímes,
fehér öltönyében az oltár oszlopai alatt imádkozó angyalok
képére vala hasonló... Gyakorta beosont mise után egy
kicsiny mellékkápolnába, hová édesanyját temették.
Hosszan elnézte ilyenkor a nagyasszony kőkoporsóját,
melyen fehér márványból kifaragva tulajdon annak ifjú
formája feküvék. Elnézte hosszasan, s megszereté úgy,
mintha csak élne. Beszélgetett vele, elmondá nékie kicsiny
bánatait, s elgondolá, hogy bizonnyal fájhat az úrasszony
szép, szomorú feje azon a kemény kőpárnán, amelyen
nyugovék... Ezután virágokat rejtett feje alá, hogy enyhítse
képzelt fájdalmait, és mikoron pediglen újólag felpillanta
anyja arculatára, látta, hogy egy mennybéli napsugár
reászállott ajakára olyaténképpen, mintha megcsókolná azt.
Mélyen elszégyenkezék, hogy ő ezt még nem cselekedte,
lábujjhegyre ágaskodott tehát, megcsókolta a hideg
kőajkakat, és hálás vala a betévedt napsugárnak, amely
megtanítá, hogyan csókolhatja meg halott édesanyját.



És ezután nap nap folyásában beszökék hozzája, és
elbeszélgetett véle, várván, hogy mikor fog megszólalni.
...Mint mondám, az évek múltak, s Jolande nem játszott
többé a mezők virágai közt, nem tanulá többé a kegyes
gvárdián bölcs beszédeit, nem hallgatá a tündérekről szóló
regéket, hanem üldögéle komoly foglalatosságok közepette
szobájának ablakmélyedésében, és finom aranyfonállal
hímzett gyönyörűséges oltárterítőket, aranykeresztes, redős
casulákat...
Ha elfáradt munkálkodásában, kiméne az erkélyre,
reátámaszkodék a könyöklőre, s szíve lassan megtelt
valamilyen túláradó érzéssel... Elmélkedni kezdett, hogy
miképpen férhet meg annyi minden egy olyan kicsiny
helyen, mint aminő az ő tulajdon szíve, mikor a nagy világ,
hol annyi térség vagyon, szörnyűségesen üresnek látszik.
Mert jámbor tudatlanságában üresnek és sivárnak tartá ő a
földet, melynek gyönyörűségeiből nem szemlélé még
semmit.
Azután tudatlan, szépséges fekete szemeivel elnézett a
mély völgyek, borongós hegyek felett. Elnézte hosszasan a
vár szaggatott bástyakoszorúit, melyek lenyúltak az erdők
fái közé, melyeknek zöld lombjai, mint megannyi napsütötte
rengő hullámok, szelíden enyelegték körül a szürke
sziklafalakat. S mintha olykor egy-egy hal vetette volna fel
magát az eszmeraldaszín hullámokból, játszi, daloló
madárkák csapongtak az erdő felett.
Jolande szerette a madarakat, szerette hallgatni kedves,
hízelkedő beszédüket; mert ő, kinek bölcsője felett álmait
ringatva dajka nem dalolt, akihez az Úristen az ő csengő,
imára hívó harangjával nem szólott, aki nem hallá kobzosok
szerelmes énekét, s kinek szívét (bármennyire
csodálkozzatok is rajta) szent zsolozsma nem remegteté
meg soha – szebbnek találta a madarak beszédét minden
földi hangnál, minden halandó szavánál.
Hallgatta őket, és beszívta dalukat. Nagyon szerette volna
eltanulni a tudományukat, s ajkait olyaténképpen formálta,



mint vágynak formálva a madarak kicsinyke csőrei – s
azután elkiáltotta magát... Hiába! Nem tudott úgy szólni,
mint a réti pillangók nagyobbik testvérei. És azután ijedten
nézett körül, vajon nem hallotta-e meg valaki... Azt gondola,
hogy bűnt követett el, mert mivel nem szólt előtte ember
soha ilyen hanggal, bizonnyal csak a madaraknak szabad
az...
Mély szomorúság lepte el, hogy a jó Isten, ki mindeneknek
igazságot tőn e földön, megtagadta azt a szép beszédet az
emberektől. És egyszerre úgy érezte, mintha szívében,
amely azelőtt csordultig tele volt, nagy üresség támadna,
mikoron pediglen visszagondolt elmúlt éveire, ott is
mindenütt egy hiányt erezett, melynek nevet adni nem
tudott.
Beméne hát szobájába, s aznap estéjén hallá meg
atyjától, a nagyúrtól, hogy nem sok idő múltán lovagok
jövendenék a várba, kik közül, mivelhogy már tizennyolc
esztendős, férjet kellend választania.
És csakugyan, ahogy a nagyúr monda, eljövének a
leventék. Brokátruhás, lengő fürtű, szép daliák valának
mindannyian, de Jolande csak félénken mert velük szólani, s
azután miként egy megriadt őzike futott el mulató körükből
a kápolnába, sírni édesanyja koporsója mellett...
Nem tudott szeretni egyet sem a deli ifjak közül, s azok,
miként jöttenek, távoztak újra.
Híre futott az esetnek széles ez országban, s nem vala
többé bátorságuk a leventéknek, hogy Zalok várába
látogassanak.
Jolande boldog volt, s felvette régi, csendes életének
elejtett fonalát. És mindaddig éldegéle ő ilyeténképpen,
amíg egy tavaszi napnak hajnalán ifjú, fáradt vitéz nem
robogott át a felvonóhídon. Előtte karmazsin öltönyös
apródja vivé rengeteg sisakját, mögötte pediglen elcsigázott
kísérete ügetett.
Úgy monda a lovag, csak pihenni tért be, s kérte a
nagyurat, adjon neki és hű cselédeinek egy kupa friss vizet,



egy darab kenyeret s hajlékot éjszakára.
Szép, karcsú levente volt a jövevény... Csatákból tért
meg. Bejárta volt Palesztina szent földjét a kereszt alatt, s
kedvtelve monda el jeles kalandjait. Jolande figyelve
hallgatá, s hímzése minduntalan az ölében maradt, amint a
regélőre figyelmeze... Mire a nap delelőre járt, már mint régi
barátok társalkodának múltjuk és a jövő felett. A bajnok ifjú
Bizáncba készült vala, hogy ottan mint hűséges serviens
regis a kegyes király úrnak szolgálatokat teljesítsen.
A nagyúr szívesen marasztá a lovagot, mondván, pihenje
ki csatáit Zalok falai között. És a levente köszönettel
múlatott továbbra is a várban.
Boldog napok valának ezek, amelyek most
elkövetkezének, olyan boldogok, mint aminők a mi halandó,
véges életünkben csak kevésszer virradnak reánk.
Mesékkel, kalandos regékkel mulattatá a lovag Jolande-ot,
s olykor naphosszat barangolának a bástyák között
kanyargó gyepes utakon... Szedtek szelíd violákat, hajlongó
ágon vadrózsát, a mezők aranyszín virágait, aztán
koszorúba fonták őket, s a lovag felékesíté e pompás
koronákkal Jolande fejét, majd meg virágruhába öltözteté őt,
s leborulva előtte bohókásan, boldogan csókolá meg kis
lábainak nyomát... az eltaposott virágokat. Viszont ha
kergetődzve fogdosának réti pillangókat, a leány díszíté fel
vélük lovagjának karmazsin süvegét. Ha pedig elfáradának,
leültek egy hársfa árnyékába, s ilyenkor beszélt a levente
kedvesen, hízelkedőn.
Egy napnak alkonyán akkor tértek vala csak haza, mikoron
a hold feljőve az égre. A Jolande-ot kísérő asszonyságok
előrementek, ők ketten pediglen, mivelhogy a kápolna ajtaja
tárva volt, szó nélkül, egyetértően bemenének, s megálltak
a leányzó édesanyjának sírjánál. Az íves ablakokon át a hold
réveteg világát küldé a kápolnába, s rengő ezüst hálóját
miként egy szemfedőt teregeté szerte a nagyasszony
képmása felett. És ottan, a titokzatos, sötét kápolnában egy



sír felett monda el szerelmetes szíve titkát a levente
Jolande-nak.
A márványarc meg mintha boldogan mosolygott volna a
holdfényben e beszéd felett.
Jolande megilletődve hallgatott, szinte rémülten nézett
végig önmagán, s csak akkor szólalt meg szelíd,
szomorúságos hangon, mikor kiértek a kápolnából:
– Úgy mondod, uram, szeretsz engemet, s hittem ez óráig
én is, hogy az, amivel vagyok irányodban, az a nagy
szerelem, melynek mivoltáról gyakorta beszéltél. De ott
benn, anyám sírjánál, mikor hívségesen szólottál hozzám, a
szívembe nyilallott, mert napnál világosabban tudomásomra
jöve, hogy valami hiányozik érzésemből, amiről számot adni
nem tudok. Talán csak egy kicsinyke lomb az a napsugár
útjában, mely árnyat vet szerelmem virágos mezőire, de
árnyék mégis, mely, emlékezem, ott vala már bölcsőm
mellett, s elkísért ifjú életemen által. Te, levente, ki annyi
földet bejártál, annyi temérdek ember szívét ösmered, te
bölcsebb vagy, mint én, szegény leány, így hát keresd,
kutasd, hogy mi légyen az a hiány, és ha azt megtaláltad,
ígérem, a tied leszek.
Mikoron ezen szavakat elmondá, ijedten, remegve eredt
futásnak, egyedül hagyván a megcsalódott szerelmes vitézt.
...A másnap reggelén hajnalhasadtával templomba méne
a lovag. Imádkozott a Boldogságos Mennybéli Királynőhöz,
hogy világítsa meg elméjét, s adja meg neki hölgyének
szerelmét, vagy pediglen elveszített nyugodalmát... Mivel
nyugtot nem nyere az égtől, kiméne az erdőkbe, hogy
furfangosan kieszelje, mi hiányzik Jolande szerelméből.
Bűvösen szép tavaszi reggel vala, az ég kéken, boldogan
borult a kikelet minden virágaitól pompázó föld fölé. A
napfényben Isten jártatta tekintetét az erdők lombjai között,
a patakok játszi habjain, a zöld völgyi tó tükörén, az egész
szépséges, ifjú természeten...
A vitéz lehajtva kócsagtollas süvegű fejét, szomorúan
haladt előre, bánatosan szőve gondolatait. De egyszerre



csak elmélkedéséből egy csodálatos kép látása rázta fel őt...
Egy virágtól fehér hárs alatt, a zöld bársonyos gyepmezőben
ifjú kobzos feküvék, s ölébe hajtott fejjel szép, fáradt arcú
leányzó nyugodott, nyilván minden földi számítás szerint a
kedvese... Mindketten aludtak, s rózsás, szerelmetes álmuk
fölé altatót daloltak vala a madarak, kicsiny méhek pedig
szálltukban reájuk hullatták a virágok hímporát, ezzel
aranyozván be álmuk mennyeien derűs egét. Mindketten
mosolygának, és azután még szorosabban simultak
egymáshoz.
A levente irigyen nézte e boldogokat, akiknek álma nem
lehetett szebb éltük valóságánál.
– Vajon miért boldogabb e rongyos ködmönű, koldus
kobzos, mint én? Miért nem tudom meg, mi hiányzik szép
úrnőm szerelméből? – És mikoron ezt gondola, mintegy
feleletül andalító hang zendült meg közelében.
Keresve tekintett körül: és íme ekkor látta, hogy egy
lehajló ágon az alvó hegedős kobza függ, rajta kicsiny
fülemüle ül, s parányi csőrével a húrokat csipkedi, közbe
közbe pedig hangosan énekli csattogó reggeli dalát...
Odaméne a kobozhoz... a fülemüle ijedten rebbent tova, ő
meg lekapá a hangszert, s hosszasan nézegetve forgatá
kezei között.
A méhek zümmögve szálltanak a virágok fölnyíló kelyhére,
a madarak szerelmesen dalolának feje felett, s a kis patak is
dalolva futott a völgybe le, ahonnét a kolostor falai közül
mint egy hajnalt köszöntő zsolozsma szállott az égnek a
barátok kórusának hangja... Minden tele volt zenével...
És a levente, amint kezei között tartá a kobzot, s csak
szakadatlanul azon töprenge, mi hiányozhat Jolande
szerelméből, halkan pengetni kezdé a húrokat, s azután
lassan megindulván a vár felé, öntudatlanul dalba fogott, a
szerelemnek egy szép, régi dalába, amelyet hajdan atyja
udvarában valamilyen hív lantos deáktól tanult vala.
***



Fenn, toronyszobájában ezalatt Jolande, mivelhogy az
álom elkerülé, nyugtot nem találva járkált ide s tova. Búsan
méne napfényben úszó, fölvirágozott ablakához, s
szomorúan gondolkodék arról, mi lelkét egész éjjel
szorongatá. Elmélkedék, hogy most végre eljött egy szép
ifjú, jó vitéz, kit szeret, ki nagy szerelemmel vagyon hozzá, s
ki ha elmenend mellőle, üres lesz a világ... Mégsem lehet az
övé, mert valami hiány van érzésében, mit eltakarni óhajt,
ehhez pedig gyenge, tapasztalatlan. Ezzel boldog nem
lehet... így hát sem vele, sem nélküle nem tud élni... Mit
tegyen?... Összekulcsolá kezeit, imádkozni akart, vigaszt
keresni fenn az égben, messze az emberektől, akik nem
képesek rajta segíteni. És mivel csak virágok között, az ő
kedves virágaival tudott fohászkodni, most is letekintett
rájuk szomorú szemeivel, s halkan, áhítattal kezdé mondani:
Ave Maria
Gratia plena...
És amíg imádkozék, mindegyre csak a virágokat szemlélé,
melyeknek illata együtt szállott tova hív fohászával:
Sancta Maria
Ora pro nobis
peccatoribus.
Azután fölpillanta az égre, s halkan suttogá:
Nunc et in hora
Mortis nostrae
Amen...
Midőn az utolsó szót is kimondá, csodálatos dolog történt.
Valami berebbent szobájába, valami, amit eddig nem
ösmere, ami szebb vala a föld összes gyönyörűségeinél.
Ijedten nézett körül, s azután kitárta karjait, mintha örökre
ott akarta volna fogni, szorosan magához ölelni azt a
valamit, ami láthatatlan vala, és mégis betölté szobáját, a
virágos földet, a kék eget, az egész világot, és betölté
mindenekfelett azt a helyet szívében, mely mindenkoron
üres vala.
– Mi ez? – gondola Jolande szent áhítattal...



...És hogy mi volt! Egy bűvösen szép hang, hasonlatos az
aranykelyhek csengéséhez, a madarak legédesebb
beszédéhez..., de szebb, igézőbb, oly igéző, hogy a leány
érezé: behálózza, rabjává teszi őt, s húzza ellenállhatatlan
erővel magához. Nem bírt volna távol maradni tőle,
varázslat szállta meg, akaratlanul indult a hang után...
Szökve osont ki szobájából, le a lépcsőkön..., ment a
virágos utakon, ahogy csak álmaiban járt vala, boldogan
támolyogva. S ha elszédüle, megfogódzék a fák lehajló
ágaiban, melyeknek kicsiny, virágos gallyai kezei között
maradának.
Ment, ment, míg végre egy napfényes, kökörcsines,
smaragdzöld rétre ért. Itt megállott, lehunyta szemeit, s
megittasulva hallgatá a varázshangot, melynek dallamában
az egész szép mindenség, egy eddig néma világ szólott
hozzá.
És az ifjú levente ekkor kilépett az erdőből, s tovább is
énekelve, lassan közeledett a leányhoz, ki hosszú, fehér
liliomokkal hímes ruhájában a tisztás túlsó oldalán állott.
Hajlékony csípőit egy aranyos öv ölelte át, melynek lelógó
drágaköves láncai térdeit verdesték, ruhájának hosszú,
virágszirmokra formált ujjai alól csak alig hogy kilátszó
kicsinyke kezeiben pedig almafavirágtól fehér ágakat tarta.
Szép volt, miként szép és tetszetős a tavasznak hajnala...
Mikoron az ifjú Jolande-hoz ért, s elhangzott kobzáról az
utolsó dallam, szelíden, szerelmesen ölelé magához a
leányt, ki csodálkozva tekintett ajkaira, azután elkísérni
látszott szemeivel a tovacsengő szavakat, fölpillanta utánuk
az égbe, ahol fehér angyalaival bizonnyal Isten is hallgatott
reájuk...
Jolande kinyújtá kezeit, meg akarta fogni azt, ami az előbb
még ott volt, s most eltűnt... Azután lelkendezve, sóvárogva
kérdezé:
– Ó, mi volt ez a szárnyra kapott emberi szó? Mondd,
uram, hová lett, hogy elmenjek utána, mert betölti a



szívemet, megtaláltam benne azt, ami hiányzott életemből,
szerelmemből. Szólj, mi volt?
– Egy dal, úrnőm, s te ezt nem ösmerted volna?
– Nem ösmertem ez óráig, nem tanított rá senki, és te is
oly dolgokat beszélsz róla, melyeket nem értek. Kérlek,
mondd tovább.
– Tudd meg, Jolande, hogy e dal a szerelem hangja, a
szerelem beszéde. Lásd, a madarak is mindig énekelnek, ha
szeretnek, és így cselekszünk valamennyien.
... Hát ez mi itt kezeid között, ifjú uram? – kérdezé a leány
a kobozra mutatva.
– Ez a koboz, a szerelem kedves bűntársa. Az ember
kebléhez hasonló, emberkéztől alkotva, s e fényes szálak,
ezek a húrok, melyeket, miként Isten keblünkbe feszített
vala, mi is reáfeszítettünk e hangszerre, s összehangoltuk
szívünkkel, amelynek dobbanása rajtuk visszhangra lel.
Hangja pedig Jolande, szép úrnőm, a szívünkben nyíló
virágok dallá lett illata.
– Érzem, uram, érzem, hogy virágok nyílnak immár az én
szívemben is.
És mikor ezt kimondá, kitárta karjait a levente felé,
kezeiből pedig a kobozra hullának virágai, s egy dallamot
csaltak elő a húrok közül, egy utolsó dallamot: „Tied
vagyok!”
***
És ekkor elhalt a vándorló hív hegedős ajkán a szó. Ott
állott a mozgolódó nemes urak és asszonyságok előtt,
mélyen meghajolva.
Künn a bástyák között elült a vihar, a kitisztult égen
nyugalmasan vándorolt a hold, sápadt fényével benyúlván a
gótikus ablakok ólomkarikái között, s hideg foltokban szállt a
hallgató várnép öltönyeire, félelmesen villana fel a falnak
támasztott alabárdokon.
A lantos alakja teljes holdfényben fürdött, ifjú fejének
fürtjei s kobzának húrjai úgy csillogának, mintha folyó



aranyból lettek volna kovácsolva... És a hegedős még egy
szót kért a vár urától, s ezeket monda:
– Elszállt kobzomról az utolsó hang is, nincs tovább dalom.
Nagyuraim, dámáim, pediglen kell még valamit mondanom.
Köszönet néktek, ősz hajú vitézek, nagyhírű daliák, kegyes
asszonyságok. Köszönet néktek, csillogó leventék, lenge ifjú
lányok, kik dalomat valamennyien meghallgattátok. Kérlek
benneteket, majd ha idők múlnak, és tavasz lészen, jusson
eszetekbe az, amit énekeltem. Jusson eszetekbe, ha nyílnak
a virágok, ha mosolygó, boldog szerelmespárt láttok. Jusson
eszetekbe, hogy egy vándor kobzos énekelt tinéktek
valamikor régen a Dalos szerelemtől egy igaz, hív románcot.



Álmok
Az erdők sötét csendjéből kikelt a hold. És a tornyokon
meggyulladtak tőle a felvont zászlók érckopjái. Hirtelen kék
villanások nyilalltak bele az éjszakába. Apró lidérclángok a
rengeteg felett.
A király, nagy idők után, Visegrádon volt...
Az őrség némán váltott. Az alabárdok acéljában
egyenletes kis ragyogások jöttek-mentek a holdfényes
bástyák falán. A kapuállók merevek voltak. Mellvértjükön
megrögződött a holdfény, mintha odakalapálták volna. A
várudvaron csak a rezes veder csillant a kút kávájánál. Egy
csatlós ivott, és óvatosan öntötte el a maradék vizet.
Csend... A király...
A régi tornák híres udvarán fű nőtt a kövek között. Rozsda
ette a felvonóhíd láncait, és a kőcímerek mezőiben zöld
moha verődött ki az Anjou-liliom körül.
A vár és az élet elaggott, mint maga a király. Nem úgy volt
többé Visegrádon, mint Lajos fiatalkorában. A hajdan
visszhangos termekben halkan járt a lépés. A hosszú
folyosókon révedező mécsek suhantak át, és olyan csendes
volt a csend, hogy a Duna zsongása felhallatszott a mélyből.
Pedig lakoma után álltak udvart az úri rendek a
koronázóteremben. A gerendás mennyezet függő
karosmécsese alatt a bosnyák király, a hűbéres bolgár
fejedelem, a litván és lengyel hercegek, zárai követek,
nápolyi lovagok, padovai vendégurak között elvegyülve
rangos magyarok: a havasalföldi vajda, a székely ispán, a
szörényi bán várakoztak, hogy a király kegyelemben észbe
venné őket.
A trón előtt nagy darabon szabad térség volt a király és
nemes cselédei között. Csak a két fal mentén álltak sort
végig a palotások hosszú szárú, talpas mécsessel a
kezükben. A mécsek fénye mint mozdulatlan vízben, úgy



tükröződött a simára pallérozott pádimentum fekete-fehér
kőkockáin. A trón skarlát szőnyege mellett az országbíró és
a tárnokmester állt. A lépcsőkön a velencések követei
térdepeltek alázatban a földig görnyedve, hogy átadják
Velence évi adóját a magyar királynak.
Lehajolva hozzájuk hallgatta őket a király, aztán intett,
hogy mehetnek, és mikor trónszékében felegyenesedett,
mintha parancsolta volna, ellenállhatatlanul mindenek
követték a mozdulatát. Az idegen jobbágyfejedelmek
kihúzták magukat, csakúgy, mint az utolsó testőrző vitéz. A
palotások is hirtelen megnyúltak, és a falak mentén
egyetlen fénylő csíkká lettek a mécsek lángjai. A nagy
rugaszkodásban, szinte ellentmondóan, csak a király hű,
öreg bolondja kuporodott össze a trón lábánál. Tarajos
bolondsipkája alatt lehorgadt a feje. Aszott arcát
csúfondárosan beszívta kétoldalt, és mialatt hosszú,
köszvényes mutatóujjával csörgetni kezdte kunkorodott orrú
vörös cipellője hegyén a kis csengőt, ferdén, alulról
felpillantott.
De a király nem figyelt rá. Trónja magasából lassú, komoly
tekintettel nézett szét a teremben. Szeme a magyarokat
kereste. Rakoncátlanok, torzsalkodók voltak valahányan, de
százszor becsületesebbek minden többieknél. Szerette őket,
ahogy itt is, ott is fölismert egy arcot. Az ajtó mellett a honti
ispán, az ifjú Drugeth, a Miklós nádor vére; a terem közepén
a híres-neves Laczfi-Apor, a Bebek, a Giléthi, a Kállai
ivadékok meg a két Bajmóczi és a Drághfi unokái. Fiatalok
mind. Régi törzsek új hajtásai...
Egyszerre valahogyan már nem őket látta maga körül az
aggastyán király. Míg a trónkárpit ezüstliliomai, mint a
hópelyhek, szállingózva szálltak koronás, hófehér fejére,
túlnézett ifjú udvari népén, túl a tavaszon, vissza, messzire,
a saját tavaszába. És hívatlan megjelent előtte Endre öccse
gyermekarca... És újra látta ifjúsága régen holt cselédeit,
Újlakit, az aversai hőst, a szép dalia Lászlót, Drugethet, a
nádort és szívének a legkedvesebbiket: Toldi Miklóst, a



nagyfalusi nemest... Mind kidőltek mellőle a sorból. Mind itt
hagyták egyedül, öregen, magára.
A szíve megvonaglott, de azért az arca kemény és
megközelíthetetlen maradt. A hűbéres idegen hercegek nem
tudták mire vélni komor tekintetét. A velencések remegve
kérdezték egymástól:
– Misericordia, mi vár reánk?...
A bolond gonosz örömében csörgetni kezdte ősz fején a
sapkát, és nevetett hozzá:
– Csak féljetek, tányérnyalók! De mielőtt karóba húzat a
komám, szólhatnátok még valamit búcsúzóul, hogy teljék az
idő.
A király felrezzent. Intett énekesinasának. Aztán hirtelen,
mintha mégis meghallotta volna a bolond szavát, leszólt a
tárnokmesterhez:
– Szólítsd közelebb az urakat. És mondd nekik, hogy
beszélhetnek. Szívesen hallgatom...
– Hazudni fognak – dünnyögte a bolond. – Mert hiába
akarod, komám, nem mernek ezek igaz szót ejteni előtted.
A király elmosolyodott.
– Azt se bánom. Ha a valóságtól félnek, meséljenek hát az
álmaikról.
– Ez már beszéd. Csakhogy ám ingyenben nem tesznek ők
a királynak semmit. Hat falut, két malmot, kaszálót meg
rétet és legkivált a saját étvágyuknak kövér legelőt ígérj
gúnyolódott a bolond. – Rajta, címeres vitézek,
mulattassátok a királyt, meséljetek! A komám nevében
ígérem, hogy a láncos tallér a mellén azé lesz ma este, aki
közületek a legszebb álmot mondja.
– Úgy legyen – hagyta rá a király.
A rendek elfogódva húzódoztak. Egyik-másik gondolkozva
szegte le a fejét. A szótlanabbja hátrább vonult.
Megcsörrentek a sarkantyúk. A király keresően nézett körül.
Aztán a vendégek közül választotta a legelsőt:
– Kedvelt hívünk, Campofranco és Furnari hercege,
kezdjed meg hát a szót. Mondd el nekünk, mi volt a



legszebb álma életednek?
A szicíliai nemes sebesen körülnézett, hogy látják-e,
irigylik-e a többiek? Hajlongva haladt a trón felé. Föltekintett
a mennyezetre, mintha ihletet keresne, aztán letérdelt.
– Felség, nagy király, királyok ura – mondotta hízelkedőn
–, egy csillagról álmodtam én odalenn, hazámban, a
tengerek között. A csillag fényeskedőbb volt minden
csillagnál, és mikor felébredtem, hiába kerestem Szicília
egén. A magyarok országába kellett jönnöm, hogy
viszontlássam, mert az a csillag, mindenható király, a te
dicsőséged csillaga volt.
A király fásultan intett, tekintete énekesinasán akadt meg.
–Tovább, tovább... Hív cselédem, kobzos, álmodtál-e szépet
életedben?
A legénykének elakadt a lélegzete a nagy tisztességtől.
Letette hangszerét a trón lépcsőjére, és olyan képpel
térdepelt melléje, mintha imádkoznék.
– Uram király, felséges királyom – kezdte nekifohászkodva
–, azt álmodtam egyszer, hogy az erdőn jártam, és egy
vérvörös kobozra találtam. A koboz egy cserfa gallyán
függött, és teremtett olyan volt a formája, mint aminő az
emberek szíve... Pengetni kezdtem rajta a húrokat. És a
hangoknak szárnyuk volt, repülni tudtak, és vittek dalomban
Óperenciákon túlra, el az idők felett, vándorolva
szerelmesek ajkán, emberek szívén át...
– Homonnai Drugeth, tiéd a szó – mondotta a király.
Mozgalom támadt az urak között. Kíváncsian néztek a jeles
ifjú vitézre. Néhányat lépett a trón felé. Nem térdelt le, de
mélyen meghajolt, hogy aztán még magasabbra emelje
fejét.
– Felséges jó királyom! Régen történt, amiről most
kegyelmedből szólnom szabad. Szinte gyerek voltam még
akkor, hogy levittek háborút tanulni idegen országba,
Padovát segíteni a velencések ellen. Dicsőség helyett
Trevisónál rabláncot kaptam. Vaskarikát forrasztottak a
nyakamra. A falhoz bilincseltek a dózsék palotája alatt.



Sírboltba zártak elevenen. És a váltságdíjamat ellopták,
kétszer egymás után... Szabadulásra nem telt többé
reménységem. Víz és kő őrizett. A börtön szűk volt és mély,
mint egy halottasverem. Öles falában csak fenn, magasan
nyílott egy tenyérnyi rácsos ablak. Nagy kínomban ezt az
ablakot néztem én sok bús nappalokon által, míg egyszer
valahogyan elkáprázott kis világosságától a szemem.
Odakünn sütött a nap, és szólított magához. Olyan szépen
szólított, hogy lesorvadtak rólam a láncok. A két karom
könnyű lett, és ahogy mozdítottam őket, éreztem, hogy
emelkedem. Mire az ablak magasságába értem, madár lett
belőlem. És én kirepültem a szűk rácsok között, széttártam
a szárnyam, és elszálltam tengerek felett, haza nagy
Magyarországba... A legszebb álmom az volt, mikor
rabságban szabadságról álmodtam, király...
Kegyelmesen bólintott a király. Leányos arcú kis apródján,
hős Kállai unokáján jártatta a szemét.
– Rövid életedben, fiú, mit álmodtál szépet? Félősen,
halkan felelt a gyermekifjú hangja:
– A legszebb az volt, ó, felséges király, mikor Kállóból
udvarodba hoztak, és első éjjel az idegen nyoszolyán azt
álmodtam, hogy otthon... az édesanyám ölén alszom...
Az apródúrfiak nem férhettek a bőrükben. Nevetgélve
taszigálták egymást. A kis Kállai pedig mélyen elpirult.
– Hát te, Giléthi Bálint, álmodtál-e szépet? – kérdezte a
király.
– Sok álmom volt már életemben, nagy uram, király
mondotta a hetyke ifjú vitéz. – De tán a legszebb és
legvalószínűtlenebb mégis az volt, mikor azt álmodtam,
hogy... hű hozzám a kedvesem!
Mosolygás szaladt el az arcok felett. Csak a király maradt
komor, mintha meg se hallotta volna a léha beszédet. Hű
bolondján jártatta a szemét. Gondolt egyet, aztán leszólt az
öreghez:
– Vén cimborám, Koppints, koppints hát már te is. Vagy a
bolondoknak nincsen álmodásuk?



– Olyan szépet álmodni, mint a bolondok, nem tud
álmodni józan ember – felelte elgondolkozva az öreg, és
törődötten, lassan cihelődött fel a lépcső fokáról. Ahogy
kiegyengette magát, és görhes testén lesimította a
meggyűrődött piros selymet, összecsördült rajta a temérdek
csörgő. Vigyorgásra idomított arca elkomorodott, kialvó öreg
szeme végtelenül szomorúan nézett egy pillantásig. A
nevető urak elcsendesedtek. Nem tudták, mi történt, de
azért kényelmetlenül éreztek valami szokatlan változást...
Az öreg bolond fejéről lerítt a bohócsapka! Kusza, fehér haja
és a vörös taraj nem illett együvé.
Először vették ezt észre a fiatalok. Először vette észre
maga a király is. Meglepődés morajlott át a termen. Az öreg
pedig csak állt és hallgatott, és mintha farkasszemet nézett
volna valamivel, ami a láthatatlanból feléje mosolygott,
lassan-lassan felderült az ábrázatja.
– Beszélj, fickó! – parancsolta a király.
A vén bolond felrezzent, és ahogy zavarában köszvényes
két térdét összeköszörülte, aszott lábszárán szánalmasan
ráncolódott a piros selyemszőttes. Fogatlan szája ferdére
húzódott, valaminő gyerekesen furcsa mosoly játszott rajta.
– Öreg komám, alássan megkövetnélek, nem lehet azt
olyan szépen elmesélni, mint ahogy álmodtam. Az elmúlt
éjjel... Álmomban hajnal volt az égen és tavasz a földön, és
anyám a kunyhónk küszöbéről intett utánam: „Isten óvjon,
fiacskám.” És én visszanevettem rá, és fogam két fehér sora
közül kiejtettem a rózsaszálat, amit harapva tartottam.
Botom végén kis tarisznyát vittem, és mentem hegyen
völgyön át. A falvakban lányok marasztottak. A szállások
felől utánam nézett a fehérnép. De én nem álltam meg. A
mátkámhoz siettem, a hegyeken túlra. Alkonyodott, mire
messze-messze, odalenn a síkon megláttam a házát. Olyan
távol volt, hogy különben a csillagvizsgálón át se látnék
odáig, mégis elérte a tekintetem. A kertben állt,
virágnyílásban, sötét szemöldöke alatt ragyogóan kék volt a
szeme, és két karját kitárta. Égő, fiatal vágy fogott el, és



szilajon futni kezdtem feléje. Repültem, mint a madár.
Mellem kitágult. A lábam könnyű volt és gyors, miként a szél
a havasi füvön. Lobogó fekete hajamat arcomba csapkodta
a rohanás. Futottam boldogan, sebesen, és közben
daloltam, daloltam, király...
Fenn magasan, elborult szemmel, merengve hallgatta őt a
király, és keze öntudatlan a melléhez kapott.
– Tied a legszebb álom, tied a lánc – és reszketett a
hangja, ahogy kimondta.
A fiatal udvari nép ámulva nézett össze. Nem értették,
hogy miért könnyes az agg király szeme, nem értették, hogy
miért a vén bolondé a lánc.
– Ne sajnáljátok tőlem – suttogta a bolond –, olyan szép
volt álmodnom, hogy még egyszer fiatal vagyok.



Apródszerelem
ROMÁNC A XIV. SZÁZADBÓL
Kobozpengetés
Szerelem... Szerelem!... Te minden idők talányos virága...
Te vagy, aki megölöd a gyarló emberi szíveket tavaszuk
hajnalán.
Románc
Akkoron esett meg ez a történet, amikor a kegyes és
katolikus Anjou Lajos király ült a magyarok trónusán. És
egyik kezében tartá vala címere liliomát, másikban pedig az
igazság, a bölcsesség és a hatalom virágait. Lábai előtt
hajlongának büszke Velence, Genova, Firenze, Padova,
Aquilea. Oltalmát a pápa kereste, vazallusaiul a napnyugati
király urakat bírá, és észak hideg tengerétől délnek kék
vizéig, kelet fekete tengeréig minden népek alattvalói
valának.
Ekkoron esett meg ez a bús történet, amely immár régen
kobzom húrjaira rozsdásodott vala. Ekkoron esett meg a
Kárpátok rengeteg hegyei közepett, az Abák nemzetségéből
származó Rátoldfia Iroszló moróci gróf úrnak sasfészkében.
A várban ez idő tájt fényes vigasságok verték fel a
mególmosodott csendet. A gróf úr sok daliás lovagot,
csillogó leventét hívott vala magához azon okból, hogy
tündérszép leánya, Mária férjet-urat válasszon közülök. De
hát jöttek a leventék hívogatás nélkül is, mert a
grófkisasszony igen nagyon szép leányzó vala, és apjának
beláthatatlan földjei, várai, tenger jobbágya hozományul
esendettek kezével. A sok szerelmetes lovag csak úgy nőtt a
földből – mindennap új vendég, csengő-bongó kísérettel. De
könnyű és jutalmazó is vala a reménykedőknek szeretni
mert szeretni azért, hogy viszontszerettessünk, az igen
emberi, hanem szeretni csak azért, hogy szeressünk és
szenvedjünk, az jámbor aureolás szenteknek való



foglalatosság. És szerelmében ilyen jámbornak és
türelmetesnek látszék egy ifjú apród, ki minden nemes
lovagoknál jobban szereté a grófkisasszonyt. A dáma
azonban szörnyűségesen büszke vala, s csak vállán által
nézett olykor hív szolgájára.
És ilyenkor összeszorult az apródúrfi szíve. Brokátos, lengő
ujjú köpenykéje alatt a különben megfeszülő selyemingre
hímzett aranysólyom reszketve ráncolódott össze kis, félénk
madárrá.
Az ifjú, ki a keresztségben Lőrinc nevet nyert, de kit Mária
divatosan, olaszosan Lorenzónak szólított, minden utaiban
elkísérte és hívségesen szolgálta úrnőjét; véle lovagolt
vadászatain, járt-kelt a vadon erdőkben, és a lakomák alatt
magas hátú széke mögött állt, figyelmezve parancsaira, s
bort töltve a grófkisasszony aranyos, zafíros billikomába.
Megesett pediglen egy díszlakoma folyásában, amikor
magyar meg lengyel leventék, velencei nemesek, nápolyi
lovagok és egy hatalmas sváb herceg ülének hosszú sorral
az asztal körül, és vígan csengették billikomaikat a
grófkisasszony egészségére, hogy Mária háromszor intett
Lorenzónak, töltse meg billikomát borral... De az apród
annyira el vala mélyedve a leány hajnalszép nyakának,
drágagyöngyökkel befűzött sötét hajának sóvárgó
nézésébe, hogy végtére is csak mint valami gonosz álomba
elmélyedve emelte föl kupáját, s rábámészkodva a
grófkisasszony szépséges, büszke arculatára, a rubintos
nektárt a billikom mellé öntötte.
Mária fekete szemei félelmesen, haragosan néztek a
remegő kis apródra, s azután kendőjét a piros foltra dobta,
úgy, hogy a mulatozó vendégek mit sem vettek vala észre a
szégyenletes dologból.
Lorenzo kezei kihűltek, térdei összeverődtek, gyermekes
ajkai félrehúzódtak, s ami sehogyan sem vala méltó egy
vitéz kis leventéhez: nagy, álmodozó szemeiben
meggyűltek a könnyek.



...A lakoma végét járta, az étekfogók felhordták az utolsó
fogást, s a karcsú, gótikus ablakok ólomkarikás üvegein
beszűrődő tavaszi napfény megtört az aranyedények cifráin,
mámorosan csillant föl a leventék gyémántos övein, fényes
csatos öltönyein. A várudvarból fölhangzott a kopók vad
ugatása, a lovak türelmetlenül dobogtak, s a solymárok
abroncsain készen ültek a piros sapkás sólymok.
– Fel a vadászatra! – hangzott mindenfelé, és Iroszló úr, ki
a vitézek hajdani méltóságteljes öltönyét viselte, megvetve,
mint akár VI. Kelemen pápa, a divatos, kurta, feszes ruhát,
amelynek viseléséért őszentsége egyszer megrótta Károly
császárt, keleti kényelméből fölrázva rengeteg testét, felállt.
Mária és a vendégek követték példáját.
A szobormerev ajtónállók leemelték a vállnak támasztott
hosszú nyelű, fényes bárdot, és tisztelegve nyitották meg
sorra a nehéz, ezüstveretű tölgyfa ajtókat.
A grófkisasszony legelsőnek indult meg a hideg, komor
lovagtermeken át, s apródja sötétvörös velencei öltönyében,
sárga, kihajló, pillangós topánkáiban bizonytalanul lépkedett
mögötte. Leányos, reszkető kezei félve fogták hölgyének
uszályát... Utánuk megindult a lovagok áradata.
És mikor fölharsantak a lovagudvarból a vadászok kürtjei,
a grófkisasszony is kilépett öltözőszobájából, melynek
küszöbén Lorenzo őrködött, s a meghajszolt szarvasok
könyörgő tekintetével nézett reá. Mária azonban komolyan
monda ily szavakat:
– Lorenzo, ne jártasd szemeidet ott, ahol keresnivalójuk
nincsen; és megtiltom, hogy a jövőben énreám oly
szemérmetlen tekintettel nézz, mint a mai lakoma alatt.
Mondom, ne merészkedjél, mert hazaküldetlek
édesanyádhoz, nem vagy méltó, hogy apródom légy.
Ilyen tekintetek árán sohasem fogod elérni, hogy király
urunk előtt fejedre tegyem a lovagok koszorúját.
Az úrfi könyörgő mozdulattal kulcsolá össze kezeit. Egész
nagy szerelme gyermekszemeiben égett.



És a grófkisasszony, megilletődve a mit sem kérő s
mindent lábai elé rakó szerelmen, bűvös, dalos hangon
monda, szelíden, szánakozva:
– Lorenzo!... Szegény fiú, imádkozzál, talán majd elmúlik!
–De azután, mintha megbánta volna a hozzá méltatlan
gyengédséget, fejét hátravetette, kissé elfordítva csodaszép
arcát, kevélyen, kérlelhetetlenül ilyeténképpen folytatta
beszédét: – Javítsd meg magad, és elmélkedjél bűnös lelked
felett... Hogy pediglen ezt tehesd, ma nem kell kíséreted a
vadászaton.
S azután intve egy másik apródnak, ki a közelben
ácsorgott – anélkül hogy szép fejét megbólintotta volna –,
sötétzöld vadászruhájában mint valamely viharos tünemény
gőgösen hagyta ott a tekintetétől, hideg szavaitól szinte
megdermedt Lorenzót.
Az apród szobájába osont, fel a toronyszobába, melynek
rácsos ablakán át lelátott a nagy udvarra s a benne nyüzsgő
tarka, fényes népségre. A nyusztprémes, brokátos lovagok
vígan csoportosultak a téren, ki-ki igyekezett a sváb herceg
közelébe jutni, s nyergeikből kihajolva, hízelkedve szóltak a
termetes, vörös képű nagyúrhoz... A leventék mögött
karmazsin öltönyös apródok, tarka, habos ujjú, bőringes
solymárok, sötétruhás pecérek, kik selyemzsinórra fűzött
ugató kutyákkal bajoskodának, az udvar mélyében pedig
vadászok, kürtösök szorongtak. A nap ártatlan tavaszi
mosolygással tűzött vala néhány sugárt az udvarba, s a
gyengén fújdogáló szellő türelmetlenül lengette meg a lovak
sörényét.
Egyszerre aztán újra felharsantak a kürtök. Mária jelent
meg, kalapján a tollak bókolva hajoltak előre egy pillanatra,
majd lovára emelték őt, s megindult a menet. Haragos
fekete hajával, vállán keresztbe vetett aranyos kürtjével úgy
száguldott át a lebocsátott felvonóhídon, mint a
vadászatnak valamely őskori, boldog istenasszonya.
A kis apród fent az ablakában fájdalmas sóhajjal szorította
égő homlokát a hideg vasrácshoz. Senki sem vette észre,



hogy ő hiányzik a mulatók sokaságából... Keserűen gondolta
el, hogy ha ő valaha lovag lészen, nem feledi soha, hogy
egykoron apród vala – nem feledi úgy, mint azok odalenn,
akik immáron eltűntek sóvárgó szemei elől a kanyargó hegyi
úton.
– Ah! Ha lovag lennék! – susogta, s belevetette magát a
boltíves ablakmélyedésben álló öblös székbe, mely az
Árpád-királyok idejében templomi kórusszék lehetett. Kis,
karcsú teste egészen elveszett a rengeteg faragványok
között, s fejét búsan temette két kezébe. – Ah! Ha lovag
lennék! De majd egykoron bizonnyal az leszek... Elmegyek
agg Budába, tollat cserélek a leghírhedtebb lovaggal:
megölöm. Azután megszelídülve rettenetes haragomban,
jámborul térdre hullok hölgyem előtt, és fejemre tétetem a
lovagok borostyánkoszorúját..., és győzelmem minden
fényét lábai elé rakva Mária felmagasztaltatik lovagja
hősiességében... Feleségül veszem! – Itt azonban ártatlan
álmodozásának fehér madara túl magasra szállt; felébredt
bele. Eszébe jutott, hogy a grófkisasszony halandó emberek
számítása szerint épp öt évvel idősebb, mint ő...
Megint sóhajtozni kezdett, lábait elnyújtotta, s még jobban
elmerült a román stílű faragványok mélyében.
– Istenem, csak tehetnék érte valamit, valami bátor
dolgot. Megmenthetném az életét! Napnál világosabb, hogy
ez volna a legjobb! De mikor? Az a sváb herceg nagyon
sokat ivott a Mária, és nagyon sokat evett a saját
egészségére.
Felállt, gyöngyökkel átfűzött fürtjei előrecsapódtak, s
hosszú orrú, finom cipellőjével hevesen dobbantott.
– Mit tegyek! Hiszen most már azt sem engedi, hogy mint
hív szolgája kövessem utaiban. Pedig nékem a
boldogsághoz olyan kevés, szép arcának puszta látása is
elég lenne. Istenem! Istenem, miért is jöttem én ide...
Milyen boldog voltam édes jó anyám ölében, messze
otthonomban. Nem vágyakoztam semmi földi javak után, és



amíg nem vágyódtam, nem is valék irigy. De most oly sokat
szenvedek ezen rettenetes lelki nyavalyában.
Eszébe jutottak gyermekévei; az első nap, mely a moróci
gróf úr várában reáalkonyodék; a hideg, tömjénszagos
kápolna, melyben Mária mögött álldogálva legelőször tűnt
szemébe, mennyire szép ő... Ekkor még boldog volt – de
aztán lassan elszomorodék, és ok nélkül gyakran sírdogált.
Kobza érintetlenül függött poros, pergamenes pulpitusa
felett... Mit tudta ő, mi történik vele. Olyan érzése támadt,
mintha valamelyes héttollú buzogány csapása
megszédítette volna – de még nem érezte tisztán, hogy mije
fáj tulajdonképpen: egészben szenvedett.
És kínlódott iszonyúan mindaddig, míg egy álmatlan
éjjelen, mikor a hold rengő ezüstös hálót szőtt vala a
völgyek fölé, s fehér világában mint a szenvedés fekete
virágai nyíltak ki az apródszoba ablakrácsainak rózsái,
általbocsátva szirmaikon a halavány holdfényt,
megdöbbenve reá nem jött, hogy a szíve fáj... S ekkor úgy
elcsodálkozott, miként az első ember a teremtés hajnalán,
amikor agyagtestében legelőször megdobbant a szív.
Azután úgy cselekedett akkor is, miként most, sóvárgó
karjait kitárta az ég felé: „Szerelmes vagyok!”
– Azt mondotta, imádkozzam! – Elfordult az ablaktól, a
szabad, kék hegyek látása, a messze elszálló vércsék
csapongása fájt neki. Letérdelt egy kis firenzei kereszt elé,
melyet még tanítójától, a kegyes padovai Fra Giacomótól
kapott vala, összekulcsolta kezeit, s feje ájtatosan csuklott
vállára... Egyszerre azonban megrettenve ugrott fel, s
borzadva nézte végig önmagát; tekintete megakadt a
moróci grófnak keblére hímzett címermadarán. Az a sólyom
tépte össze az ő szegény apródszívét, s az nem engedi őt
fohászkodni, mert – ó, borzalom! – a szent imában nem a
Boldogasszonyról elmélkedik, hanem... hanem arról a
büszke, szép földi leányról.
Bűntudatos gerjedelmében kirohant szobájából; rengve
vágódott be mögötte az ajtó. Lefutott a bástyák szürke



karjai között sziklai virágként viruló várkertbe.
...Minden tele volt virággal, a tavasz ünnepelte legszebb
napjait. A nap alkonyodóra szállt, s a hegyek árnyékukat
borongva vetették le a völgyek ölére, s rejtelmesen
nagyokká nőttek, mintha este éjszakára megcsókolni
vágynának az eget. A fák közül fehér gőzök emelkedtek fel,
de a vár büszke tornyaival, szaggatott bástyakoszorúival,
erkélyeivel, kapui felett a kőcímerekkel még fényárban
úszott, s a piros alkonyati égbe belerajzolódva mint valami
lovagálom megvalósulása trónolt kevélyen a hegyormon.
Lorenzo rohant, sebzett gyermekszíve ijedten dobogott.
Egyenesen ahhoz a kőpadhoz vette útját, mely kedvenc
helye vala Máriának. Leborult a mohos, hideg kőre, s a
hársfák, bodzabokrok meg az orgona fürtös ágai lassan
elborították illatukkal, lehulló virágaikkal a fiút... Ő pedig
elmerült kesergő, nagy szerelmének mélységes tengerébe,
s a fölébe szövődő bódító illat, a madarak utolsó alkonyi
dala elringatták, elaltatták a kis apródot a kemény
sziklapadon úgy, mint hajdan édesanyja elringatta lágy
ölében. Elaludt. És álmodott...
Azt álmodta, hogy ő is felszerszámolta vala lovát, s
utánavágtatott a vadászoknak. Fejét le-lehajtotta az erdő
lombjai alatt, és sebesen haladt előre sohasem látott
utakon. Egyszerre valahonnan messziről eszeveszett
lódobogást hall – ráfigyel... Most hosszú sikoltás hasítja meg
az erdő csendességét. Kezével beárnyalja szemét. Nem...
nem csalódik, ő az; vadul lobogó, megtépett zöld
öltönyében, viharosan szállongó hajával, széles szárú
lovagkesztyűiben ő az, Mária, amint belekapaszkodik
megvadult lovának sörényébe.
Most itt az alkalom, ujjongott a fiú, most megmentem az
életét, ha meghalok is érte. Leugrott paripájáról, s mikor a
megvadult ló a sötét, haláltorkú szakadékoknak rohanva
szemtől szembe került véle, belevágta körmeit az állat
orrcimpájába, s mint egy macska, reálógatta magát egész
súlyával.



– Mária, segíts!... – suttogta a fiú az ő két
Boldogasszonyához fohászkodva, s elhomályosuló szemei
szépséges szerelmének arculatára tekintenek... A ló végre is
kifáradt, vérző orral állt meg, s Lőrincz halálra sebezve,
összetört testtel bukott a magas, virágos fű közé.
Hűlni érezte vérét, szíve alig vert... Mária letérdelt mellé,
és jóságosan a szemébe nézett, azután megfújta rivalgó
aranyos kürtjét.
Egyszeribe megélénkült a vadon, rohanva jöttének
lovagok, apródok, cselédek, de a grófkisasszony most csak
őt nézte.
A solymárok puha hordágyat róttak össze fagallyakból,
mohából, illatos zsályából, reáfektették, azután négy daliás
legény vállra emelte, s csendesen, mint valami halotti
menettel, felvitték a várba, kis toronyszobájába.
Lorenzo szenvedett, de mily nagy lehetett a szerelem,
mely kedvessé, óhajtotta tette ezt a szenvedést!
Szerelem! Szerelem!
A világ lassan elsötétült, s a hold már az égen járt,
halálszerű, fehér kezével benyúlván az íves ablak rácsai
között, be egészen az ágyáig. Odafektették, s azután
mindenki elment, egészen egyedül maradt...
Még egyszer körülnézett a meghitt boltíves szobában.
Nagy karosszékében mintha valamilyen fehér árny ült volna.
A holdvilág vala..., kobzának húrjain is a holdfény játszott
emberi füleknek süket zenét..., pulpitusára a pergamenek
közé is az a hideg, fehér világ könyökölt, sőt ágyára..., őreá
magára is.
– Ah! Bizonnyal a halál ez..., a hold a hírnöke. Már
mindenemet elfoglalta, mintha csak meg lennék halva.
Fejét kissé felemelte..., messziről lódobogás hallatszott.
Tán az elkésett lovagok jönnek. „Ők még nem tudják, hogy
immáron én is lovag vagyok, és azt sem, hogy nemsokára
halott leszek.”
Jólesett neki ez a gondolat, mindennel végezni, ami földi
útjainkon fájdalmat, gyötrelmet okoz, elfeledni a halálban



szerelmét, szenvedéseit, önmagát. Tagjai csodálatosan
megzsibbadtak, szíve rendetlenül vert, s kezei, a hív
apródkezek, amelyeket imára kulcsolni többé nem tudott,
kihűltek. De ekkor valami történt, s e látomástól vére fejébe
szállt. Fehér ruhában, virágkoszorúval homlokán Mária
suhant be a kis szobába.
Nesztelenül, a holdvilág útján közeledett hozzá, leült ágya
szélére, s kezét az apród homlokára tette.
Lorenzo hallgatott, és csak mosolygott, miként a vértanúk
mosolygának vala az égből alápillantó szent Szűzre.
– Lorenzo..., szegény fiú, imádkozzál, talán majd elmúlik.
És azután imádkozának egy buzgó fohászt együtt. Majd ily
kegyes szavakat mondott a leány: – Megmentetted
életemet, hőstetteddel lovaggá lettél, mondd, mit kívánsz
utolsó órádban. Mindent teljesítek. – Fejét lehajtotta hozzá,
fürtjeik összeértek. A fiút szerelmesen borzongatta meg ez
az érintés.
Ekkor azonban félelmes robajjal dörgött valami mellette...
„A halál... A halál.”
– Egy virágot a hajadból, elviszem a sírba – mondotta
kábultan, sietve, olyan érzettel, mintha máris az Úristen
zsámolyánál lenne a fehér felhők fellett.
Mária gúnyosan, megcsalódva nézett reá.
– Csak ezt kívánod?! – Szemei azt látszottak mondani:
„Úgy hittem, szeretsz.” De azután kevélyen vett ki hajából
egy szál virágot, s odadobta az ifjú vérző szívére, majd
felállt, és zajtalanul, miként jött, elosont...
Ismét az előbbeni dübörgés... Lőrincz magához tért,
felriadt álmából. Tagjai megmerevedtek a hideg kőpadon,
karjai elzsibbadtak, szívverése kimaradt a rossz fekvéstől.
És az álom – az álom odavolt.
A virágok még illatoztak, a hold fenn járt az égen,
kísérteties világot gyújtva a vár fényes tornyain, a nagy,
csúcsos ablakokon. A fák között hűvös szél lengedezett – az
a szellő, amely életünk álmaiból oly sokszor ébresztett a
valóságra. A felvonóhídon pedig dübörögve, szövétnekek



imbolygó fényénél vonult haza cifra kíséretével Mária, s
mellette biztos győzelme mámorában a sváb herceg
lovagolt.
– Tehát csak álmodtam! – jajdult fel a fiú, most már
egészen magához térve. – Hát nem mentettem meg az
életét, nem halok meg! Ah, Istenem, pedig mily jó..., mily
szép lett volna úgy.
Visszarogyott a kőpadra, és sírni kezdett keservesen, mert
úgymond: „Egyszer életemben, álmomban csókolhattam
volna meg őt, és akkor elmulasztám!”
Visszhang
Szerelem... Szerelem! Te minden idők talányos virága... Te
vagy, aki megölöd a gyarló emberi szíveket tavaszuk
hajnalán...



A boszorkány
Régen történt biz' az, amit el akarok mondani. Akkortájt,
mikor még szégyen volt, ha az úr írni, olvasni tudott, mikor
az erősebb büntetlenül leölhette a gyengébbet, s hittek az
emberek sötét babonákban, és kegyetlenül bántak el azzal,
kit gyanúba vettek, hogy a gonosszal cimborál.
Élt ebben a szomorú világban, nagy hegyek között, kis
falu mellett az erdőszélen egy öreg anyóka. Széltében,
hosszában beszélték róla, hogy éjjelenként kijár a temetőbe,
hívogatja a halottakat sírjaikból, ért a bűbájossághoz; egy
szó, mint száz, tudta mindenki, hogy – boszorkány.
Be is árulták a papnál, hogy az Isten ellen fondorkodik.
Jártak a törvény embereinél, utóvégre elmentek még a
felséges királyhoz Buda várába is. Megkérlelték szép szóval,
hogy pusztítsa el e világból azt az ördöngös fehérnépet.
Elmondották, hogy a vén banya hoz már három esztendő
óta jégesőt a vidékre, éspedig azért, mert néhány gyerek
megdobálta kővel; ugyancsak ő szárította ki mindenféle
fertelmes varázslattal a kútból a vizet. Ha akarja, menten
meghalnak egy szempillantásától az emberek, ha meg úgy
tartja kedve, hát füvekből főzött orvossággal életre kelti
még a halottakat is. Tudtak volna panaszkodni napestig,
mert hiszen az irigység adta szájukba a szót: a
boszorkánynak kertjében virítottak a legszebb virágok, az ő
gyümölcsfái termettek legbőségesebben az egész határban.
De a királynak éppen háborúba kellett mennie, elküldte hát
a panaszosokat a nádorispánhoz, kit megbízott volt, hogy
míg oda jár, intézze ő az ország ügyes-bajos dolgait.
A nádorispánnak sem volt érkezése, mert a legényfia
lakodalmára készült, így csak lóhátról mordult rá a
küldöttségre: „Égessétek el a vén banyát.”
Ezt akarták ők hallani, szedték is a sátorfájukat, s mentek
nagy ujjongással haza a falujukba.



Örült az egész nép, s nyomban kiválasztották maguk
között a legbölcsebbeket, hogy azok ítélkezzenek a
boszorkány felett.
Nagy kérdés volt, hogy hol fogják el, mert házába ugyan
nem mert senki bemenni. Utóvégre is abban állapodtak
meg, hogy a temetőben lesnek rá, odajárogat ő holdtöltekor
éjszaka.
Néhány bátor legény vállalkozott, hogy jó pénzért
rajtaütnek, s mielőtt megvirrad, idehozzák a bírák elejbe.
Baltákkal, botokkal felfegyverkezve indultak útnak...
Túl a falun, nem messze a vénasszony házától fehérlettek
ki a magas fű közül a temető keresztjei. A hold bevilágította
az egész tájat, s kísérteties fényében a bokrok s a fák
mindenféle furcsa alakot látszottak ölteni. A legények
megborzongtak, azután keresztet vetettek magukra, s
elrejtőztek a bozótba. Szívük hevesen dobogott, s
fegyvereiket szorongatva lestek, hogy jön-e az öreg; azt,
hogy ébren van, tudták, mert kunyhójának kicsiny ablakán
gyér világosság szűrődött által.
Így múlt az idő; végre is, mikor már nem mozdult a
lombokban egy madár sem, nem hallatszott a lányok éneke,
csend borult a vidékre, halkan, óvatosan nyílott meg a viskó
ajtaja. Sötét rongyokba burkolva, nesztelenül lopódzott ki a
boszorkány. A holdfény elömlött görnyedt kis alakján, amint
botjára támaszkodva betért a sírok közé. Két fakereszt
között állt meg, és siralmas hangon szólítgatott valakit,
akinek semmi nyoma sem látszott. Nyilván a halottakat
ébresztgette, kérlelte őket, hogy vegyék magukhoz őt, vagy
jöjjenek vissza hozzá.
De már ezt nem akarták bevárni a legények, s hogy
egymást bátorítsák, nagy kiáltozással rohantak a megrémült
anyókának.
– Boszorkány!... Boszorkány! – ordították tele torokból.
Hiába rimánkodott az öreg, esküdözött, jajveszékelt, hogy
ő nem varázsló, hogy ő nem ártott világéletében senkinek: a



nekidühödt legények megmarkolták, és vitték, vonszolták a
bírák elé.
Ott ültek valamennyien a tanácsteremben. Az asszonynép
hátuk mögött tolongott, még az utcát is elálltak. Mindenki
látni akarta a boszorkányt, mindenki hallani az ítéletet.
Egy kis mécses és az ablakon beömlő holdfény világította
meg a bosszúvágyó, kérlelhetetlen arcokat; a kezek ökölbe
szorultak, s ha néhány megtermett legény nem védelmezi
az öreget, tán azon mód, kihallgatás nélkül agyonverik.
A falu bölcsei csendet parancsoltak, azután a legokosabb
közöttük szól emelt:
– Tudjuk rólad valamennyien, hogy embertelenségeken
töröd a fejedet, hogy rosszat akarsz mindenkinek, hogy
boszorkány vagy, ezért Isten és minden szent angyalainak
segedelmével elítélünk.
Az anyóka majd a földig görnyedt e szörnyű vádak
hallatára. Fájdalmasan kiáltott fel: – Mint ti, én is Istent
hívom segítségül és tanúmnak, hogy nem vagyok
boszorkány, hanem csak egy szegény elhagyatott
öregasszony. Nincs senkim e világon, kicsiny, beteges
unokámon kívül, akit én istápolok egymagamban... Jó uraim,
eresszetek vissza hozzá, ezóta bizonnyal sír már utánam!
– Hát ha igaz, amit beszélsz, vén gonosz, úgy miért
hagytad magára éjnek éjszakáján? Miért mentél ki a
temetőbe, ha nem azért, hogy a halottak nyugalmát
megzavarjad, hogy a sátánnal mindenféle ocsmányságokat
tervelj ellenünk.
– Nem bántom én a halottakat – sóhajtott az anyóka –,
jobb szeretem őket, mint az élő embereket... Férjem-uram,
fiam, lányom, minden atyámfia ott kint van már a
temetőben, azokhoz járok én, és kérem őket, hogy
vegyenek magukhoz a kis unokámmal egyetemben.
– Miért nem jársz ki nappal, mint a többi tisztességes
népek, ha nem töröd rosszban a fejedet?
– Nagyuraim, nem merek én napvilágon az emberek közé
menni, mindég bántalmaznak, s a gyerekek kővel dobálnak



meg, ha látnak.
– Tudjuk, hogy ezért haragszol ránk és hozol jégverést már
három év óta a határra. De a magad birtokát azért
megkíméled tőle.
– Hogyan hoznék jégesőt meg zivatart, hiszen nem
vagyok én a garabonciás diák! Azután meg a magam kis
termését, gyümölcsét is elveri a jég, gyökerekből, erdei
gyümölcsből élek – nézzétek, milyen sovány vagyok.
Felemelte elaszott kezét, és odamutatta a bíráknak.
Ráförmedtek:
– Ne mesterkedjél, hisz tudjuk, hogy bőségben élsz abban
az elátkozott kunyhódban. Aranytálból eszel, ezüstpohárból
iszol, és a mi asztalunkról hordja a gonosz neked az ételt...
Az is hazugság, hogy a termésedet elveri a jég... Van nálad
gyümölcs a fákon, ha másutt nincs, a legszebb virágok
nálad teremnek.
– Rossz szándékkal vannak hozzám az emberek, azért
nem látják meg soha az én káromat, csak a magukéra van
szemük. És hogy miért nyílnak viskóm körül a legszebb
virágok..., nem boszorkányság annak oka, hanem
egyszerűen az, hogy szeretem őket. Isten a virágokat csak
ott növeszti szépre, ahol szeretettel néznek reájuk. Ha rossz
lennék, nem ajándékozná nekem a legillatosabb
teremtményeit!...
– Hallgass már, átkozott szipirtyó, ne használd a mi
Istenünk nevét, elfordultál tőle régen, mikor megtanultad a
gonosz mesterségedet, mikor megtanultad, hogyan kell az
embereket szemmel megverni, hogyan a haldoklókat
feltámasztani.
– Uram, bocsáss meg nekik, nem tudják, hogy mit
beszélnek – fohászkodott az anyóka. – Ezzel fizetitek, hogy
Isten kegyelméből olykor jótékony füvekkel
meggyógyítottam egy-egy beteget? Régen tanultam én ezt
a mesterséget, de biz' nem a gonosz, hanem a szükség
oktatott rá. Sokat jártam az erdőkben, így ösmertem meg a
jó füveket...



– Ne hagyjátok már beszélni; nem lesz vége soha!
rikácsoltak türelmetlenül a hallgatók. – ítéljetek!
– Igazatok van – mondta a legvénebbik bíró –, most már
rajtunk a sor. – Felállt, azután ünnepélyes hangon folytatta:
– Azzal vádolunk, hogy eladtad lelkedet az ördögnek, értesz
a varázsláshoz, bűbájosságoddal megrontod az élőket és
holtakat. Sokan láttak, mikor füstfelhő képében éjnek
éjszakáján kirepültél seprűn lovagolva a kunyhód
kéményén, hogy elmehess a boszorkányok szombatjára...
Mindebből napnál fényesebben kiviláglik, hogy a gonosszal
cimborálsz, boszorkány vagy, és így, hogy megmentsünk az
örök kárhozattól, a felséges király véghetetlen kegyelméből
csak arra ítélünk, hogy holnap hajnal hasadtával elevenen
elégettessél.
Az anyóka összerogyott, arcát eltorzította az iszonyat,
ajkai mozogtak, de egy árva szót sem bírt kihozni. Kezeit
egybekulcsolta, könyörgő tekintettel fordult a bírákhoz, és
végre beszélni tudott:
– Igazságtalanul ítéltek!... Nem vagyok én boszorkány...,
esküszöm az egy élő igaz Istenre, aki majd tifelettetek is
ítélni fog egykor... Arra kérem őt ez órában..., bocsássa
meg, amit velem cselekesztek... Legyetek irgalmasak, eljön
az idő, mikor ti is megvénültök... Mondjátok, elég ok a
vénség arra, hogy valakit gonosznak tartotok?... Szálljatok
magatokba! Irgalom, kegyelem, eresszetek vissza a kis
unokámhoz!
– Itt maradsz! – rivallt rá az ítélkező –, csak nem engedünk
vissza abba a bűnbarlangba, hogy megrontsál
valamennyiünket?!... Kötözzétek meg, és vessétek
börtönbe.
A legények szót fogadtak: láncra verték az öreget, s
bármennyire is vergődött, jajveszékelt, elhurcolták a börtön
mélyébe.
Néhányan ezután mindjárt hozzá is láttak, és nagy
halomba hordták a ház elé a tüzelőfát... Mielőtt megvirradt,
készen volt a máglya.



Mindannyian gyűlölséggel voltak eltelve a szerencsétlen
iránt – csak egy fiatal anyát, kinek magának is volt beteg
kisgyermeke, hatottak meg az anyóka szavai. Felbiztatott
pár bátor férfiembert, hogy menjenek el vele a boszorkány
kunyhójához, és lessék meg, vajon igazán van-e az öregnek
unokája.
Vállalkoztak többen, mert kíváncsiak voltak, miképp néz ki
a viskó belseje. Fegyvert vettek magukhoz, azután útnak
eredtek.
A kunyhó ajtaja tárva-nyitva volt, s belülről elhamvadó tűz
világa szivárgott ki az alvó virágokra s suttogó fákra.
...Hallgatóztak, és csakugyan kisvártatva elfojtott
nyöszörgés, majd gyermeksírás ütötte meg fülüket, s egy
fájdalmas, zokogó hang kiáltozni kezdett: „Nagyanyám...,
édes jó nagyanyám, gyere már..., félek így egyedül...”
Az ártatlan gyermekszó hallatára nekibátorodtak a férfiak,
és bementek a viskóba...
***
Másnap alig hasadt a hajnal, összegyűlt a máglya körül a
nép, s türelmetlenül követelték, hogy hozzák már elő a
boszorkányt, és hajtsák végre az ítéletet. Nyilván féltek,
hogy még valami gonoszságot tesz ellenük.
A törvény emberei elmentek hát érte.
Mikor beléptek a börtönbe, bizony elcsodálkoztak egy
kissé, mert az öregasszony azonmód térdelt a földön, mint
ahogy éjjel magára hagyták, és egybekulcsolt kezekkel
fennhangon imádkozott, csakúgy, mint akármilyen más
közönséges halandó.
Ráparancsoltak, hogy álljon fel. Támolyogva tett néhány
lépést, azután összeesett. Két markos legény karon ragadta,
és kivonszolták a halálát szomjazó tömeg elé.
Gyűlölködve taszigálták, s mert mint hitték, megtörték
hatalmát, gyáván bántalmazták valamennyien, végre halált
kiáltottak fejére.
Fenn az égen fekete viharfellegek tolongtak, a virágok, a
fák lehajtották koronáikat, a szél zúgott, s a madarak



reszketve bújtak a lombok közé. Messziről olykor tompa
égzengés hallatszott, és a láthatáron egy-egy villám cikázott
végig... Nem látszott semerre napfény, vidámság, az
emberek arca is kérlelhetetlen és komor volt, mint a
boltozat. Ott állott az egész nép a máglya körül, melynek
sarkait már meggyújtották. A nyirkos gallyak nehezen
fogtak tüzet, s füstjük sötét, ingó oszlopokban emelkedett
felfelé...
Megragadták az öregasszonyt, és odacipelték a
máglyához.
Kétségbeesetten vergődve rimánkodott:
– Engedjetek még egyszer az unokámhoz, beteg
szegényke, nincs rajtam kívül senkije széles e világon!...
– Halál reád! – ordított a tömeg.
A boszorkány kiszakította magát hóhérjainak kezéből:
Isten bocsássa meg, amit cselekesztek!... Öreg vagyok,
úgysem élek soká, de bűntelenül teltek napjaim, és így
nyugalmas halált érdemeltem volna... Irgalom!
Könyörület!...
– Végezzetek hamar – szóltak a bírák, s intettek a
legényeknek, hogy dobják áldozatukat az égő máglya
közepébe, melyet már furkósbotokkal álltak körül a férfiak,
hogy ha a boszorkány ki akarna szökni a tűzből, azokkal
kergessék vissza a lángok közé. Újból megragadták az
anyókát, és ő borzasztóan felsikoltott:
– Isten, tégy csodát, igazold be, hogy ártatlan vagyok!...
E percben kiáltozva törtek a fiatal anya és kísérői a
tömegen át:
– Megálljatok, hallgassatok meg bennünket.
A morajló nép elnémult, s az iszonyattól félholt, reszkető
öregasszony térdre rogyott.
Az ifjú nő és kísérői a kör közepébe furakodtak, egyikőjük
magasra emelt kezében kis Boldogságos szűz-képet
lobogtatott, s nagy hangon kezdett el beszélni:
– Gonosz dolgot cselekszünk, társaim, ez az öreg itten
nem boszorkány! Bent voltunk a kunyhójában,



nyomorultabb az valamennyiünk otthonánál, ez a
Szentanya-kép egyetlen birtoka!... Szegény koldus viskóban
lakik, márpedig ha a gonosszal cimborálna, bőségesebben
élne, mint mi.
Néhányan visszahúzódtak, s vállvonogatva mormogták,
hogy hát forróvízpróbát kellene véle tenni..., úgy látszik,
mégsem egészen bizonyos a dolog. A lármásabbak azonban
továbbra is követelték halálát.
– Mindez csak mesterkedés – szólt a kérlelhetetlen bíró –,
dobjátok a tűzbe...
– Megálljatok – szólt az ifjú asszony –, még van valami
mondanivalónk. Az anyóka tegnap unokájáról beszélt, és
nem hazudott... Szalmaágyon a földön vergődött egy beteg
kisgyermek, aki a jó nagyanya után siránkozott. A
gyermekek megérzik, ha valaki gonosz, márpedig a kicsike
szeretettel beszélt arról, kit ti boszorkánynak tartotok. Sírt
utána, kérte, hogy hívjuk vissza.
– Hagyjatok hozzá menni! – nyöszörgött erőtlenül az
anyóka.
– Hozzá már hiába mennél, szegény öreg – mondta
szomorúan az ifjú asszony –, unokád meghalt az éjjel!
– Meghalt! – jajdult fel az anyóka –, Uramisten, most már
vegyél magadhoz engem is!
Szemei megteltek könnyel, és az égbe pillantanak, karjait
kitárta a boltozat felé...
És ekkor szétszakadtak a viharfellegek odafent,
foszlányaik között egy ragyogó napsugár szállt alá a térdelő
asszonyra.
A bírák, a nép megrettenve húzódtak hátra, a
napsugárban Isten tekintetét vélték látni, az öreg
könnyeiben egy szerencsétlen keservét, aki elvesztette az
utolsó lényt, ki őt itt a földön szerette... Egy darabig csak
néztek rá szájtátva, majd alázatosan hajtották meg fejeiket.
Az öreg bevégezte fohászát, s azután bágyadtan mondta:
– Égessetek el, nincs többé keresnivalóm ebben a rossz
világban, hogy menjek én is unokám után!



Az emberek egymásra bámultak, nem bírt egyikőjük sem
megmozdulni, tehetetlenül álldogáltak. Végre is a bíráskodó
lépett előre:
– Nem bántunk, szegény öreg. Isten megvilágosította
elménket, belátjuk, hogy gonosz babona vitt minket mind a
kegyetlenségekre, amelyeket rajtad elkövettünk. Belátjuk,
hogy nem cimborálhatsz a gonosszal, mert akkor nem sütne
e percben csak téged egyedül a Mindenható fényes
napsugara, akkor nem tudnál oly igaz könnyeket sírni, és
nem éltél volna magad és unokád oly nagy
nyomorúságban...
Az anyóka barázdás arcán még egyre peregtek a könnyek,
s hálatelt imába kezdett. Megköszönte az Istennek, hogy
megvédelmezte őt a szégyenletes haláltól, és nem engedte,
hogy embertársai vétkezzenek. A nép vele imádkozott.
Azután szétverték a máglyát, s valamennyien elkísérték
az öreget kunyhójába.
...Alkonyattal meghúzták a harangot, a pap is eljött a
temetőbe, s úgy temették örök nyugalomra a csendes
szomorúfüzek alá az anyóka kis unokáját.
Ő maga még soká élt tiszteletben, becsülésben. Szerette
mindenki, tanácsért jártak hozzá, vittek neki ruhát, élelmet,
s igyekeztek véle elfelejtetni a nagy szenvedéseket,
melyeket vakhitük, babonájuk miatt kellett kiállnia. És bár
elveszítette kicsiny unokáját, talált helyette sok más unokát,
mert halála órájáig úgy bánt véle a falu apraja-nagyja,
mintha valamennyiük öreganyja lett volna.



Petneházy
I.
Hajnalodott!...
Az aranyszegélyes fellegek közül véresen kelt ki a
szeptemberi nap. Ebbe a késő virradatba dacosan nézett
bele Petneházy Dávid... Alvó katonái között, hamvadó tüzek
zsarátnoka mellett egymagában virrasztotta át az éjszakát.
Csend volt, csak a körsáncokból hozta a szellő a huszárlovak
nyerítését s a napos hajdúk fegyverének sejtelmes zörejét.
Még az őrjáratok is nesztelenül tűntek tova a ködben...
Alhatott volna, de tenger bánata messze űzte tőle az álmot,
s a felkelő nap világa ébren találta.
Kelet felé ezalatt a nagy Duna szinte kigyúlt a habjaiban
fürdő napsugaraktól, a vár kőkoszorús bástyái, füstös
tornyai felett pedig a török félhold a minareterdő csúcsain
mint megannyi égbe nyúló aranyvirág ragyogni, tündökölni
kezdett a magasban.
Petneházy tekintetében vad lánggal lobbant fel a gyűlölet,
mikor az ostromolt Budára nézett. „Ma nekünk virrad,
török!” – gondolta kevélyen, és felállt a tűz mellől.
A Naphegy lankás oldalán s a Szent Gellért fellegvára alatt
mozgolódás támadt a bajor választó fehér sátrai körül. Az
ébredés zsibongó nesze kelt, majd lassan-lassan leszállt a
völgyekbe, s a ködös világban megmozdult a császári
seregek beláthatatlan tábora.
Az Istenbarát ormán megszólalt az első zászlótrombita, s
köröskörül a Szent Pál völgyétől a Kelenföldig mint meg
megújuló visszhang felelt rá a többi.
A fehér köpenyes istrázsák is nyújtózkodni kezdtek az
őrtüzek előtt. A katonák szitkozódva ébredeztek. Nőttön-nőtt
a lárma, lótás-futás. Éktelen zenebonába olvadt a
dobpergés, énekszó, rikácsoló beszéd. A legnagyobb zaj a



markotányosok piszkos sátra körül volt. Durva kacagás
hangzott.
Egy rongyos, cifra leány kihívó mosollyal árulta borát és
tartóztatta a katonákat:
– Minden icce borra csók a ráadás!
Petneházy szórakozottan hallgatta a hadnagyok
jelentését, azután unottan indult el a markotányosok felé.
Elhaladt Caraffa nyüzsgő vértesezrede mellett. Mogorván
bólintott néhány óriás Scherffenberg-gránátosnak, kik még
mindig kockáztak a nagy sasos dobon.
– Sacrament!... Megint vesztettem! – kiáltotta az egyik
dühösen.
– Kockázd el a fejedet, ha nincs egyebed – gúnyolódott a
nyerő.
– Bajban volnál, ha megnyernéd, az még a töröknek se
kell? –dörmögte egy német ritter, ki üres zsebekkel nézte a
perdülő kockát, s mialatt inasa bajoskodva csatolta rá a
vértet, olykor dühösen rúgta meg sarkantyús lábával.
A markotányos sátorból nevetve futott ki e percben egy
fiatal magyar tiszt:
– A beste németjét!
Mikor meglátta Petneházyt, lekapta fejéről a félrecsapott
süveget:
– Adjon az Isten jó reggelt kegyelmednek, vitéz ezredes
uram.
– Fogadj Isten, Bottyán János! Miféle szél hordott ide?
– Uram, uram, bajban vagyok! A beste németjét, két török
leányt nyertek el az éjjel tőlem... A múltkor, hogy a Csepel
szigeten elfogtam a háremet, négy jutott a helyre
lábasjószágból nekem. –Kissé mámorosan nevetett fel.
Kettő még megvan, az egyiket neked adnám!
– Köszönöm a gráciádat, nekem ugyan nem kell!
– Vagy úgy, mint ahogy a császárnak, a feleségednek is
hívségre esküdtél!
– A császárnak..., a feleségemnek – mormolta Petneházy,
és egy önkéntelen mozdulattal mellére tette a kezét:



mentecsatnak smaragdos násfa volt odatűzve.
– A császárnak – kötekedék Bottyán –, hát mit akadsz fenn
ezen a szón olyan igen nagyon, ezredes uram, hisz
odahagytad a Thököly zászlóját!
– Ne hidd, János – dörmögte Petneházy kurucos bajszába
–, elhoztam én azt a zászlót ide magammal. Thököly
lobogója alatt őérette akarok itt bosszút állni a törökön, a
váradi árulásért.
– Vigyázz! Hátha meghallják!
Egy barna hajú, csinos kis markotányoslány, amint
elhaladt a két magyar mellett, csakugyan meghallotta a
beszédet. Ijedten nézett fel és megállt; Petneházy ráismert,
és odaintette magához.
A leány letette cinkupáját a földre, és nagy szerényen
közeledett. Azután félénken megszólalt:
– Engedelmet kérek kegyes nagyuramtól, tessék egy
kicsikét vigyázni. Ördögi praktikával őrzik a császármadarak
a magunkfajta kurucnépet.
– Már csak magad vagy kuruc – förmedt rá Bottyán János
–, én ugyan nem vagyok!
– Még az lehet kegyelmed is – nevetett a leány –, fiatalon
vagy öregen minden magyar ember kuruc lesz egyszer
életében.
Petneházy elmosolyodott:
– Jól beszéltél, be rég is láttalak... Hol jártál azóta, Csengő
Tera?
– A kegyelmed árnyékában, de sohase fordult vissza
sóhajtotta a leány, és nagy sötét szemét rajongva emelte
Petneházyra. – Nemcsak a huszárjai meg a hajdúk jöttek
kegyelmed után ebbe a táborba! De hát az én jó uram nem
lát meg engem, nem vesz eszébe többé, hej, pedig volt idő,
mikor szeretett.
– Meguntam az asszonynépet – vágta oda Petneházy
erőltetett hetykeséggel.
A leány alázatosan nézett a szemébe:



– Pedig biz' Isten azt hittem, hogy megszeretett valakit...,
hogy... szerelmes!
A kuruc keserűen felnevetett:
– Szerelmes?... Én, aki csak azért házasodtam meg, mert
nem illik a magamkorú embernek legénynek maradnia?
Katona vagyok! A feleségemmel is úgy esküdtem össze,
hogy a fél lábam a kengyelben volt, mikor egyik csatatérről
a másikba vágtattam. –Hirtelen elhallgatott. Bosszúsan
simította meg homlokát, haragudott önmagára, hogy így
védekezett a leány előtt, hogy szóba hozta a feleségét itt, a
táborban. Hátat fordított a markotányos Terának: – Eredj a
pokolba!
A leány bánatosan nézett a tovamenő kuruc vezér után,
és fejét csóválva, csökönyösen mondogatta: – Szerelmes...
Szerelmes!
„Szerelmes vagyok – gondolta Petneházy a győzhetetlen
emberek lázadó gőgjével – az ördögbe is, igazat mondott ez
a kis rongyos!”
Úgy érezte e pillanatban, mintha megalázkodott volna,
amiért bevallotta titkolt szenvedélyét így önmaga előtt. De
azután valahogyan jólesett ez neki, és eszébe jutott az a
nyári este, mikor egyszer az indali várkert hársai alatt olyan
mélyen a szemébe talált nézni annak a híres szép indali
Bogár Ilonának.
„Mit tehetek róla, hogy lobbot vetett szívemben a vér...
Hej, a fényes csillagát, beh szép is volt!”
Karjait összefonta mellén, mintha a szívére akarta volna
ölelni az asszonyt, csakúgy, mint azon a messze alkonyaton,
mikor egyetlenegyszer életében megfeledkezett mindenről:
a dicsőségről, feleségéről, még önmagáról is, és megvallotta
Ilonának, hogy szereti.
Az úrasszony nevetve tűzte mellére mentecsatnak
smaragdos násfáját:
– Majd akkor leszek a kegyelmedé, nagyuram Petneházy,
ha magyar lobogó leng Budán!



– Igaz, hogy lehetetlennek tartottuk ezt azon az estén
dörmögte a kuruc – de azóta sok minden megváltozott... Ki
hitte volna, hogy Thökölyt elfogja a kutyafejű török, és én a
császárhoz állok! Ma vagy holnap csak kitűzzük azt a
zászlót, aztán állj a szavadnak, szép asszony..., én
elmegyek érted!
Ezalatt körös-körül a halmokon és lent a síkon a
szekérvárakban is megélénkültek a fellobogózott sátrak, s
mintegy utolsó ébresztőnek egetverő robbanás rázta meg a
földet.
Petneházy felkapta a fejét... Az Abdurrahman egyik aknája
robban fel az esztergomi körönd alatt.
A puskaporfüstös légben fadarabok, török holttestek
repkedtek. Nagy riadalom támadt a császári táborban, s a
fővezéri sátor ponyvája is meglibbent, aztán kilépett a
hűvös reggeli világban várakozó generálisai, tábormesterei
közé ő maga a lotaringiai herceg. Arcéle merészen vált le a
fehér háttérről, s nagy allonge-parókájának fürtjeit szemébe
sodorta a szellő. Egy tervrajzot bontottak ki lábai előtt.
Reápillantott, majd meg elnézett hajlongó hívei felett a
tétényi halmok felé, hol a nagyvezír lófarkas zászlóit
lengette a szél, s aranyos marsallbotjával a minaretes
Budára mutatott.
Petneházy követte mozdulatát a tekintetével, azután
odasúgta egyik hadnagyának:
– Bezzeg Thököly nem aranypálcával, hanem buzogánnyal
mutogatott, és hogy ne hiába emelte légyen fel, hát
mindjárt be is verte vele egy-két németnek a fejét.
– Colonellus uram, értem én a te elégedetlenségedet,
mert hát baj a magyarnak, ha az ellenség német, de tán
még nagyobb baj, ha barát.
Petneházy már nem figyelt a fiú szavára, valami más
jutott eszébe, megfenyegette öklével a várat, azután
befordult a sátrába, és nagyot ordított a henyélő csatlósra:
– Elő a pompára való mentémet, még ma verekszünk,
kölyök! Vontarany dolmányára rácsatolta narancsszínű



selyemövét, az apró, sodrott ezüstgombok közé
odaakasztotta a Buonvisi nuntius aranyláncát s hegyibe a
császár medáliáját.
– Hadd tudja a bitang török, ha agyonütöm, hogy úrnak
köszönheti! – dörmögte, mialatt süvegje forgójába egy
egész daruszárnyat tűzött. Vállára vetette gránátszínű
skarlát mentéjét, aztán habozott egy percig...
– No még ezt is! – és megint csak feltűzte az indali
úrasszony násfáját.
A táborban ekkor már morajló zajba olvadt össze a zsoldos
katonák ezernyelvű vezényszava. Ágyúk, szekerek, még a
halomba rakott gránátok is mintha megmozdultak volna a
nyüzsgő tömeg közepette. A lovak nyerítve kaparták a
földet, fent a légben pedig prédalesően gyülekeztek a
varjak.
Délfelé járhatott már az idő, mikor végre kilépett néhány
lovasezred a körsáncokból, és elvágtatott a budaörsi halmok
felé. – Hadd higgye a török, hogy Szolimán pasának ássák
ma a sírt. A Szent Pál völgyében is mozgalom támadt, az
őszi lombok között feltűntek az első svéd lobogók. A budai
oldalon óvatosan szálltak le a rohamoszlopok a
futóárkokba...
II.
A nap már hanyatlóra fordult, mikor egyszerre csak körös
körül elnémultak az ágyúk. Sejtelmes csend szállt le a
hadinépre, aztán ijesztően bődült bele ebbe a vihar előtti
csendbe egy ágyú szava, s mintha a visszhang kapta volna
ölre a dörejt, odacsapkodva a hegyek szirtjeihez, kisvártatva
egymás után öt dörrenés rázta meg a levegőt.
Három oldalról indultak el a hadtestek ingó sorai, s a
futóárkokban előrenyomultak a bőrkabátos karabélyosok, a
gyalogvértesek övükben pisztolyukkal, a gránátosok óriás
flintájukkal s a cifra győri hajdúk. Leghátul pedig el
elbődülve vonszolták az ökrök a rézveretes ágyúkat.
Petneházy miként gátat tépett nagy folyót látta maga
körül kavarogni a fegyveres emberáradatot, ő is rohant



volna már, de Caraffától még nem jött parancs.
– Mire várunk még – dörmögte, s indulatosan rántott
egyet a trombita hangjától s az ágyúdörejtől táncoló
paripája kantárszárán. Arcán megfeszült minden izom,
katonái valami félő rajongással néztek reá, ő pedig csak
bámult fel Budára, a bástyák mögött fel-feltűnő török
turbánokra.
– Ész nélkül kapkodnak azok odafenn! Hordják már a
falakra a szurkos zsákokat... Ni, még a vörös zászlót is
kitűzik! Hát mégse megyünk?
A síkon egyszerre csak rohamot fújtak a trombiták,
megharsantak a tárogatók, riadót vertek a dobok... A
Lotaringiai cifra zsoldosai vadul száguldottak tova a föld
felett. Lengtek a nagy kalapok színes tollai, a vértek és a
kardok acélján megtört a napsugár, a széles övszalagok
libbenő végei pedig szivárványosan szállongtak a vágtatok
áradatában. Gomolygó sokadalomban törtek előre az utolsó
keresztes vitézek, mind összevegyültek a rohamban, s ki-ki
a maga nyelvén átkozódott, hívta a saját istenét.
Az ágyúk dörögtek, zengtek, mint a viharban a mennybolt,
a falak düledeztek, s a védők palánkjairól egyre-másra
hullottak alá a turbános hősök.
Petneházy előrehajolt nyergében, s visszafojtott
lélegzettel nézte a Souches gránátosait, mint törnek át az
alsóváros hamutengerén. Lábuk alatt minden pillanatban
felrobbant egy-egy tűzverem, s a falakról istentelen kőzápor
hullott a fejükre. Már véres gomolyagban hevertek
egymáson a holtak, sebesültek... A balszárnyon Spinola
márki csap ki embereivel a víárkokból, emitt meg a sápadt
Asti vallonjai rohanják meg a falat... Egy bástyakörönd
fülsüketítő robajjal dől össze.
A várból lehallatszik a dervisek üvöltése: „Allah!... Allah!”,
s a minaret erkélyén, akár egy sebesült állat, fájdalmasan
elnyújtva kiáltoz a müezzin.
Halálhörgésbe olvadt a csatazaj, mire hangjai lejutottak
Petneházyhoz. De ő, mintha meg se hallotta volna, sötéten



meredt maga elé, s csak a keze markolta meg egy
önkéntelen mozdulattal a kardját, azután kétségbeesetten
pillantott a táborkar felé:
– Mégse jött parancs az indulásra? Komor hallgatás volt a
felelet.
– Gyalázat – kiáltott fel Petneházy –, én még nem néztem
háborút!... Jók voltunk ágyútölteléknek, féltik a triumphust
tőlünk! Már sok is volt Szolnok, Eger, Hatvan meg Szeged!
A várfalakról ekkor nyomták vissza másodszor a
keresztényeket. A tornyokon szinte győzelmesen lengtek a
lófarkas zászlók, s a védőcölöpök mögött az égnek
meredeztek a dárdahegyekre tűzött véres fejek. Az
esztergomi körönd rőzselépcsőjén feltörő gránátosok és
győri hajdúk egyszerre csak hanyatt-homlok rohantak vissza
a rondella gerendaboltozatára, letaszítva az utánuk jövőket.
Ordításuk messzire elhangzott: „Asti elesett!” Zsigmond
király mohos fala alatt is hátrálni kezdett a jobb oldali
rohamoszlop.
A kuruc vezér nem bírt tovább uralkodni magán, sasorra
felett összerándultak a szemöldökök, s a méltóságos
nyugalom utolsó vonása is eltűnt a napégette keskeny
arcról. Csörrent az óriás kard, mikor kirántotta hüvelyéből:
– No jó! Ha nem akarjátok, hogy meghaljunk a hazánkért,
meg tudunk mi halni önmagunkért!... Utánam, kurucok!
dörögte, akár egy tárogató hangja, azután leugrott lováról, s
rohanni kezdett a futóárokban..., bele a puskaporfüstbe, a
golyózáporba... Cifra katonái mint egy földre szállt
szivárványhad jártak a nyomában: a Thököly hadinépe volt
ez, amelyik a Lotaringiai táborában most indult el a
győzelem felé.
Újból tömörültek a császáriak is, most az egyszer nem
hátráltak meg. A falmászó létrák mint ingó árbocok,
melyeket egy véres, üvöltő tenger árja sodor a falakig,
meredeztek a füstbe vesző égnek. Azután bátran törtek fel
rajtuk az ostromlók. A legfelső hős már kezében tartotta a
próféta letépett zászlaját... Kénes forró szurok zúdult le a



magasból... A létra megingott. A törökök eltaszították a
bástyafoktól... Velőt fagyasztó ordítás hangzott fel, és
zuhant a mélybe a sok ember, magával rántva a félholdas
lobogót.
De a holtak helyére új hősök jöttek: megérkeztek a
Petneházy hívatlan vitézei. Az ostromlók szétszaggatott
gyűrűje újból összeforrt és szűkült, szorult a vár körül, hogy
belefojtsa a törökbe a lelket. Aztán egyszerre mint egy
csatakígyó vált ki a magyarok vonala a küzdők
tömkelegéből s csapott át a Zsigmond-fal alatti
cölöpkerítésen. A Thököly legvitézebb katonája sárosan,
véresen járt legelöl. Feje felett tépetten úszott a tűzfényes
füstben a Boldogasszony-lobogó.
A német generálok ott a fővezér körül, látván vitézi
bátorságát, ámulva súgtak össze:
– Ez a Petneházy nem ember, hanem oroszlán.
És a kuruc kezében csakugyan mint az istenítélet, úgy
csapkodott a kard, keresztülvágta magát a faltörés aljában
küzdő törökökön, és megrohanta a bástyafalat.
III.
Petneházy foga közé kapta kardját, s magával ragadta a
halál viharába a Boldogasszony képét. Mentéje
megszaggatva lógott le a válláról. A létra ingott, recsegett
lábai alatt, és ő már fent járt a magasban. Szabad kezével
megmarkolta a bástyafokot, s egyik lábát átvetette a
kőkoszorús falon. De odafent észrevették. Az égő házakból
lövöldözni kezdtek rá, golyók, nyilak fütyülve repkedtek a
feje körül, s a szűk sikátorokból ordítva rohantak elő az
Abdurrahman janicsárjai:
– Lökjétek le!... Üssétek agyon! – hangzott minden
oldalról, s tíz kéz is nyúlt egyszerre a torka felé. Már arcán
érezte ziháló ellenségeinek forró leheletét.
Szablyája villámgyorsan csapott le, az egyik töröknek
felhasította a gyomrát, aztán előrántotta hatalmas kuruc
pisztolyát, s a rárohanó csausznak a szeme közé sütötte.
Ezzel pillanatnyi időt nyert: átugrott a falon, s hátát



nekivetve védekezett. Homlokáról valami meleg nedvesség
csurgott a szemébe. Már csak homályosan látta, hogy az
utcákból még egyre jönnek felé futva, káromkodva a
turbános alakok. Szédülni kezdett: egy markos kéz torkon
ragadta. Alakja megingott, kezéből kihullott a fegyver, csak
a zászlót szorongatta még görcsösen. Éles fájdalom
nyilallott a mellébe, mintha kést döftek volna belé...
„Meghalok” – villant át agyán, és dolmányához kapott...
Nem tőrszúrás volt: a mentekötő násfa törött ketté, az
vágódott a testébe... Magához tért, és féktelen düh fogta el.
– Gaz kutya – öklével csak úgy találomra lesújtott a
fojtogató török fejére –, ezért meghal, aki az utamba kerül!
A bástyakoszorún felbukkantak a gyaloghuszárok, fürge
hajdúk füstös alakjai... Petneházy meg volt mentve, katonái
körülvették, s ő, átgázolva a török hullákon, kitűzte Buda
várfalára a legelső zászlót.
Lent a sáncok között az ostromlók is meglátták a
diadalmas Boldogasszony-lobogót a várfokon, s a levegőt
örömrivalgás rázta meg, mely hosszan, hullámozva vegyült
a kartácsok mennydörgő szavába.
A középső körönd felől, a falakról, a tört réseken át
gránátosok, magyar huszárok, a Fiáth hajdúi rohantak elő. A
füstben megvillant a dragonyosok, vértesek feje fölött a
puskákra tűzött ezer apró szurony, s a brandenburgiak tollas
kalapjai is feltűntek az árok töltött oldalán.
Egy perc múlva már tömörültek a császári katonák, és
mint egy mozgó ércfal indultak a török védművek felé. A
janicsárok sortüzet adtak, aztán hátrálni..., futni kezdettek.
Körös-körül a hegyeken bíborszínű füstgomolyok
röppentek elő az ágyúk torkából; a spanyolok láncos golyói,
Gábriel páter tüzes bombái mint ragadozó madarak csaptak
le az utcákba, s a levegő és a várhegy reszketett az
ágyúzástól. A törökök égő házaikból folytatták az ellenállást,
a sikátorokban hullámzott az Abdurrahman népe, az Eszki
dzsámiból..., a Mátyás hajdani templomából pedig
kihallatszott az imám kiáltozása, hallatszott, mint biztatja a



bent tolongó janicsárokat: – Ha hősök vagytok, tudjatok
meghalni!... Ti meg sírjatok, asszonyok, hogy
parancsolóitoknak csak egy életük van, hogy nem halhatnak
meg ma százszor!
Egyszerre pokoli robaj vegyült a csatazajba, s mintegy
önmagától összedőlt a mecset egyik fala. A felszálló porban,
a törmelék felett pedig egy bánatos alak jelent meg, mely a
betörő tűz-fény imbolygó világában élni és mozogni
látszott...
A törökök babonás iszonyattal meredtek a jelenésre,
azután egy vészkiáltásba vegyült az ezer jajszó:
– A keresztény nagy Isten anyja, a magyarok patrónája
leszállt a földre! Allah... Allah! Végünk van! – ordították
eszüket vesztve.
És csakugyan, tulajdon ő, a Boldogasszony volt az, aki ott
állt a romok felett: egy fehér márványszobor, amit talán
éppen a törökök elől rejtett oda hajdanában valami hívő
keresztény keze.
– A jóslat betelt – üvöltöttek a dervisek –, vége a mi
uralmunknak Dzsigerdilenben!... – S mintha egyszerre
hullott volna ki a fegyver mindnyájuknak a kezéből, futott, ki
merre látott.
Mire Petneházy kuruc népével átgázolt az égő palánkon,
csatárárkokon, s berohant a Mátyás király mecsetté lett
templomába: már üres volt az egészen, csak a fal
omladványon állt egymagában imára kulcsolt kezekkel a
Regnum Marianum védasszonya. Visszanyerte birodalmát. A
kívülről betörő vérvörös füst, mint egy óriási égő aureola
kavargott szelíd márványfeje körül.
Diadalordítás hangzott fel minden oldalról, s Petneházy a
nyert csata mámorában kegyetlen bosszúállással vette
üldözőbe a futó janicsárokat.
A bástyákon, tornyokon már ott lengtek a császáriak
zászlói, s a füstölgő sikátorokon gyilkolva, fosztogatva
nyomult előre a győztes katonaság. Csak a várhegy déli
oldalán, a Corvin-palota falai között védte még magát az



Iszmail pasa népe, s a Szent Miklós téren verődött össze egy
kis csoport agyonhajszolt, sebesült török. A kör közepén
tépett kaftánban állt maga Abdurrahman. Hosszú, ezüst
szakálla reszketett a mellén, szája hangtalanul mozgott.
Haldokló katonái hiába kérték, hogy meneküljön.
– Ha nem tudtam megvédeni ezt a várat, meghalok itt!
kiáltotta fájdalmasan, s szava messze elhangzott, akár a
harang hangja, mely utolsót kondult... Egy golyó szívén
találta, kitárt karjaival kelet felé fordulva bukott arcra, s
szájából kibuggyanó vére mint végső hősi imája ömlött el
ajkain.
– Meghalt a budai pasa! Az utolsó! – zúgott a kiáltás
véges-végig az utcákon, s a csonka torony körül, a palota
falain is megjelentek a keresztények..., Pechmann Márton és
elszánt bajorjai. A kürtök, tárogatók felharsantak, az
eltorlaszolt kapuk megnyíltak, s vitézeivel győzelmesen
vonult be az égő Budába a lotaringiai herceg. Útjából
szuronyos őrség nyomta szét a rivalgó tömeget.
Petneházy nézte, hogy vonul be, de nem állt a hódolók
közé; füstfogta ház falának támaszkodva kötözte sebesült
homlokát, aztán lehajolt, s vértől csepegő szablyáját egy
összeégett török zászló szövetébe törölte. Körülötte a földön
alaktalan emberi testek vonaglottak, s prédára induló
katonák gázoltak át felettük, errébb meg a fal mentén
sebesült török kúszott négykézláb tova. De ő mindebből mit
sem látott; diadalmámorában zord fenséggel nézett le a
síkra, s pillantott el arrafelé, amerre az a szép asszony lakik,
ott az indali várban.
Arca fáradtnak látszott, szemében dacos, szilaj tűz gyúlt
ki:
– Szeretlek... Enyémnek kell lenned – dörmögte dölyfös
elszántsággal. Aztán egy türelmetlenkedő mozdulattal
szorította ökölbe kezét, s újból lenézett a völgybe, melynek
füstös levegőjét libegve szántotta a varjak károgó, sötét
vonala.



Körös-körül égtek a falvak, s tűzfényük vörös világában
még csatározva ütköztek a nehézlovasság négyszögei a
nagyvezír ki-kitörő szpáhijaival. Mögöttük épp akkor merült
alá a nap korongja az ágyúk lángoló viharfellegeibe. A mező
agyontaposott harasztja között a búcsúzó sugaraktól lángot
fogtak a vértócsák, s mint megannyi pásztortűz égni
látszottak az alkonyatban.
Budában, nem tudni, hogyan, mindjobban terjedt a tűz, s
a hegyek felől fújdogáló szellő elhozta magával a haldoklók
nyögését, égett ruhák, emberek szagát.
Petneházy szeme káprázott: lábai előtt a nagy Duna
mintha ringó habok helyett egyszerre vért hánytorgatott
volna partjai között. Azt hitte, hogy kigyúlt a folyó! Nem,
égő, lángoló tornyaival a Mátyás büszke Budája nézte meg
magát utolszor a víz ragyogó tükrében...
Recsegve-ropogva omlottak össze a tetők. A lángok
sisteregve kergetőztek a szűk sikátorokban... A mindegyre
növekvő szél csak szította a tüzet. Mint óriás fáklyák a
ravatal körül, úgy égtek a karcsú minaretek, s lobogó füstjük
gyászfátyolként úszott a légben. Alattuk torzsalkodva
viaskodtak egymással a lángok, végre is összefolytak, és
mintha már nem fért volna el az a háborgó lángtenger a
bástya övezte mederben – lassanként ágaskodó
tűzhullámok csaptak át a falakon s folytak le hömpölyögve
az alsó városokba.
Petneházy csak nézte, nézte a tűzből kipattanó szikrákat...
Futó csillagokként rajzottak a nagy máglya felett, melyen
annyi magyar dicsőség hamvadt el. Lelkébe mély, keserű
fájdalom nyilallott, s mintha csak most ébredt volna fel
diadalmámorából, iszonyodva kapott a fejéhez.
Buda, hazájának a szíve, reménye dől romba itt a szeme
előtt, s ő áll és nézi tétlenül. De nem úgy az a sok idegen
zsoldos, aki körülötte mind vad gyönyörűséggel gyújtogat.
– Az Isten verjen meg benneteket – mormogta, és amint
felemelte a fejét, egy vigyorgó képű német gránátoson
akadt meg a tekintete, ki a túlsó sikátorban épp akkor dobta



fel egy még érintetlen ház tetőzetére az égő szövétneket...
Odaugrott melléje, s halálos gyűlölettel torkon ragadta a
német legényt:
– Nyomorult labanc, ne pusztítsd, ami a mienk, mert biz'
Isten beléd fojtom a lelket!
IV.
Másnap hiába virradt meg Budára, a napsugarak
belevesztek a füstbe, mely a szemhatárig takarta el a kék
eget. A vár lángokban állt, s gomolygó felhőkben szállt el
belőle mindaz, ami a Mátyás dicsőségéből még ott maradt.
A szűk sikátorok nehéz levegőjében, temetetlen hullák
között fosztogató katonák botorkáltak. A piacon a mecset
falának támasztott fejjel már holtrészegen hevert néhány
pohos német muskétás, zsebükből kigurultak a vértől, bortól
nedves földre az összeharácsolt aranyak, török ékszerek,
napkeleti drágaságok. Ezen a prédán aztán civódva
osztoztak azok, akik még megálltak a lábukon...
Lent pedig, a bajor választó táborában ünnepélyes
Tedeumra zendült fel a barátok éneke.
Petneházy komoran állt kinyalt huszárjai előtt, és egyre
csak az égő Budát nézte.
– Uramisten, miféle ráció van abban, hogy a németnek
épp a mi várunkból kellett örömtüzet raknia?
Rosszkedvében volt, valahogy nem tudott már örülni ennek
a győzelemnek, pedig körülötte ugyancsak dörögtek az
ünnepi mozsarak. A csapatok élén a tábori papok olvasni
kezdték a pápa keresztes bulláját:
– Innocentius servus servorum Dei...
Valamelyik kálvinista kuruc felrúgott egy bográcsot, ami a
lába ügyébe esett, és elkáromkodta magát:
– Soha ilyet, a római pápa mennyországot ígér, amiért
vagy egy határt, embert a másvilágra segítettünk. Eddig biz'
Isten úgy hittem, hogy ezért a pokolba megyek.
Néhány katona keresztet vetett, mások meg kíváncsian
bámészkodtak amarra, a tábor túlsó szárnya felé. Ott
kezdték el szemle-útjukat a Lotaringiai, Miksa, a bajor



választó és az ifjú Lajos, a badeni őrgróf. Színes övük s nagy
kalapjuk ugyancsak libegett, amint elvágtattak a hadsorok
előtt.
– Bizony, amondó vagyok – dörmögte Gábriel páter egyik
pixenmaisterja –, meg se látszik a Lotharingiai elnyűtt
gúnyáján, hogy milyen tudós ember!
És mégis ott viharzott leghangosabban a lelkesedés
moraja, hol az ő elázott, tollas kalapja tűnt fel. A kuruc vezér
kedvetlenül nézte, mint jön egyre közelebb a repülni látszó,
fényes táborkar. Nem tett egy lépést sem előre, ne mondják,
hogy elébük ment, de hátra se lépett, nehogy azt higgyék,
kitért előlük...
Károly herceget és Petneházyt nagy tömeg katona rajzotta
körül. A szélsők kíváncsian kérdezgették:
– Mi van, mit mondott a fővezér?
A kör közepéből átkiáltott valaki hozzájuk:
– Petneházy gróf lesz, hat falut kap donációba!
– Gróf lesz!... Hat falu! – hangzott mindenfelé, mialatt a
Lotaringiai a libbenő kalpagok között tovavágtatott.
Petneházy kelletlenül tört magának utat a tömör
emberfalon. Mikor sátrához ért, s kapitányai örvendezve
jöttek feléje, dacosan zörrentette meg oldalán a kardot, s
gúnyosan mondta oda:
– Gróf Petneházy Dávid... Úgy hangzanék ez, mint a
repedt tárogató szava. Hej, fiúk, több voltam én kuruc
bőrben a Thököly katonája, mint német mundérban a
császár grófja!
Hív emberei ott körülötte szomorúan bólintottak, de egy
vén kuruc lelkesülten nyújtotta feléje a kezét:
– Úgy ám, nagyuram, ne higgyen kegyelmed a német
pergamenjének, az áll benne mindég, hogy vagy eladtak,
vagy megvettek minket.
Petneházy derekasan megroppantotta az öreg kezét;
amaz felszisszent a gyönyörűségtől:
– E' mán parola, Isten éltesse, ezredes kapitány uram!
V.



Egy nagy parókás, fakó arcú emberke a sokat vert kutyák
félénk mozdulatával furakodott át a tömegen. Hátán
rongyos volt a sárga bőrkabát, mintha bottal tépték volna el,
nagy peremű kalapjáról árván fityegett le a kifakult
tollbokréta, s amint lépett, ütemesen söpörte a vállát.
Szemei alattomosan pillantgattak maga körül, s
előregörnyedő testével, félrecsavart nyakával úgy nézett ki,
mintha mindig hallgatóznék. Most azonban valósággal fülelt
a Petneházyról beszélgető katonák szavára. Ingerülten
fodorintotta meg az ajkát:
– Kutyabőr a kutyabőrűnek, mi meg a hűségünkért semmit
sem kapunk!
Valaki oldalba lökte:
– Vigyázz, te bolond, még rajtavesztünk! – A sunyi kis
ember felnevetett:
– Éljen hát Petneházy! – aztán németül súgta a másik
fülébe:
– Megyek Caraffához ezzel a hírrel! Nálunknál talán csak ő
gyűlöli jobban ezt a rebellis nációt, no meg Petneházy
uramat.
– Az ám – dünnyögte Schwarzbach, Caraffa kedves vértes
kapitánya –, sietnünk kell, már nagy pártot toborzott
Petneházy. Szeretik itt a táborban. El kell tenni láb alól!...
Nem hiszek én a kurucnak, amíg meleg..., nem lesz
magyarból német, nem lesz a kutyából szalonna!... Csak
szedd a lábad, mert ha ennek a veszett kuruc obsitosnak
virrad, akkor neked lealkonyul, meg nekünk is – tódította
halkan. – Ha rád ösmer, fel talál köttetni!
– Ne is emlékeztessen erre, kapitány úr! Füleknél
rajtacsíptek a Thököly sátránál, éppen mikor a császárnak
dolgoztam – alattomos mozdulattal a hallgatózást utánozta,
aztán kört írt le ujjával a nyaka körül, s egy fára mutatott.
Úgy ám, Petneházy vágatott le kegyelemből arról az ágról,
talán visszatétet, ha rám ismer!
– Vén gazember, aztán vigyázz, jól csináld a dolgodat,
mert különben... Hordd el magad!



– Megyek, no, a kapitány úr meg induljon Petneházyhoz.
Ma végeznünk kell vele a kakastorony alatt a kahramanok
mecsetjében...
VI.
– Isten éltesse! – törte németes magyarsággal a szót
Schwarzbach úr, mikor odalépett Petneházy mellé. – Viselje
egészséggel a nagy rangot, de azért ne vessen meg
bennünket sem, akik szívesen innánk ennek az örömére egy
kupa jó magyar bort... Együtt verekedtünk a győzelemért,
igyuk meg hát együtt az áldomást...
A kakastorony alatt gyűlnek össze a tisztek, tartson hát
velünk, Petneházy uram.
Petneházy bizalmatlanul nézett egy percig a német
kapitány szemébe, akinek eddig inkább csak a hátát
ismerte, mert biz' a régi időkben nemegyszer látta futni
Schwarzbach uramat a vérteseivel együtt. Határozatlanul
sodorgatta a bajuszát.
– Maradj velünk, nagyuram, maradj itt a jó embereid
között – szólott szinte kérő hangon Szeredás, a huszárok
vicehadnagya.
Schwarzbachnak megvillant a szeme, de aztán fanyar
mosolyba fojtotta a mérgét:
– No de már most nem engedek, különben azt kellene
hírül vinnem a német bajtársainknak, hogy nem számítja
őket a jó emberei közé... Reménylem...
– Maradj itt, ne menj nélkülünk – dörmögték körülötte a
hajdúkapitányok is.
– Hát jöjjenek el kegyelmetek is, uraim – válaszolt
gúnyosan Schwarzbach, átértve a helyzetet, s mialatt lopva
Petneházyra pillantott, számítóan tette hozzá: –, jöjjenek el
valamennyien fedezetül, ha még egy baráti áldomástól is
féltik urukat.
– Mit beszél itt az úr – pattant fel Petneházy, megmarkolva
Schwarzbach vállát –, csak nem gondolja, hogy a
söröshordók árnyékától félünk!... Eh – de már ekkor nevetni
kezdett, s tréfára fordítva a dolgot, talpra állította a tántorgó



németet –, ide a mentémet, fiúk, ti maradtok, mi meg
mehetünk, vitéz uram!
VII.
Mire Petneházy a vérteskapitánnyal a kakastorony alá ért,
már javában folyt odabenn a kahramanok – a hősök
mecsetében a tivornya. A kuruc óbester szinte
visszahökkent a küszöbről. Duhaj lárma, borgőzös levegő
csapódott az arcába. Schwarzbachhoz fordult, de az már
ekkor nem volt mellette; valamerre eltűnt a tömegben...
Belépett.
A mecset vedlett falait ködösen lepte el az égő város
beözönlő füstje, s az össze-vissza felállított tábori asztalok
körül vörös arcú, cifra katonák itták az áldomást.
„Vitézi társaság!” – gondolta Petneházy, átlépkedve a
földön heverő részeg tiszteken. A fal melletti lóca kellős
közepén egy termetes svéd ezredes horkolt,
beletámaszkodva a tulajdon hasába, az asztalon csipkés
csizmáiban egy francia önkéntes állt, nagyokat hazudva
hőstetteiről:
– Uraim, való igaz, hogy tíz töröknek vágtam le a fejét, és
közbe... parbleu, még csak lélegzetet sem vettem!
A három sörszínű bajor tiszt, ki békésen kockázta el az
asztal túlsó végén hadizsákmányát, nevetni kezdett. Egy
olasz kalandor vadul döngette öklével az üres hordó oldalát:
– Szent Péter szakállára esküszöm, a markotányos
sátorban, mellettem aludta át az ostromot!
– Igaz a' – üvöltötte a lipótvári talpasok német hadnagya
–, most is tele van szénával a parókája...
Petneházy nagyot nézett a beszédre:
– Hej – dörmögte megvetően –, a kurucnak bezzeg nincs
szüksége hazugságra, hogy hős legyen! – Kedve kerekedett,
hogy visszaforduljon, mert az ilyen csőcseléket ő eddig
legfeljebb azzal tisztelte meg, hogy a kardjára vette, de inni
nem ivott vele... Éppen hátat akart fordítani a részeg
népségnek, mikor valaki a nevén szólította:



– Hozta Isten, Petneházy uram!... – Odapillantott. A köpcös
kis Pechmann Márton jött feléje mámorosan, kitárt karokkal.
– Ide, ide hozzánk, legvitézebb huszár colonellus
esenkedett barátságos hangon a derék bajor testőr, és
lehúzta őt maga mellé a lócára. Petneházy már nem
ellenkezett. Körülfogták minden oldalról, éltették, bort toltak
elébe, s az első kupa után jött a többi.
Kint az ablakok előtt nagy tüzeket raktak ezalatt az urak
csatlósai. Mulatós kedvük támadt nekik is. Valamelyik
elhagyott ház pincéjéből egetverő diadalordítással
hengergették ki a hordókat, s hurcoltak elő egy bujkáló
török leányt. A várból, a füstölgő sikátorok homályából
előkerültek a préda után járó katonák, s a nagy tüzek körül
inni kezdték ők is az áldomást.
A táncoló hajdúk kurjantásai lassan belevesztek a skót
dudások zenéjébe.
A bástyák omladozó sarkaiban már meggyűltek az alkony
árnyai, s a füstös égen károgó varjak csapatai húzódtak éji
szállást keresve.
Benn a mecsetben fáklyafénynél ittak tovább az urak. A
bor végképp megoldotta a nyelvüket, s a török helyett most
már egymást szidták. Az asztalokon, hordók tetején
tántorgó alakok szónokoltak, a bortól iszamós padlón el
elcsúszva ölelkeztek, taszigálódtak a tisztek. Szabadon
mulattak valamennyien, csak néhány császári vértes vonult
félre egy sarokba. Részegek voltak ők is, de azért suttogva
beszéltek, elvétve hangzott el egy-egy hangosabb szavuk...
Egy ilyen szóra ütötte fel fejét Petneházy Dávid. Arcát
elfutotta a vér, s akkorát csapott öklével az asztalra, hogy
zörrenve ugráltak rajta a cinkupák.
– Kuruc obsitos! – kiáltotta elfulladó hangon. – Hát más
nevet nem találtatok nekem ott a vacokban?
Nagy zűrzavar támadt, a tisztek felugráltak az asztalok
mellől, tiltakozó kiáltások hangzottak. A zajt csak a
Petneházy hangja harsogta túl:



– Gyalázni akartatok!... Halljátok hát, én az vagyok, aki
voltam, és az is leszek utolsó leheletemig – hogy ti mik
vagytok, azt a kardommal írtam hajdanában a hátatokra...,
labancok!...
És már a kardjához kapott, már indult volna a sápadozó
németek felé, mikor visszarántották. Vak haragjában
indulatosan nézett hátra: Szeredás, a vicehadnagy meg
vagy három bajtársa fogta körül. Mikor ezeknek a hű fiúknak
a szemükbe nézett, akik utánajöttek a mecsetbe, mint
ahogy eljöttek vele a császári táborba, ahol becsmérlik őket,
amiért magyarok, elöntötte a keserűség az ő nagy szívét.
Ha sírni tudott volna, tán elsírja magát, de így csak
hosszan, keserűen felkacagott. Aki hallotta, megborzongott
tőle a háta. Nyomasztó csend lett, aggodalmas arcok
nyúltak előre..., az ajtóban is kíváncsi alakok tolongtak.
Petneházy pedig, mintha gondolt volna egyet, kirántotta
kardját a huszárok tartóztató kezéből, s felkapta az asztalról
boroskupáját:
– Hagyjatok, fiaim, hisz csak inni akarok! Halálos
megvetéssel fordult a hátráló vértesek felé:
– Az egészségetekre, ti gazemberek! Soká éljetek...,
tovább, mint a hazátok! – kiáltotta kevélyen, és egy
fenséges mozdulattal öntötte el borát a földre, aztán a
lebukó vértes tisztek feje fölött a sarokba röpítette a nehéz
cinkupát. – Most pedig más bort ide, inni akarok a magam
egészségére! – Ahogy kinyújtotta a karját, hátulról egy fakó
arcú, sunyi kis ember szolgálatkészen nyomta a kezébe a
borral telt kupát. Oda se nézett, szomjasan ürítette ki az
italt az utolsó cseppig.
Mögötte a sárga kabátos kis ember kíváncsian nézte, mint
iszik, s még akkor is leselkedő helyzetében volt, amikor
Petneházy hátat fordított az eloldalgó, fenyegetődző
császári tiszteknek:
– Hát te mi fán termettél? – kiáltotta ingerülten, s
gallérjánál fogva lódította félre útjából az atyafit. – Hess,
bagoly, hordd el magad!



De azért mégis utánanézett: – Hol láttam már ezt a pofát?
Aztán visszaült előbbeni helyére, s bort rendelt a
markotányosoknál. Három leány is szaladt a kupával, ő
pedig ivott huszárhadnagyaival, a hajdúkapitánnyal, francia
s bajor tisztekkel, s rosszkedve mintha lassan-lassan elszállt
volna. A hallgatag, komor Petneházy beszédessé lett.
Valami nyugtalan vígság csillant meg a szemében.
Az órák múltak, éjfél felé járhatott az idő, és ő még mindig
ott könyökölt az asztal végében. Fél fülére csapta a süvegét,
úgy, hogy homlokán szabadon látszott a sebhely. Amit még
sohasem tett gőgös zárkózottságában: hadi élményeiről
mesélt a röhögő részeg katonáknak.
Közben olykor révedező szemekkel pillantott fel. Tekintete
meg-megakadt a fáklyafénynél felvillanó császári vérteken s
a szövétnektartó török rabszolgák turbános fején. Látta ki- s
bejárni mindegyre a Caraffa tábori tisztjeit, a sárga kabátos
kis embert, s egyszer mintha a Schwarzbach kellemetlen,
rosszul beretvált arca is feltűnt volna az ajtóban.
De Petneházy nem törődött senkivel sem, ő csak
hadonászott, beszélt lázasan, szinte önmagának, mintha
nem tudná, hol van, aztán egyszerre minden ok nélkül
félelmesen felkacagott.
A huszárok, hajdúk összenéztek: – Mi ütött a nagyúrba,
fejébe ment volna az a kis bor?!
Petneházy meglátta ezt, egy pillanatra észbe kapott.
Bántotta a dolog, keményen rájuk szólt:
– Kegyelmetek pedig induljanak vissza a táborba – majd
kissé szelídebben tette hozzá –, én is megyek aztán, csak
még kiiszom ezt a kupa bort.
A mecset előtti téren nagy lárma támadt ebben a percben.
A mulatók kíváncsian tolultak ki a szabadba, magukkal
sodorva Petneházy embereit is. Egy törököt vittek akasztani
a mámoros duhaj katonák. Rövid idő alatt a hajdani kuruc
vezér jóformán egyedül maradt ott az asztal mellett.
Nyugtalan vígsága azért nem hagyott alább, és bár senki
sem hallgatta már, csak beszélt, beszélt tovább, és nevetett



hozzá veszedelmesen. De egyszerre felütötte fejét, elnémult
a szó az ajkán, szinte hallgatózni látszott...
Lent, valamelyik bástya tövében egy tárogató hangja
szólalt meg, s szárnyaló szavával egyszeribe betöltötte a
kuruc vezér lelkét. Halálosan komolyra vált az arca,
fájdalmasan vonaglott meg a szája, s mintha szíven találták
volna, görcsösen kapott a melléhez. Azután ennek a
bánatosan szép nótának visszhangja kelt a Petneházy ajkán.
Dalolni kezdett, úgy, mint régen, mikor még boldogabb és
szabadabb volt a magyar táborban:
Hej, Thököly, kuruc király,
Visszavárunk téged,
Hej, Thököly, mi csillagunk,
Mentsd meg a te néped...
Petneházy körül a földön alvó részeg katonák ébredezni
kezdtek, s feltápászkodva figyeltek szépen zengő hangjára,
mely összevegyült és tovaszállt a tárogató dallamával, és
amint a tárogató és a dal epedve kesergőn felelgettek így
egymásnak, lassan, mintha a kuruc nótába harsogó
trombiták, pergő dobok, vágtató hadak dübörgő hangjai
vegyültek volna, riadóba csapott át a dal.
Petneházy égő szemei előtt, mint lázas képzelet délibábjai
vad rohamban száguldottak tova a fiatal kuruc vitézek.
Mentek, s előttük vágtatott a mezőn át a kuruc király, a
diadalmas Thököly. Ő maga is ott volt az ifjú hősök között,
rohant ő is azokra a győzelmekre, melyek oly szépek, oly
rövidek voltak, mint az a hajnal, amelyiken először
harsantak fel a kuruc trombiták az erdélyi rengetegben...
Aztán egyszerre, mintha a szél felhőt kavart volna a
porból, pillanatra elhomályosult szeme előtt a világ.
Mikor újból látni kezdett, más kép tűnt elébe. Egy
erdőszélen ült, amott túl nagy tűz égett, s a lángok felett
reszketett a fák perzselődő lombja... A tűzfény vörös
világában barna arcú katonák táncoltak. Csörrent-zörrent a
kardjuk, amint léptek. Petneházy beárnyalta kezével a



szemét..., megösmerte őket egytől egyig, és a
gyönyörűségtől valami keserű mosolyra torzult az arca:
– Hol vagytok?... Hát csak rosszat álmodtam tegnap!...
Petrőczi István... Ibrányi!... Bécsey... Megvagytok még
valamennyien!
Boldogan ugrott fel a helyéről, s mintha régi bajtársai közé
menne, kitárt karokkal indult el. De ahogy előrelépett,
megtántorodott, miként ha kuruc andalgót akarna járni, és
minden elnyomott fájdalma egy kiáltásban tört ki a torkán:
– Hej, Thököly... Thököly! – és azután a tárogató meg a
nótája szava mellett egymagában táncolni kezdett.
Felségesen szép volt ez a tánc. Karcsú huszártermete
szinte még nagyobbra nőtt, fejedelmi vállán megfeszült a
karmazsinszín dolmány, mely alatt acélosan játszottak
izmai... Eleinte lassan, méltóságteljesen járta ezt a büszke
kuruc táncot, de amint a vére lüktetése gyorsabbodott,
gyorsabban lüktetett a tánca is. Sötét haja arcába
csapódott, kezét libbenő mentéje alatt csípőjére tette, és
sarkantyúja csengve-pengve szólt bele mindegyre a zenébe.
A mecset falai visszhangzottak dalától, dobogó lépteitől. A
földön heverő tisztek álmosan húzódtak félre útjából az
asztalok alá, s felkönyökölve onnan bámészkodtak reá.
– Ilyet még nem láttam – súgta oda az egyik bajor részeg
pajtásának.
– Az ám – dörmögte a másik –, az ördög bújt beléje, nem
hiába cimboráltak vele mindig a kurucok!
Petneházy arcán lázas foltok gyúltak ki. Szemében
félelmesen lobbant fel olykor a tűz, aztán egy-egy pillanatra
megtörten meredt a mennyezet füstfogta gerendáira, szinte
kiapadt belőle az élet. Ajkán már akadozva fúlt el a nóta,
tánca pedig csak szilaj őrület volt... Homlokán halálosan
hideg verejték gyöngyözött, belsejét tűz emésztette.
– Meggyulladok! – kiáltotta lihegve, s vadul tépte fel
mellén a dolmányát. Aztán belemeredt tekintete a
fáklyafénybe, és iszonyatos rémület tükröződött arcán.
Eltakarta a szemét, egész alakja megingott, botladozni



kezdett, s kimerülten tántorodott a falhoz. Feje szédült, s
maga körül vörös gőzökben látta örvényleni a falak kopott
arany ákombákomjait, az asztalok alól négykézláb előmászó
katonákat, a földön heverő cinkupákat. Füle zúgott,
bizonytalan zsibongás töltötte meg a levegőt. De a zajból
egyszerre csak körvonalazott szavak váltak ki, s világosan
hallotta a közelben egy elviselhetetlen hang suttogását:
– Hiszik-e hát a tiszt urak, hogy a haláltáncát járta?
Petneházy összerázkódott. Tágra nyitott, üveges szemekkel
meredt egy pillanatra az ajtó felé. Néhány sugdosó császári
tiszt közepette a sárga kabátos kis embert pillantotta meg.
Valamennyien gúnyosan mosolyogtak, s arcátlan
kíváncsisággal néztek rá – róla beszéltek.
Egy rettenetes gondolata támadt. Elakadt a lélegzete,
aztán a halálra sebzett állatok szívszaggató kiáltása tört elő
melléből:
– Gyilkosok!... Hol vagytok, kurucok?... Hej, ide mellém!
és előrebotolva rohant a tisztek felé. Ütésre emelte öklét.
De a kis csoport szerteugrott, s ő elvakulva a fáklyafénytől,
mintegy sorfal között, kitántorodott a mecset ajtaján.
Odakint pillanatra megállt, aztán mintha egyszerre
elfelejtette volna, hogy mit is akart az előbb, eszeveszetten
futni kezdett a sikátorok homályában, ki a bástyák felé. Utat
tört magának a részeg katonák között, átgázolt a szerteszét
heverő hullákon...
Soká futott a szennyes utcákban. Végre is kimerülten állt
egy düledező torony lábánál.
A hűvös éjjeli lég lassan magához térítette, káprázó szeme
a hold kísérteties fényénél újra látni kezdett: meredten
bámult a füstben úszó, égő várra. Valami emlék derengett
föl szegény elborult agyában.
– Igen – mormogta akadozva –, jártam már én itt
egyszer!... De mikor? – Révedezve pillantott körül – ez a
bástyafok..., a leomlott fal..., a torony!
Ahogy előrelépett, megbotlott egy csausz tetemében. A
hold megvilágította a halott szétroncsolt, puskaporfüstös



fejét. Petneházy a homlokára ütött:
– Hogy is nem jutott előbb az eszembe!... Tegnap..., mikor
a zászlót kitűztem. A zászló! – sóhajtotta elcsukló hangon, s
szinte rajongó tekintettel kereste az ő lobogóját.
A Boldogasszony jóságos képe nem virrasztott többé a
pusztuló város felett, kitárt szárnyakkal baljóslatú fekete
madár lebegett a zászlószövet sárga mezejében.
– Gyászos madár, nem sas, kétfejű varjú vagy te... Csak
azért van kettős csőröd, hogy egyszerre vájd ki a
magyarnak mind a két szemét! – Hangja elfulladt,
megtörten nézett maga elé, azután lassan odatámolyodott a
bástya kőkoszorújához. Áthajolt a falon, és lepillantott a
mélybe: – Hát ide jutottál... Hazám szemfedője! Letéptétek,
gazok, és így fogjátok az én nevemet, az én dicsőségemet is
letépni erről a várfokról. Más zászló, más név!
Szinte megrettent a saját hangjától, olyan tompán rezgett,
mintha egy mélységből szállt volna fölfelé.
– Mit is keresek én itt? – megmarkolta feltépett
dolmányát: ott belül mintha minden parázzsá változott
volna. Kínosan rázkódott össze. Egy pillanatig üres szemmel
meredt maga elé: valami rémeset látott meg a sötétben,
egy iszonyatos gondolatot – a bizonyosságot. Rekedt ordítás
szakadt fel a melléből: – Megmérgeztek? –És a bátor
Petneházyt halálfélelem fogta el. Őrjöngve szorította fejét
forró kezébe, de bárhová is nézett, a halált látta mindenütt.
A falak törmeléke között, a víárkokban mint megdagadt ár
hullámai helyenként magasan torlódtak össze a holtak.
Színes kaftánok, menték, vérrel borított vértek látszottak ki
az emberhalmokból. És az a sok örökre nyitva maradt szem
most egyszerre mind őt nézte, s Petneházy úgy érezte, hogy
már érti is, mit mondanak azok az üveges szemek.
Eltakarta az arcát: – Végem van... – hörögte lázadó
kétségbeesésében. Aztán, mintha egy mentő gondolata
támadt volna, felegyenesedett. – Meghalok..., de nem
egyedül – összeszorította a fogait –, velem haltok mind!
Bosszúálló haragjában rohanni kezdett vissza a mecset felé.



Eszeveszett futásában majdnem feltaszított egy embert,
aki épp az útjából akart kitérni. Ösztönszerűleg kapott
utána, és maga sem tudta, mit tesz, mikor megmarkolta a
nyakát, s kabátjánál fogva fölemelte a levegőbe. Egy
pillanatig farkasszemet néztek egymással, aztán Petneházy
megismerte áldozatát. Most egyszerre világosan kezdett
emlékezni:
– Te vagy az, lator?... Füleknél már láttalak egy fán, éppen
lógtál!... De ma meghal minden áruló!
– Kegyelem – nyögte a sárga kabátos kis ember, s felhúzta
a lábait, mintha a levegőben is térdelni akart volna:
Irgalom... jaj, mindent bevallok!
– Az ördögnek vallj, ne nekem! Méregkeverő! – hörögte
Petneházy vak haragjában, azután meglóbálta a
nyomorultat a levegőben, s odacsapta a falhoz. De nem
eresztette el, nem bírt betelni az ítélkezéssel. Átrepítette a
bástyakő koszorúja felett, le, oda a mélybe, ahová az ő
zászlóját dobták...
Maga is megtántorodott. Kétségbeesésében jólesett ez a
bosszú. Ernyedten dőlt neki egy összelövöldözött ház
falának, és a nagy erőfeszítés után haragja mintha apadni
kezdett volna. Már csak megvetést érzett az orgyilkosok
iránt. Lelkében a romboló indulatok felengedtek,
kimerültség lepte meg, szinte elgyöngült.
Feltekintett a holdfényes égre, és amint ott állt halálra
fáradva, lassan-lassan fájdalmas érzések ébredtek a
lelkében. Mellére szorította a kezét. Nem gondolt többé
bosszúra, vérontásra, mert a szép asszony jutott eszébe,
akit úgy szeretett ebben a percben, mint eddig életében
soha senkit.
Mikor még erős és hatalmas volt, gyöngébben vert a
szíve; most hogy szenvedett, most a szívverése lett
erősebb, erősebb, mint ő maga, s kimondhatatlan vágy
fogta el barna kedvese után.
– Hozzá, hozzá megyek... Ott majd meghalok. De előbb
azt a csókot akarom..., most már jogom van rá!...



VIII.
Petneházy tántorogva indult el. Nekivágott az elhagyatott
sikátoroknak. Egy felborított sánckosárban elbotlott, aztán
rohant tovább. Az út lejtős lett, s egyszerre, maga sem
tudta, hogyan, már lent járt az alsó városban.
– Lovat ide!... Lovat nekem! – kiáltozta mindegyre, amint
tovafutott az éjszakában.
Tengernyi rom borította a tájat, s az omladozó falak között
csak egy ütött-kopott korcsma állt még a lábán. A pitvarban
részeg katona ült az üres cinkupák között, s mámorosan
ütögette össze két holt török fejét – bor híján így
koccintgatott magában. Előtte, a vízárok partján egy
gazdátlan paripa nyerített fájdalmasan halott ura felett.
Petneházy féktelen sietséggel gázolt át a füstölgő
gerendákon, felvetette magát a nyeregbe, és tovavágtatott.
A katona röhögve szólt utána:
– Hajrá..., csak vidd hírül, hogy mienk a vár!
– A mienk?... – tördelte a kuruc kínosan – Elfoglaltuk a
töröktől a németnek! – Felemelte a fejét, és mintha minden
keserűség, harag az ajkára tolult volna, talán hogy
meghallja az egész ország, belekiáltotta a szélbe: – Korán
örültök ennek a győzelemnek, sokszor kell még nekünk
bevennünk Buda várát, hogy igazán a magyaroké legyen!
Szélsebesen száguldott előre. Sarkantyúja alatt kiserkent
a vér paripája oldalából. A romba döntött alsóváros
elmaradt mögötte, az utolsó futóárkok belefulladtak a
földtorlaszokba. Átugratott egy muzulmán temető
megsüppedt, turbános sírkövein, aztán a csatatérről
békésebb mezőkre ért.
Csendes, néma volt a tájék, csak a Veli bég fürdőjének
fehér falai között suttogtak a hársak a búgó őszi széllel. A
boltozaton apró ezüstfellegek kergetőztek, s közöttük
bujdokolva szállt felfelé a hold.
...Buda már régen elmaradt mögötte, csak messze valahol
a vár felett piroslott az ég, mintha a nap visszafordult volna,
hogy felkeljen az éj közepén.



Petneházy jól ismerte az utat, gyakran megjárta hajdan,
mert hiszen sényi várkastélyához, a feleségéhez vezetett,
csak az indali völgyben szakadt ki belőle hegyi ösvény, hogy
bujdokolva kapaszkodjék fel a Bogár Ilona tornyos kis
várához. Oda indult Petneházy Dávid utolsó útjában, annak
a barna fürtös szép asszonynak a csókja vonzotta.
Száguldó lován akár egy tünemény suhant el a holdfényes
táj felett. Mellette visszafelé futottak a fák, paripája lábai
alatt, mint ezüstgyíkok siklottak tova a holdfényes erek. A
megsarcolt falvak, török szerájok álomképekként oszlottak
el a messzeségben. Kardja oda-odaütődött a kengyelvashoz,
feje lázban égett, belsejét emésztette a gyilkos méreg:
– Ördögadtát – hörögte vad kétségbeeséssel hát meg kell
halnom? – Üveges szemei belemeredtek a semmibe... Maga
körül mindenfelé gőzös felhőket látott, s a párák csak egyre
sűrűsödtek, viaskodtak egymással, lecsaptak a földre,
vonagló alakokat öltöttek. .. Hangokat hallott a légben,
suttogó nyögést a bokrok árnyékában, és rémes
látományban rég meghalt bajtársait pillantotta meg a
földön, lova lábai alatt. Át kellett ugratnia felettük, s a
sápadt árnyak kínosan jajdultak fel a nyomában. Őrülete
versenyt futott vele, s ő úgy érezte, még egyszer át kell
vágtatnia egész életén.
A mezőt, mindent, amit beláthatott, halott kurucok
borították, csak Thököly alakja élt még közöttük
egymagában. Ott állt sötét lován a holtak felett, és hívta
őt...
– Imre!... Hej, Thököly, nagyobbat buktam, mint te!
Elhagytalak!
E percben ott, a kuruc király árnyékában megpillantotta a
felesége alakját is, amint hívólag tárta ki felé karjait.
– Irgalom; ne üldözzetek! – ordította fuldokolva.
Zsuzsanna, szegény feleségem, mást szeretek! Hozzá
sietek!
Iszonyodva hunyta le a szemét, hiába, mégis látta a
jelenést. Amerre ment, felkönyököltek mellette a halott



kurucok, s tartóztatóan kaptak utána. Thököly alakja
halványulni kezdett, aztán összeomlott, csak a felesége
sóhajtása reszketett a csendben, csak az ő egybekulcsolt
két keze emelkedett ki a gyászos mezőből.
Petneházy homlokáról halálos verejték szakadt le.
Eszeveszetten száguldott előre, neki az erdőnek... Amott a
császár várakozott reá. A fák mögül Caraffa és cinkosai
vigyorogtak elő... De mit bánta, túl rajtuk Ilona állt a
holdfényes tisztás közepén, s csábító mosollyal nyújtotta
felé ajkait.
– Megyek!... Megyek!... – suttogta elhaló hangon, és vérig
sarkantyúzta fáradt lovát.
Útja a hegyekbe futott, lova patkója csattogott a köves
ösvényen. Egy völgytorokból hűvös szellő csapott arcába, s
túl a halmokon feltűnt a holdfényben az indali orom.
Váltakozó látományai egymás után oszlottak szerte. Ilona
arca volt az utolsó..., rámosolygott, aztán eltűnt a semmibe.
Nem látta többé őt, homály borult szemére:
– Ilona!... Szerelmem, várj meg, közel vagyok! – kiáltotta
őrjöngő vággyal. Majd egymásra szorította ajkait, nem
akarta a saját nyögését hallani.
Szédületes rohamban vágtatott el tüskön-bokron át,
mentéjét letépték a gallyak, süvegjét régen elvesztette.
Lováról szakadt a tajték.
Végre is az agyonhajszolt állat nem bírta tovább,
egyszerre megvetette lábát, horkolt, reszketni kezdett,
aztán összeesett.
Petneházy lebukott az őszi avarba. Gyötrődve vonaglott a
fák alatt. Belemarkolt a fűbe, mintha az elillanó élet után
kapna. De a gyep engedett, kiszakadt az anyaföldből, s az
első rögök odahullottak a legvitézebb kuruc szívére.
– Még nem akarok..., nem akarok meghalni – hörögte
lázadóan, a halál pedig már torkára tette a kezét.
Megtört szeme nem látta többé az indali völgyet, nem
látta többé a szerteváló utat, nem az ösvényt, amelyik a
várba vezet. Utolsót dobbant a szíve.



Az erdő lombozatán álmatagon szűrődött át a holdfény
halovány arcára. Feje felett felsóhajtottak a százados fák, s
gallyaikról mint megannyi vércseppet hullatták rá piros őszi
leveleiket.
***
Másnap aztán, mikor megtalálták a kuruc vezért a völgyi
avarban, ott, hol a sényi és az indali út búcsúzva válik
szerte, hírül vitték mind a két vár úrasszonyának, hogy
meghalt Petneházy Dávid.
Két asszony hitte róla, hogy utolsó útjában hozzája
indult... Két asszony siratta, ketten imádkoztak érte.



Aeterna Hungaria
A csend roppant boltozata alatt a nagy, sík földből csak
az öreg csárda ütötte fel a szalmasüvegét. Vedlett
homlokába, bozontos üstökként, gyaluforgács lógott. A
kapuja nyitva volt, mintha kiáltani akart volna valamit a
gémeskútnak. Leselkedő két kis ablakszeme ferdén nézett a
vörös alkonyatba.
A szemhatár tüze előtt apró, fekete lovasok csapatai
vonultak el a Duna irányába. Kopjak mozogtak az ég alján,
mintha a nádas indult volna útnak. Szélhordta tülkölés
hallatszott. Buda felől egy kartács bőgött le a síkra.
A zsombékosból fölrebbentek a vízimadarak. Ezüstös
kócsagok szálltak át az égen. A gémeskút körül nyugtalanul
nyerítettek a kipányvázott lovak.
Csend lett megint. Halkan, halkan csak az őszi szél
ballagott a zsoldosok országútján, csak a csárda homlokán
himbálódzott a gyaluforgács fürtje. Egyszerre szokatlan
külsejű ember állt az ajtóban. Mintha szimatolna, magasra
emelte az orrát, és a szemhatárt kémlelte. Kopott, violaszín
zekéjén piszkos csipkegallért viselt. Hosszú, egyenes kard
lógott az oldalán. Széles, puha kalapjáról esőverte,
színehagyott tollak fityegtek a nyakszirtjébe. Az arca
keskeny és zöldes volt, a haja pedig kéken fekete, mint a
hispánoké.
Egy darabig még állva maradt, aztán megint visszabújt az
ajtón.
– Már ágyúznak Buda alatt – dörmögte, és felült az
ablakdeszkára.
Ettől a mozdulatától hirtelen sötétebb lett a csárda. A
kemence tűzfénye megéledt. A tűznél két trevisói ember
szárította a gúnyáját. A szoba túlsó végében branderburgiak
ültek az asztalnál. Az innenső szegletben egy vallon úr
fizette az italt. Körülötte veszedelmes arcú kalandorok



könyököltek a cinkupák között. Ezek az emberek minden
nemzetségbeli idegenek voltak, a római császár
őmajesztásának a zsoldosai. Afféle nyúzó-fosztó katonanép,
amelyiktől jobban félt az, akit megvédtek, mint az, aki ellen
hadakoztak.
A spanyol odaszólt az ablakdeszkáról a trevisóiaknak. Az
arca klastromias kifejezést öltött.
– Tudjátok-e, hogy a római pápa ősanctitása
bűnbocsánatot hirdet annak, aki a török ellen megy?
– Bűnbocsánat neked, szabad zsákmányolás nekem!
kiáltotta a vallon gúnyosan.
Akik értették a beszédjüket, nyitott szájjal röhögtek. A
spanyol dühösen belevágta sarkantyúja taraját a vakolatba,
de azért keresztet vetett magára. A trevisóiak összenéztek.
– Temérdek kincs van még Budán!
– És szép török asszonyállatok...
Nagyot horkant erre a szóra a bajor muskétás, aki hanyatt
fekve aludt a szoba közepén egy lócán. Termetes formája
kétoldalt lebuggyant a padról, óriás flintáját magához ölelte,
mintha asszonyt szorongatna.
A férfiak nyaka vörös lett, mint a nyers hús, a szemük
fehérje nedves. Trágár vágyakozás csattant ki a
beszédjükből. Szennyes mozdulatok között koccantak a
cinkupák.
Egy flandriai ember ezalatt parazsat kotort ki a tűzből, és
a tenyerén táncoltatta. Pipára gyújtott. Vékony szárú, kis
cseréppipát szívott, amelynek olyan volt a formája, mint a
makk csészéje. Aztán oldalt nézett. A szomszédja előrelógó
fejjel szunyókált a lócán. Belefordította a parazsat a
nyakába.
Az ember szinte vonított a fájdalomtól. A többiek veszettül
nevettek. Az asztal végében abbahagyták a brandenburgiak
a kockajátékot. Nem látták már a kockát. A pipafüst sem
látszott többé, csak nehéz, karcos szaga érzett a
homályban.



A szurtos ablakokról régen elapadt a napvilág. Kívülről
egyre sűrűbben hallatszott lódobogás. Éjjeli szállásra egyre
többen tértek be a pusztai csárdába. Zsoldba szegődő
zsoldosok, kóbor szabad katonák. Többnyire az ausztriai
hercegségekből vetődtek át Magyarországba, és mint az
egyéb gyülevész hadinép, a Lotaringiai úr táborába
igyekeztek, a pogány ellen, Buda ostromára.
Furcsa, idegenszerű alakok töltötték meg a csárdát. Az
emberek alig fértek egymástól. Öklelődzés támadt a
sötétben.
A korcsmáros – egy sunyi képű sváb –, a pajtába meg a
padlásnyílás létrája felé terelte a jövevényeket. Aztán
letette a mécsesét az asztalra. Az öregasszony bort hozott.
Odakintről ismét lódobogás hallatszott. Egetverő
káromkodás rázta meg az ablakokat.
– Korcsmáros! Hej, ide!...
A katonák figyelni kezdtek. A korcsmáros megismerte az
új vendég hangját. Hirtelen lekapta fejéről a bojtos sapkát,
és mialatt remegve futott a ház elé, csupa tiszteletből
féloldalt a nadrágja korcába gyűrte a kötényét.
– Mit hallani Budáról? – hangzott be odakintről.
– Oh, mein Gott – tördelte a szepegő sváb hang –, tiszta
időben olykor ágyúzást...
– Marha!... Azt kérdeztem, mit tudsz róla, mikor lesz az
ostrom? A korcsmáros rémületében most már éppen semmit
sem tudott.
A jövevény félrelódította a küszöbről.
Az ivóban kíváncsi csend támadt. Az új vendég
sarkantyúja csengett. Rengeteg szablyája, láncos
buzogánya zörrent, ahogy mozdult.
Mindenki ránézett. Hatalmas szál ember volt őkegyelme.
Süvegje alól a szemébe lógott az üstöke. Araszos bajusza
mellett, ösztövér arcán rosszul beforrott sebhelyek nyoma
látszott. A vállán akkora medvebőrt viselt, hogy amint járt,
itt is, ott is kiverte a cinkupát a katonák kezéből. De azért
rászólni senki sem mert.



Néhány végbeli német talpas mindjárt felismerte. Szájról
szájra adták nevét. Aki tehette, menten félrekotródott az
útjából.
– Guzon Gejza... – mormogták tisztelettel. És mindegyik
hozzágondolta a másik nevét, amelyiket kimondani nem
mertek: „A Gézengúz!...” Veszedelmes kuruc híre volt őneki,
félt tőle jó barát, ellenség egyaránt.
Most is úgy állt a csárda közepén, mint egy büszke pusztai
bika. Haragosan jártatta körül a tekintetét. Rangos helyet
keresett. Végre is a muskétás lócáját szemelte ki magának.
Fél kézzel megbillentette a padot. A muskétás flintástul
legördült a földre. Az ember nagyot nyekkent estében.
Guzon uram pedig letelepedett a lóca kellős közepére, és
bort rendelt.
Egy ideig, mint valami trónuson, magányosan ült a
többiek feje fölött, közben dörmögött, és szidta a labanc
mindenséget: úrnak érezte magát! De egyszerre felhorkant.
Váratlanul nagy kevélyen helyet foglalt valaki mellette.
Dühösen nézett a tolakodóra.
Széles képű, hajdú viseletű ember volt. Fején akkora
rókabőr kényeskedett, hogy az orra is alig látszott ki alóla.
Deresedő haját megnövesztve hordta, a bajuszát meg
bécsiesen beretválta. Néhány percig csak dölyfösen állta a
kuruc tekintetét, aztán mintha megunta volna a dolgot,
tempósan hátat fordított.
Guzon uram rárivallt:
– Hallja-e kegyelmed, azt proponálnám, hogy a képit
fordítsa felém!
– Nemes, nemzetes és vitézlő Bató András vagyok, hát ne
kommandérozzon nekem!
A kuruc összeráncolta a homlokát.
– Bató András? A lipótvári végek katonája?... Igaz a, most
már ráeszmélek! Kegyelmed a Spankau generális cselédje
volt, vagy mi a nyavalya...
Ez a beszéd megszúrta a Bató András úri máját. Nagyot
sziszszent haragjában.



– Nem voltam én senki cselédje! Nemesember vagyok,
katona, csakúgy, mint kegyelmed, de még valamivel különb
is!
– Eb ura fakó! Én a Thököly uram katonája voltam. Magyar
vagyok, hát labanc létire ne mérje magát össze velem.
– Végtére, úgy látom, mégiscsak hozzánk állt! – Bató
András még mondani akart volna valamit, de aztán nem
mondta. Tenyerébe törölte a száját, és nagyot nyelt, mintha
vastagételt evett volna.
A császári emberek: ausztriai hercegségbeliek meg
morvák és csehek csak egyre emelgették a fejüket a két
magyar mögött. Alattomos kárörömmel hallgatták, mint
piszkolja envérét ez a dölyfös ázsiai náció, és összeintettek
a szemükkel.
Guzon uram hangosat ordított:
– Korcsmáros, hej! Valami jófélét!
A vén svábot közelről érte az ordítás. Riadtan kapta
füléhez kezét, és hirtelen elugrott a hallgatódzva ólálkodó
császáriak mellől.
– Jobbat nekem! Hatputtonyost! – parancsolta Bató, hogy
le ne maradjon.
A sváb hanyatt-homlok rohant italért. Ahogy futott,
lefonnyadt sapkája kinyúlt a feje mögött, és a bojtja lobogva
fickándozott a levegőben. A császáriak összesúgtak:
– Csak két magyar van a korcsmában, mégse férnek
egymástól...
– Hál' Istennek, mindig így volt – dünnyögte ásítva egy
horgas orrú strázsamester. Aztán elnyújtózott a fal mellett,
és a fülére húzta a köpönyegét. A többiek is szalmát
hintettek a földre. Akinek nem jutott hely, az asztalra vagy
az asztal alá feküdt. A brandenburgiak, mintha fűrészeltek
volna, egyenletesen horkoltak a szegletben.
Lassan-lassan elcsendesedett a csárda. A mécses is álmos
lett. Alig-alig lobbant.
De Guzon Gejza nem hagyta ennyiben:



– A madárijesztő teremtésedet, te sváb patkány, olajat
ide! Nem vagyok én vakand, hogy sötétben üljek. Látni
akarom a Bató András labanc fiziognómiáját!
– Én meg azt rekommendálnám kegyelmednek – tódította
Bató uram, aki csak félig ült a lócán –, hogy ne tanyázzék
olyan terebélyesen, mint valami boglyakemence.
A mécses megint életre kapott. Guzon egy kis helyet
engedett maga mellett, de nem állhatta szó nélkül:
– Ne olyan fennen! Megfért már kegyelmed kisebb helyen:
a vacakban is, hisz onnét rántja elő a császár, mikor
szüksége van rá.
– Hát kegyelmedet meg Thököly uramékat honnét
rángatta elő a török, meg hová lökte vissza, ha nem a
vacakba? Pedig ugyancsak udvarolták, venálták azt a
kutyafejű népet!
Guzon szomorúan csüggesztette le a fejét.
– Való igaz, hogy megcsaltak minket a Portán, de százszor
inkább megcsalják kegyelmeteket Bécsben.
– Az régen volt – mondotta Bató András becsületes hittel.
–Most minden másként lesz. Nem fognak többé megcsalni.
Megígérte a császár! Maga a hatalmas Leopold!
– Sokszor megígérte, sohase tartotta! – Guzon súlyosan
legyintett a kezével. – Ez a mi bajunk. Másnak mindig
hiszünk, magunk között meg... tudja Isten, hogy van!
– Nem mondom, hogy jól van. De majdcsak másként lesz.
Gyöngék voltak a mi kegyelmes bécsi-magyar uraink.
Idehaza egymáson akartak hatalmaskodni, odafenn meg
kapkodtak a donációk, rangos titulusok után, míg mi a sok
ellenséggel verekedtünk. Hej, ezért is hízott el a vérünkön
az a pogány nadály.
– Úgy ám! De mit várhattunk a pogánytól, mikor a
keresztény császár is a mi vérünket szívja. Istenigazában
úgy meghízott rajtunk a török meg a német, hogy nincs
tőlük helyünk a tulajdon hazánkban.
Egyszerre sóhajtottak mind a ketten. Guzon uram
meglóbálta a fejét.



– Biz' Isten, azt kell hinnem, már csak sóhajtani tudunk mi,
magyarok egy szívvel.
Aztán Bató uram és a kuruc Guzon, mert egy harmadikat
szidtak, megbékéltek egy időre. Elkeseregtek a haza sorsán.
Sóhajtoztak meg hallgattak, meg olykor köptek is egy
nagyot. Közben gondűzőnek a kupa fenekén keresték az
igazságot.
Mind a kettőjüknek fejébe szállt a bor. Megint
hangosabbak lettek. Nem vették észre az idő múlását.
Egyszerre csak odatapasztotta szürke arcát a hólyagos
ablaküvegre a lucskos októberi virradat.
Kinn, az ólmos ködben huszárok ügettek a katonák
feneketlen országútján. Egyik-másik bezörgetett a csárda
ablakán. Nyeregből kihajolva ittak, megint
továbbporoszkáltak. A sövényen kakas kukorékolt. Minden
nyelvű káromkodással ébredeztek a katonák. Fázósan
ődöngtek elő a pajtából, ásítozva nyújtózkodtak. Néhányan
már itattak, nyergeltek a gémeskútnál.
Bató uram az ablak felé nézett.
– Hadd menjenek – dörmögte gőgösen –, megvárom, amíg
magányosan mehetek.
– Hát ugyan ki is keverednék az ilyen jöttment néppel
felelte a kuruc. – Aztán meg, még ha utolsónak mennék,
akkor is elsőnek érkezném. A kegyelmed parókás bécsi
gazdái, ha máskor nem, ostromkor előreeresztik a
magyart...
Most már benn az ivóban is feltápászkodtak az emberek.
Ki a kardját, ki a flintáját tisztogatta. A spanyol az ablaknál
állt, és az üvegben tükrözte magát. Beletörölte arcát
szennyes csipkegallérjába. Visszarázta homlokából a haját,
és kerek mozdulattal fejére tette a tollas kalapot.
A trevisóiak tisztelettel nézték.
– Mégis előkelő ember lehet, mennyit tisztálkodik!
Ezalatt egyenkint másztak le a padlásról a vendégek a
létrán. Aki tehette, fejbe rúgta az előtte járót. Csúnya
káromkodás és vad röhögés zsivajgott a levegőben. Kinn a



csárda körül már csapatosan keltek útra a katonák. A
korcsmáros ordítozott: a bor árát kérte. Az emberek hátba
vágták, fizettek is valamicskét, és kurjongatva mentek
odébb a síkon elvonuló magyar huszárok után.
Bató András várt még egy ideig, közben kiitta a borát.
Guzon uram is fölállt. Hatalmas teste egyetlen rándításával
helyrelökte vállán a medvebőrt. Egész tenyerével nyomta
fejébe a süvegét. Az arca egy pillanatra felfúvódott a
visszatartott szótól, aztán – mégsem állta a hallgatást.
– Ne kezdjük újra a beszédet – dörmögte félvállról –, mert
akárhogy is fontolgatnék, búcsúzóul mégis amondó lennék,
hogy csakis a kegyelmetek jezsuita, labanc praktikája
hajtotta ezt a szerencsétlen nációt a török karjába. Adjon
Isten! De ezért a bűnükért verje is meg kegyelmeteket!
Bató András fölfortyant:
– Fogja be a száját, Guzon uram, ha bölcsebbet nem tud.
Úgyis hiába keni ránk. Tudjuk mi jól, hogy a kálomista
kurucok adták el az országot a töröknek.
Guzon, aki már indult volna, fenyegetően visszafordult.
– Dehogy adtuk – rivallt dühödten –, vették ők maguktól,
egyenesen a császár kezéből! Ami pedig igaz, legyen igaz!
Kollonich úr, az a hóhér kardinális, kerékbe törette a
papjainkat; kínzókamráiban akart német szóra édesgetni
minket. Pogányabb volt a pogánynál! A basák pedig
megengedték, hogy magyarul beszéljünk, hogy a magunk
módja szerint imádjuk az Istent.
– Be is hódoltak ezért a gráciáért szépen a töröknek...
Protestáns törökök kegyelmetek! Az üstökük helyébe
kontyot növesszenek!
A kurucnak szikrázott a szeme.
– A labanc rézangyalát, hát kivel beszél itt kegyelmed? Én
a hazámért verekszem, a hazámra esküdtem! Kegyelmed
meg a miatyánkos császárra esküszik. Bitang zsoldért
ontotta a vérét!
– Én... zsoldos! – hörögte Bató András, és belekékült az
ajka. – Thököly volt az, meg az ő szegénylegény ármádiája,



meg te..., te Gézengúz!
Guzon Gejza elbődült, mintha tagló érte volna a homlokát.
Láncos buzogánya fütyölve repült elő a medvebőr alól. A
szeme vérbe fordult.
Bató András is megcsóválta a maga buzogányát. És a két
magyar lihegő, sötét gyűlölettel egymásnak rohant.
A korcsmáros, aki már jó ideje csak az ablakon mert
belesni, úgy elrémült, hogy élete párjával együtt a tyúkólba
menekült. Az asszony valamennyi szoknyáját a fejére
borította, a sváb meg behunyta szemét, és ha egy-egy vad
ordítás kihallatszott a csárdából, bedugta az ujját a fülébe.
A nap megjárta az eget, mire a korcsmáros nagy óvatosan
elő mert mászni az ólból. Hosszú orrán pókháló lógott. Kék
mándlija csupa piszok volt.
Körös-körül hallgatott a tájék. A nagy, nedves őszi csend
ráfeküdt a földre. Buda felől nem bőgtek már az ágyúk. Csak
a boltozat égett a Mátyás király vára felett, mintha túl a
Dunán tüzet raktak volna éjszakára.
Errébb, a zsoldosok úttalan országútján egy csapat lovas
poroszkált. Ausztriai hercegségbeli emberek voltak
javarészt, meg vegyesen csehek, morvák, szerviánusok. A
csapat élén egy nagy parókás császári tiszt ügetett a csárda
felé.
A katonák kiabáltak. Hívták a korcsmárost. Sietős volt az
útjuk. A budai győzelem hírével őket küldték világgá, noha
csak messziről szagolták a puskaporát.
Az emberek sebtiben csutakoltak a vályúnál. A császári
tiszt úr már indult volna a csárdába. De a küszöbön
visszahőkölt. Egy szempillantás alatt mögötte tolongtak az
emberei. A horgas orrú strázsamester előredugta a fejét. A
csehek, a szerviánusok bámészan néztek be a válla fölött a
szobába.
Odabenn veszett fölfordulás látszott. A kemence
oldalában nagy lyuk tátotta a száját. Az asztalok, a lócák
deszkája laposra hasalt a földön. És a romok között, egymás



mellé bukva, véresen, eszmélet nélkül ott hevert a két
magyar.
A csehek és a szerviánusok röhögve hunyorgattak össze.
A sváb korcsmáros a füle tövét vakarta. Az asszony
hangosan sírt, és a kezét tördelte.
– Oh, Du mein Herr! Oh, Du mein Vater...
– Ne jajgass, te asszony! – mordult rá a strázsamester.
Így van ez jól! – és a csizmája hegyével megrúgta a kuruc
Guzon földre hullott híres szablyáját.
A nagy parókás császári tiszt szétvetett két lábán hintálta
a testét, és gonoszul mosolygott.
– Így van jól!... Ha ők agyon nem verik egymást, mi
sohase készülünk el velük...



Megállt az óra
A folyóról bejött a köd a városba. A parti utcákon jött, a
lármán át, borzasztó csendesen. A falakat tapogatta, az
ablakokra lehelt, és megállt a házak között. Azután nem
mozdult órákon át. Szürkén, vizesen állt, és a város
szétfoszlott alatta. A házak formái elmállottak, mint a
feloszló testek.
Estére már földszínű volt a köd. A tegnapi hó zsíros, fekete
csirizbe kenődött szét az utcák kövezésén. A gyalogjárók
mentén, mint rothadt burgonya, kormos kupacok apadoztak.
Ez is hó volt, mikor leesett.
És az emberek jöttek-mentek a csúszós sárban, sűrűn,
idegenül, magányosan. A legtöbben előrehajolva jártak,
olyan testtartással, mintha láthatatlan targoncákat
vonszolnának.
Vajon mit fuvaroznak ilyen kísértetiesen? Nem
boldogságot! Világért sem. Attól nem görnyed úgy előre az
ember. Szenvedést fuvaroznak a ködben. Ki-ki a magáét,
senki se segít hordozni a másét.
A kis utcák sötétek voltak. A körutak fölött nesztelen
birkóztak a homállyal az izzó villanygömbök fénykarikái.
Lenn elvétve gázlámpák akartak világítani. Töredezett
monstranciák a ködben, egyik a másik mögött.
Egy ember ment el mellettem, és meglökött. Dagadt,
vörös nyakán tisztátalan kötés volt, és a fejét ferdén
tartotta. Munkászubbonyt viselt. Ekkor vettem észre, hogy
oldalán gavallérosan kiöltözött alak lépeget. A füle elállt,
prémes bundát hordott, és lakkcipő volt a lábán.
Rábeszélően hajolt a munkáshoz. Valamire biztatta.
Sztrájk... Röptében, mint egy kő, megütött a szó. Már
eltűntek.
A Stáhly utca sötétjén ablaktalan, nehéz kocsi
himbálódzott át. Sokszor himbálódznak ezen a tájon ilyen



fekete, vak kocsik. A kórház udvarából jönnek elő, és halált
fuvaroznak. Nagyvárosi halált... A túlsó kapunál másik kocsi
állt meg. Ez életet fuvarozott a halálnak. Nagyvárosi életet...
A villanyfényben felrémlő kórházkapunál egyszerre fehér
vászonkabátos alakok mozogtak a ködben. Valami emberi
formájú sötétséget emeltek ki a kocsiból, és vitték befelé,
mintha undorodó arccal üzletbe vinnének elromlott árut.
Továbbmentem. A Rákóczi úton fénylett és csúszott a sár.
És a sárral csúszott, iramodott a gyalogjárók között az út
teste. Kocsik vágtattak zavaros rohamokban, villamosok
csörtettek, süvítő autók fényszórói fúródtak előre vakítón,
sebesen, mintha a gyalogosoknak semmi értelmük sem
lenne.
A Rókus-kórház sok megtört világú, szomorú szemével
lenézett a kövezetre. Minden mozgott, csak a köd állt és a
kórház és a lábánál egy katona. Hátát nekitámasztotta a
falnak. Kezét kinyújtotta a ködbe.
Hirtelen lesütöttem a szememet. Féltem odanézni, és
valami belső kényszerből mégis oda kellett néznem. Erősen,
figyelmesen... A katona sapkája alatt nagy, fekete
pápaszem horga kapaszkodott a füle köré. Az állát gránát
téphette le, félig hiányzott. Olyan volt a szörnyű arc, mintha
megette volna a köd. Jodoformszag érzett, valahányszor
mozdult. Az elmúlt háború szaga. A háború állt ott a vén
kórház szürke falánál. Az emberek elmentek mellette, és
már nem vették észre, hogy kinyújtja a kezét... Dalolva,
virágosan indult egykor, aztán mikor visszajött, letépték a
melléről a vitézségét, aztán visszatették, és most kéreget.
A lámpa alatt egy másik állt a járdaszélen. Sokan vannak,
sokszor látni őket így. Át akarnak menni a túlsó oldalra, és
bizonytalanul topognak, mintha veszedelmes, rohanó árba
kellene ugraniuk.
A Rákóczi úton egyre több volt a kocsi. Az út két végéből,
a lámpák alatt, veszett gomolyagokat gurított ide-oda a
forgalom. A katona megint megkísérelte. Óvatosan
előrenyújtotta otromba cipőjét. Olyan volt ez a cipő, mintha



nem lett volna benne láb. Autó süvöltött, és laposan ránk
csapta a sarat. A katona visszalépett, és rázni kezdte a
cipőjét. Furcsán rázta, a térde ide-oda fordult a nadrágja
szárában. Egyszerre a karja is mozogni kezdett, már a fejét
is rázta. Megint éreztem, hogy nem szeretnék odanézni.
Mégis odanéztem. Ekkor már a lámpaoszlopnak dűlt, és
rángatódzott az egész ember.
Ez is a háború volt. A háború lárvája... Itt volt, és
rángatódzott a ködben, mint akkor, abban a másik,
szörnyűbb novemberi ködben, mikor leszakadt a város körül
majd az egész ország, és befelé fordultak a puskák, és
ropogtak a sötét utcákban.
Egy asszony állt meg mellettem. Nem tudtam a nevét,
csak úgy ismertem. Talán sok asszony volt... Mindig kért
valamit. Az urát halálra botozták az oláhok, kis házát is
elvették tőle. – Majd holnap... Talán tudok addigra hírt
mondani. – Egy ideig elviselhetetlen panaszban nézett rám
a szeme. Aztán szomorúan, csoszogva ment odébb a
sárban. Elnyűtt szoknyájába két gyerek kapaszkodott.
A villamosmegállónál valaki becsukta az esernyőjét. Az
esernyő alól púpos törpe került elő. Feje gonoszul guggolt
két válla között, és leselkedett. Amint odanéztem, keleties,
sötét szeme, görbe, nagy orra, fodrozott, húsos ajka
egyszerre jelekké váltak a ködben.
Ettől kezdve sok ilyen jelet vettem észre, az autókban, a
kocsik ablaka mögött, közöttünk is, akik mindig gyalog
járunk. Felbukkantak és eltűntek a sárszínű homályban.
Szemközt is, mögöttem is, mindenütt. Itt vannak, mint a
forradalom alatt. Ugyanazok, ugyanannyian... Csak
néhányan mentek el, akik nagyon megmutatták magukat. A
többi itt maradt, és meghízott, és nevet, és vár.
Rongyaikban sápadt gyerekek nyargaltak el mellettem.
Úgy nyargaltak, mint a nekieresztett patkányrajok, és
nyirkos újságokat hurcoltak szét a városban. Túl, egy
kivilágított kirakatban is hírek voltak. Valamelyik napilap
legújabb táviratai látszottak nagy, festett betűkkel az üveg



alatt. A betűk hegyesek voltak és élesek. A szavak úgy
hatottak, mint egymás mellé rakott vasgereblyék.
„Csonka-Magyarország...” Ez is olyan volt, mint egy
vasgereblye... „És a csehek, oláhok, szerbek ostorral
telepítik ki a mieinket... A Ruhr-vidék... Francia
vésztörvényszék... Tömeges kivégzések Oroszországban.
Kereskedelmi megegyezés a Szovjet és Anglia között...”
A nagyhatalmak pedig tanácskoztak. Ötödik éve már,
hogy tanácskoznak süppedő, kényelmes karosszékekben, az
orosz máglya tűzfénye mellett, égett emberhús szagánál. És
tanácstermük párnázott ajtaja alatt beszivárog a mi tépett
országunk vére. Folyton szivárog, míg ők össze
összehunyorognak a kicsiny keletiekkel, amelyek torkig
ették magukat a mienkből, de azért emésztés közben még
mindig kaparnak maguk felé.
Csend legyen! Ideát, minálunk ne moccanjon senki. A
nagyhatalmak békét akarnak! A vad szenvedés, az éhség és
a kín pedig nő a véres, haldokló világrészen, amelynek
egykor Pheidiasz adott vonalakat és Leonardo mosolyt és
Goethe gondolatot és Beethoven zenét.
A vasgereblyék kinyúltak a kirakatból, átnyúltak az
üvegen, és fogaik beleakadoztak a szemembe, az arcomba
is, és feltépték rajta a szégyentől a bőrt. Az ember
szégyenkezett az ember felett.
Menni, elmenni valamerre, ahol nincsenek hírek, ahol nem
tudni ezekről a dolgokról...
Közben történhetett valami. A pillanatnál is rövidebb ideig
tartott. Ágaskodó remegéssel minden előrehajlott. Az
emberek, a falak, a lámpák. Mondhatatlan iszonyat volt
ebben. Aztán egy gyerekhang sikoltott, és felordított az
utca. Zavar támadt. Egy autó csúszva megállt. A sárban
térség maradt a középen. Mind arrafelé rohantak. Rajzó,
fekete gyűrűjükből hangok szakadtak ki, vádoló, fenyegető,
jajgató, fájdalmas emberi hangok.
– Szerencsétlenség... Gyilkosság! – Egy rendőr
félreparancsolta az ácsorgókat. A katona a lámpaoszlopnál



arcára csapta rángatódzó kezét. Formátlan, hörgő roncsot
cipeltek el előtte a kórház felé. A kórház pedig állt a ködben,
mintha mondta volna: nekem fuvaroztok.
Aztán a Rókus-kápolna irányából jött valami. Fojtott,
templomi zene... Litániát tartottak odabenn a megholtak
lelkéért. Arrafelé néztem. A kápolna kapuaknájából öreges
gyertyavilág derengett bele a ködbe. Alulról szivárgott fel,
mintha odalentről, egy beomlott tárnából jönne, amelyben
imádkoznak.
A kapunál valaki támaszkodott, és lefelé nézett. Mellette
ködbe vesző alakok haladtak az ájtatosan kikoptatott
kőlépcsőkön, melyek a kapuboltozat alatt besüppedtek a
kápolnába, az utcák színe alá.
Valamikor odalenn volt az egész város. A mélyben, a
csendben. Soká volt ott... Míg az emberek emelni nem
kezdték a dunai partokat. És az ósdi piacok, az utcák
elmerültek, a templomok már térdig álltak a földben. Aztán
hirtelen épült a régi fölé ez az új, gyökértelen, rohanó
lármaváros, amelyben idegtépő riadások, bűnök és
gyűlöletek és rossz készülődések osonnak, és olyan
borzadások, amelyekről az a másik, régi város nem
álmodott legboszorkányosabb óráiban, félrevert harangok
éjszakáin, fekete pestis idején.
Menni..., elmenni valahová, ahol el lehet felejteni azt, ami
a földön tíz év óta történt, és el lehet felejteni azt az
iszonyút is, ami ebben a városban történt. Menni, elmenni
oda, ahol nem kell arra gondolni, ami odakinn a
nagyvilágban és idebenn a kis országban is folyton történik.
A menekülés szegény, kilátástalan vágya összeszorította a
szívemet.
Jó ideje kínlódtam így céltalanul, távolba vágyón, mire
ráeszméltem, hogy fenn, a magasban egy órát látok.
Egyszerre úgy rémlett, mintha számlapján a ködben
visszaestek volna a mutatók. Az óra megállt... Körülötte
lágyan rajzolódott ki a Szent Rókus öreg tornya, a



párkányon kibukkantak a homályból a kis kőszentek, és a
föld alá süppedő lépcső elém terítette magát.
Lenn, a boltozás aknájában egyetlen mécs égett a
Boldogasszony képénél. Világa, mint a lepke, ide-oda szállt a
fonnyadt virágok és aranyírásos fogadalmi táblák vallomásai
felett.
A szentkép előtt egy asszony térdelt, leborulva a köveken.
A padokban itt-ott kis öregek kuporogtak. Rózsafüzérjük
száraz zörgéssel neszelt mozgó, fogatlan szájuk előtt,
melyben mint elferdült kalitkákban szegény, szürke
madarak: szavak voltak, amelyek egy egész hosszú életen
át a magasságokba készülődtek, és nem tudtak soha
kirepülni, és alázatosan, vergődőn mindig ott maradtak.
A kápolnából már elmúlt a zene. A litániának vége volt, és
a külső zaj megint hangosabbnak tetszett. Mintha nem fért
volna odakinn, betolongott a kapun, és belebeszélt az
imádságokba. A szívemben mint egy kés nyisszentése,
kiújult az utcán hallott gyerekhangnak a halálsikoltása. Az
iszonyat megint remegni kezdett bennem. Az újságkirakat
hírei összevissza beszéltek. Úgy rémlett, az egész utca
átrohan a homlokom mögött. A nyakamon hideg lehelet
futott el. A háború és a forradalom kísértetei benéztek
utánam az ajtón.
Ismét elfogott a menekülés vágya. El szerettem volna
menni ebből a terhes világból valahová, ahol nincsenek
emlékek és hírek. Csak annyi időre, míg az ember kicsikét
kipihenheti magát...
A sekrestyés oltogatni kezdte a gyertyákat. Rudas
rézkupakja alatt összetorpant a láng, és lefelé nyaldosott.
Aztán nem volt ott többé. A kanóc füstölt még egy darabig,
és a szaga érzett a sűrűsödő homályban. Az oltáron kialudt
az utolsó gyertya. Csak az ember köszvényes ujjai között
világított egy kis gyertyavég, és kezének az árnyéka és
előrehajló feje is óriásira növekedett a falon.
A kápolna hajójában lépések csoszogtak a kapu felé.
Valami csörrent. Talán kulcsok? A sekrestyés lángocskája az



oltár mellé billegett. A tabernaculum sötéten emelkedni
kezdett. Az oltárgyertyák árnyéka inogva a mennyezetig ért.
Ekkor történhetett bennem valami, amire nem
emlékezem. Elindultam, de nem a kapu irányába. Egyszerre
úgy rémlett, hogy a sekrestyés lángocskája az oltár mellett
egy zajtalanul kinyíló ajtón át alacsony, bolthajtásos
szobában tűnik el. Ívelt, rácsos, kicsi ablakon még valaminő
holdvilágszerű villanyfény vetődött elém. Az autószirénák
sivalkodásai, a villamoskocsik csengőcsörtetései éles
karmaikkal még egyszer utánam kaptak.
A lépésem váratlan lépcsőfokokon zökkent le. Aztán még
egy lépcsőfok következett, és még egy... Már csak a
sekrestyés gyertyája világított a sötétben. Erőlködve
figyeltem a távolodó lángot, és közben lassankint magamon
is sajátságos távolodást kezdtem érezni.
Egyéb is történt. Az előbb még egészen tisztán láttam,
hogy az ember gyertyavéget visz a kezében. Azt is láttam,
hogy a nyugtalan láng körül az olvadt sztearin az ujjára
folyik. És most mégis mintha szokatlan formájú kézilámpást
himbálna az oldalán. A lámpa alulról világította meg a
karját. Csak ennyi látszott belőle a sötétben. Nehéz
lépésének a zaja nem hallatszott többé.
Hirtelen meghallottam a csendet. Nagy, rég elfeledett
csend volt ez, olyan mit sem akaró, őszinte csend,
amilyenre csak a gyerekkoromból emlékezem. A
homlokomról lepattant egy hosszú szorítás. Az erek
lüktetése nem sietett többé, az idegek maguktól enyhültek,
mint szelíd lazításban a soká kifeszített húrok. Ekkor
eszméltem rá, hogy valamilyen jó, tiszta hűvösség hull az
arcomra, melyen régóta fájt a fáradtság.
Hátraeresztettem a fejemet, és magam fölé néztem. Alig
felfogható, néma változásokba hajlott át minden. Odafenn
két oldalról öreges, furcsa tetők eresze csúszott lassan
előre. A tetőkön világítani kezdett a hó. Egyszerre lenn, a
sekrestyés kis lámpája alatt is hó volt. Hó, amely nem lesz



sáros és fekete, mint a rothadt burgonya, de fehér marad,
mint a meséskönyvek képein.
Csodálatosan meseszerűvé kezdett lenni az egész, mintha
hulló, fehér pelyhek között egy régi képbe himbálódzott
volna bele a sekrestyés lámpája. Egy különös képbe,
amelyen elvétve, nagy, havas tetők alatt kicsiny házak
guggoltak magányosan. A lámpa egyre mélyebben hatolt
bele a képbe. Behavazott utcakút bukkant fel. Körülte már
csoportba verődtek a házak. Összebúvó tetőiken fehér
prémgallérban feketén, ördöngösen ültek a kémények, és
pipálva hallgatództak.
Mikor visszanéztem, már semmi sem látszott mögöttem,
csak fenn, valahol messze, mint a hold korongja, egy
világító, öreg templomóra. A torony, amely az órát a
magasba emelte, eltűnt körülötte a havazásban. Számlapján
belepte a hó a mozdulatlan mutatókat.
Homályosan emlékezni kezdtem. Egy pillanatra az
eszembe jutott: hiszen az óra megállt...
A sekrestyés arcához emelte a lámpáját, és megnézte a
kanócot, meddig győzi még? A lámpafény ekkor félköríves,
vén házkapura esett. Ilyen volt a túlsó kapu is, az utána
következő is. Valamennyinek a küszöbét befújta, s kis
gyalogkapuik formáját körülprémezte a hó. Jó ideje se ki, se
be nem járhatott rajtuk senki.
Mozdulatlanul állt a kép. Az utcáról találomra kinőtt
magányos, görbe fák sem rezzentek. Havasán ágaskodtak a
hóban, és a csend olyan nagy volt, hogy hallatszott a
sötétben, mikor ágaikról itt-ott, mint a tépés, puhán lehullott
a hó. Rejtélyes készülődés derengett át rajtam. Olyanféle
belső készülődés, mint amilyennel az ember abba a szép
csendbe hallgatódzik bele, amelyből mindjárt valamilyen
zene fog kilépni. Vagy talán már ki is lépett, csak még nem
ért el idáig?
Mindjárt, pillanatig se tart...
És a sötétből ekkor, mint egy régi zene vonalai,
hattyúprémes templomtornyok kezdtek emelkedni. Havas,



vén városfalak könyököltek fel, és öreg háztetők, melyeken
világított a hó.
Fehér mohával belepett fekete város a süppedő hóban...
Falai között valamelyik templomtorony hetet kongatott.
Egyszerre távol hangok hallatszottak. A városkapu íve alá
bevöröslő őrtűz fényében mint árnyképek fegyveres alakok
mozogtak. A kapu megnyikordult, a láncok csörömpöltek
rajta.
A sekrestyés lámpája sietni kezdett a havon. A nyílt város
elmaradt mögötte. Mire a fal tövébe ért, a kapu nehéz,
vaspántos szárnyait már befelé tolták az árnyképszerű
emberi alakok.
A kapu mellett kétoldalt behavazott faköpönyegben
mereven állt a fegyveres őrség. A strázsák mellén fehér
fegyverszíjak kereszteződtek a fecskefarkú, kék kabáton.
Szuronyos flintájuk olyan hosszú volt, hogy nem fért el a
tető alatt.
Ebben a pillanatban a belső utcák felől egy megkésett raj
jött elő a sötétből. Az emberek prémmel körülszegett, lapos,
fekete kalapot viseltek, és fekete gallérköpönyeget. Mikor az
őrtűz fényébe értek, köpenyükre varrt nagy, sárga folt
látszott. Hajladozva nyüzsögték körül az öreg
strázsamestert, aki térdig érő, sokgombos fehér
gamaslijában szétvetett lábbal állt a tűznél. Háromszögletű
kalapját a szemére vágta, és fecskefarkú, kék frakkja
nyílásából kidöntötte fehér mellényes hasát.
A sárga foltosok keze meggyőző, sebes kérleléssel
hadonászott a levegőben. Az egyik ravaszul, kínálón
csörgette horgolt erszényét a háttérben.
– Mars! – rivallt rájuk fölényesen a strázsamester.
Pestvár falain bévül nincsen kvártélyuk hebreusoknak.
Toleranciából portanyitástól portazárásig elég sok népek
romlására uzsoráskodhattatok. Most már békesség adassék
a jámbor polgároknak. Takarodjatok a zsidó utcába!
A sárga foltos, fekete köpenyek hirtelen kilebegtek a kapu
alatt, és a láncos tölgyfaszárnyak bezárultak mögöttük.



A strázsák nagy flintáikkal megint mozdulatlanul álltak. A
hó nyugodalmas pelyhekben hullott tovább. Minden békés
és tiszta volt, és tekintetem a fehér fátyolon át keresni
kezdte a sekrestyés lámpáját. A fátyol táncolt a házak apró,
kivilágított ablakai előtt, a szélkakasok körül, ráborult az
erkélyek könyöklőire, a zsindelytornyos kiugrókra. Egy kapu
kőembereire turbánt csavart magából.
Közben egyre több kicsiny világosság bukkant fel a
zegzugos, öreg utcákban. Itt is, ott is rúdra akasztott
kézilaternák himbálództak a sötét falak tövén, és a
sekrestyés lámpája elveszett közöttük.
Jöttek s mentek a laternák. Találkoztak, megálltak,
összebújtak, mintha beszélgetnének egymással:
– Hogy jutunk át ezeken az infámis nagy hóhegyeken?
– A franciskánusok klastrománál, spectabilis. Egy pengő
krajcárért át lehet kelni a túlsó oldalra.
Két kicsi lámpa felett két beretvált arc hajolt össze. Az
egyik csak félig látszott ki a prémes kucsma alól. A másik
arc fölé széles peremű, hihetetlenül magas filccilinder
emelkedett.
Az idegenek hátterében egyszerre ráismertem a
hócsipkés, szép torony tövén a ferenciek öreg rendházára.
Falánál egy ember állt, és lapátjával mindig újra friss
ösvényt vágott a mély hóban:
– Egy krajcár az átkelés!...
Valahonnan messziről csengők csilingelése hallatszott.
– A bécsi diligence! – kiáltotta egy hang a sötétben.
– Vigyázzatok, a gyorskocsi! – terjedt utcáról utcára a hír.
A kis laternák között hirtelen riadalom támadt. Mintha
veszedelem elől partra menekülnének: a falakhoz lapultak,
behúzódtak a kapuk íve alá, és várakozón világítottak bele
az utcába.
Az ablakok itt-ott kinyíltak. A függönyök mögül kíváncsi
fejek hajoltak előre.
Hangok hallatszottak:



– Kuriózus sebesség. Ilyen nagy hóban csak két napot
késett.
– A gyorskocsi! Jön...
Aztán percek múltak, mire nagy csengőcsilingelésben
lassan, nehézkesen egy félig sárgára, félig feketére festett,
magas kerekű, féderes jármű kezdett elődöcögni a
homályból. A kocsi két oldalán kézilaternákkal gyalogos
emberek haladtak. Meredek bakján, a kocsis mellett,
bundákba süllyedt, cilinderes alakok ültek. Tetején táskák,
ládák és kalapskatulyák inogtak. Feltűnően kicsiny ablakán
fáradt arcok tekintettek ki.
A városházán a vigyázótoronyról világosság pislantott le a
mélybe. A tűzőr járt körbe odafenn a torony erkélyén.
Kiáltása tompán bukdácsolt lefelé a hópelyhek között:
– Dicsértessék az Úr Jézus Krisztus...
A fény eltűnt a toronyról. A városháza nagy,
négyszögletes tömegével megint visszamerült a sötétbe a
Duna homokos partján. Lenn a folyón vízimalmok aludtak a
téli révecskékben. A Városházpiac közepén a
Szentháromság-szobor sugaras aranyozása kicsillant a
hóból.
Egyszerre zegzugos sikátorokban jártam, nyugodalmas, jó
kis sikátorokban. Mögöttem minden elmaradt, ami
emlékezett, előmbe semmi sem jött, ami emlékeztetne, és a
csend gyönyörű, halk nevetéssel nevetni kezdett a
fülemben.
Soká mentem így. A lépésem fehér bársonyban járt. A
hópelyhek mint könnyű, vattás cimbalomverők ugráltak a
levegőben láthatatlan, zizzenő húrokon.
Fejem fölött váratlanul megcsikordult kampós láncán az
öreg laterna. A lángja füstölt. Pislogása álmosan karikázott
egy borbélyműhely cintányérjain. A cintányérok alatt rácsos,
kicsi ablakból rácsozott, kicsi világosság vetődött ki a hóra.
Odabenn a műhelyben még dolgoztak. A cserépkályhában
égett a tűz. A kályha ajtaja nyitva volt, és a parázson nagy
kolmizóvasak melegedtek.



A falon, kampós szegeken, púderes parókák lógtak.
Copfjuk a földig ért, a macska játszott velük. Egy kalitkában
rigó ugrált.
A mester fehér kötényében, ingujjasan állt a műhely
közepén, az állványra peckelt, kényes paróka előtt, és sebes
forgatással hűtötte a fodorítóvasat.
– Hanzi, egy-kettő! Vendelin, mindjárt leütöm az álladat...
A legények futva jöttek-mentek a kolmizókkal a
cserépkályha és a parókásállvány között.
– Ulrich, ne nevess – mordult a mester –, mozogj már azzal
a púderezéssel, megfullad az archivárius úr!
A tükör előtt hátrakötött fésülködőgallérba süllyedten,
boldogtalanul ült az egyetlen kliens. És mialatt óriási
stanicliba temette az arcát, Ulrich inas meszelő nagyságú
púderezővel mókásan rázta fejére a hajport.
– Siess már, te ördögfattya – hallatszott egy síri hang a
stanicliból. – Ó, a l'hombre-partiem... Megnyúzlak, ha
elkésem.
Váratlanul kicsi lámpa állt meg mellettem a gyalogjárón.
Vénségtől megzöldült háromszegletű kalapban, elnyűtt
köpönyeggallérban egy öregúr zörgetett be az ablakon.
A mester kikukucskált az ajtórésen, aztán hódoló
lendülettel feltárta.
– Van szerencsém, professor rector úr! Tessék befáradni!
Tiszteljen meg, magnifice prosenior...
– Sietek, későn van – jelentette ki az öreg, mialatt kerek
mozdulattal leemelte kalapját, és másik kezének
ugyanolyan kerek mozdulatával leemelte fejéről copfos
parókáját. – Gondozására bízom, borbély művész úr
mondotta gyöngéden, mintha élete párjáról lenne szó.
Fodorítsa ki a parókámat francia csínnal. Holnap érte jövök.
– Sok a munka, nagy a forgalom. Holnapután teátrom van.
Julius Caesart adják elő a német komédiában – hadarta a
mester. – Még ki kell kolmiznom a komédiások allonge
parókáit a színjátszáshoz. De azért, magnificus rector,



magamat úri fávorjába ajánlom. Minden parancsolatja
szerint légyen.
Az öreg ceremóniásan föltette szinte illetlenül kopasz
fejére a kalapot. Ő is, a mester is mélyen bókoltak
egymásnak, és a kicsiny lámpa önérzetesen
odébbhimbálódzott.
Tovalebegő fényében egy-egy pillanatra furcsán pingált
cégtáblák mutatták meg magukat a falakon. Turbános török
basa, három marcona gránátos, egy fekete kutya, egy fehér
menyasszony...
A sarokház falmélyedésében lajtorjás kis kéményseprő
szobra állt. A bezárt boltok felett, vaskarokon cégérperecek
és – csizmák lógtak be az utcába, egy felszerszámozott kicsi
bádogló, cifrára kovácsolt óriási kulcs. Túl, az íves kapu
felett, egy hegedű meg egy flóta függött. A falon
becsületes, nehézkes, vén betűk hirdették:
Aki pedig keresné, ezen házban
megtalálja a Polgári Hegedű és
Flóta és Clarinét mívesek Czéhét.
Tekintetem az íves kapu mellett bevetődött egy
földszintes ablakon. A mélyen hátranyúló alacsony szobában
egyetlen faggyúgyertya égett, és odafenn a falon, a Szűz
Mária képe előtt, vörös pohárkában az olajmécs lángja.
A mécs alatt hosszú padokon, ünneplő ruhában illedelmes
emberek ültek. Előttük, a zöld posztóval leterített asztalon
szép rendben feküdtek a hegedűk, flóták és clarinétok.
A mesterek maguk között tanácskoztak. Tisztelettudón,
állva várakozott néhány legény a szegletben, a kemence
mellett.
Egy hosszú hajú mester fekete ruhájában lassan
felemelkedett. Felvette az asztalról az egyik klarinétot, és
megpróbálta. Csendesen fújta, csontos ujjai járatosan
mozogtak a billentyűkön. A többi komolyan, figyelmesen
hallgatta. Mikor elnémult a klarinét, a czéhmester
lekoppantotta a gyertya kanócát, és ünnepélyesen
mondotta:



– Mielőtt pediglen határozat hozatnék, imádkozzunk az
országért, a városért és a céhért.
Egyöntetű mormolás hallatszott odabentről. Aztán megint
közelebb húzódtak egymáshoz az emberek, és olyan
lelkiismeretesen tanácskoztak, mintha a becsületükről lenne
szó. Végül felállt az öregmester, és megköszörülte a torkát.
Hangja kiszűrődött az utcára.
– Wohlgemuth Ferencz Christian polgári clarinétmíves
legényt pedig ez idő szerint még nem szabadítja fel a czéh.
Meghagyatik néki, hogy szorgalmatos stúdiummal
munkálkodjék, és az eljövendő esztendőkben, Kisasszony
hava tizenkettedik napján újfent bemutatkozzék a hegedű-,
flóta- és clarinét mívesek polgári czéhe előtt. Az Atyának és
Fiúnak és Szentléleknek áldásával.
Senki sem mondott ellent, mindenki rendén valónak
találta. A legények között megadóan lehajtotta az egyik a
fejét.
A hulló hó fátyola bevonta az ablakot, és repülő
szőttesében vitt magával tovább. Mögöttem, egyre
halkulón, egy hegedű hangja jött a csenden át... A czéh
ismét ítélni fog, és ítéléséhez nincs hozzászólása olyannak,
aki maga nem tud hegedűt mívelni. A mestereket illeti a
döntés. Mert ha olyan idők járnak, hogy a mestereknek a
legények, a legényeknek külső kontárok parancsolnak, akik
még egy quintet se tudnak hangolni, egy flótabillentyűt se
tudnak a helyére illeszteni, akkor – rosszak a flóták és a
hegedűk...
Aztán egészen hirtelen történt. Az utcalámpa alatt, a
szegleten egy úr megemelte valaki előtt a kalapját.
A másik is köszönt:
– Tartozó tisztelettel, illustrissime.
– Kriminális idő... Hová méltóztatik igyekezni?
– Megtekintem, milyen passzazsírok érkeztek a diligence
szal.
– Éppen magam is az Electorokba vagyok készülettel.
Talán Journalokat is hozott a gyorskocsi Bécsből.



Emeletes sárga ház előtt álltak meg. A kapu felett a falon
különös festett figurák látszottak. Mint a kártyakirályok,
koronás hermelinfövegben nagy parókás, páncélos figurák
sorakoztak a furfangosan rajzolt, öreg írás körül:
Gasthof
zu den SIEBEN KURFÜRSTEN
Vendégfogadó a Hét Választófejedelmekhez... Sajátságos,
parádés vígsággal csilingeltek le rám ezek a szavak, mint
valami régi muzsika.
A kapu nyitva volt. Mély boltozása alatt kétoldalt falra
akasztott kézilámpák lógtak. A kapualjából nagy udvar
nyílott. Az udvaron egy fáklyás ember állt. A fáklya füstös
fényében két színnel festett utazókocsik, félig kifogott lovak
körvonalai látszottak. Körülöttük gémberedett emberi alakok
topogtak a hóban.
A kapu mellett néhány lépcsőfok vezetett fel egy fehér
függönyös kis üvegajtóhoz. A belső világítás barátságosan
szűrődött át az üvegre feszített függönyön. A sárgaréz
kilincs ragyogott.
Az idegen urak a küszöbön álltak. Fenn a szemöldökfán
csilingelni kezdett az ajtócsengő. Aztán nem tudom, hogyan
történt, már én is benn voltam a vendégfogadó éttermében.
Egy pillanatra megakadt a lépésem. A fehér abrosszal
terített asztalok mellett mindenütt valószínűtlen alakok
ültek. Kedvesek és furcsák, olyanok, mintha finom ollóval
régi divatlapokból vágták volna ki őket. Hirtelen a saját
öltözetemre kellett gondolnom. Ha észrevennék? És
önkéntelenül összefogtam a bundámat.
A szegletben szabad volt egy kis asztal. Félszegen
indultam arrafelé. Közben olyasmit éreztem, hogy a földre
kell néznem, el kell rejtőznöm a tulajdon tekintetem mögött,
mert különben valami megfoghatatlan történik.
Mialatt így lefelé néztem, megakadt a szemem a súrolt
deszkapadlón. Friss, havas lábnyomok olvadtak a székek
körül. Az asztalok alatt csinos, keresztszalagos topánkák,



csatos cipők, elnyújtott csizmás lábak látszottak. A szálában
udvarias beszéd zsongott. Elvétve porceláncsörrenés,
pohárcsengés hallatszott. Senki sem törődött velem.
Egyszerre kíváncsi mosolyt éreztem az arcomon. Lassan
felemeltem a fejemet.
Megnyugtató, szelíd világosság szőtte át a termet. Csak a
terített asztalokon égtek gyertyák. A mennyezet aranyozott
faluszterén lángtalanul futottak körben a viaszszálak. Most
már figyelmesen kezdtem nézegetni a dolgokat. A rácsozott,
kicsiny ablakok körül hófehér mullfüggönyök fodrozódtak. Az
emeletes pohárszéken öreg cinkkupák és festett alabástrom
gyümölcsök között Altwien vázák kínai cifrázásain csillant a
gyertyafény. Szemközt, a meszelt falon zöld zsinóron,
aranyos keretben Mária Terézia koronás képe függött. A
királynő még egészen fiatal volt a képen, és brokátkrinolinja
mellett Pozsony vára látszott, és a Duna kékre festett vize.
Halk ajtócsapás rezzentett fel. Nagy tálakkal fehér sapkás
kis kukták szaladtak be a konyha felől. Hosszú nyakú
palackokat is hoztak, és sürögve szolgálták fel az ételeket.
Az egyik asztalnál ifjú gavallérok ültek. Színes frakkjuk
mélyen kinyílt a fodros ing felett. Habos batiszt
nyakkendőjük az állukon futott át, és a fülükig ért. Ezek
fánkot ettek, és aranyosra barnult üvegekből tokaji bort
töltögettek maguknak.
Mellettük magyar viseletű vidéki urak könyököltek össze
egy asztal felett, és titkolódzó arccal hangosan beszéltek.
Túl egy püspök vacsorázott két testes kanonokja között.
Most érkezett Bécsből. Széke mögött feszesen állt a
huszárja ezüstzsinóros rövid bekecsében.
Óriási kalapon akadt meg a szemem. Az ablak alatt rövid
derekú, görögös ruhában szép fiatalasszony ült két
gyermekével. Az asztal végén a pap nevelő és a
gouvernante húzódott meg. Az úrnő széke mellett táskák és
ridikülök tornyosultak a földön. Netzkesztyűs keze
negédesen törte a kenyeret. Az ételeket olyan mozdulattal



szedte a tányérjára, mintha virágok lennének. Aztán piszkált
közöttük, és mindent otthagyott.
Egyszerre azt az urat is megláttam, és a másikat is,
akiknek a nyomában idejöttem. Az öregebbik jókedvűen
nézelődött aranykeretes lorgnonján át. Valahányszor
mozdult, tubákszínű frakkján megcsillantak a nagy
gyöngyház gombok.
Ebben a pillanatban egy fehér fejkötős szolgálóleány
közeledett felém. Virágos ingválla, harangozó csíkos
szoknyácskája friss és tiszta volt. Hirtelen megint a
deszkapadlót kezdtem nézni. Mire felpillantottam, a leány
már a szomszéd asztalnál állt. Ott fizetni akartak.
– Nagyon szerény étkezés volt – mondotta egy hang,
mintha alkudni akarna. – Seberli leves, tejfeles fogas,
írósvajban pirult krumplicskákkal, meg sült libamáj
rizskásával, meg spékelt vesepecsenye garnírozva,
pulykamell kastaniákkal, marmeládos fánk, gyümölcs és
sajt. Egy flaska badacsonyi bor, két flaska egri bikavér...
– Egy bécsi forint és tizenhét krajcár – felelte a leány.
– Micsoda summa ilyen kis vacsoráért, micsoda drágaság
– sóhajtotta fájdalmasan a vendég, mialatt fizetett. Aztán
borravalónak adakozó fölénnyel két krajcárt tett le az
abroszra.
A leány csinos kis bókot vágott ki, és hálásan mosolygott.
– És a kenyér! Majd elfelejtettem – mondotta az úr.
Három karaj...
– Az hozzátartozik – felelte a leány. – A kenyér semmibe se
kerül...
Ekkor kezdődhetett el valami, ami egészen érthetetlen
volt. Furcsa nyugtalanság lepett meg. Eleinte nem tudtam
megérteni, mi történik velem. Aztán lassanként
ráeszméltem, hogy valakinek a felém forduló tekintete
zavar, amelyről nem sejtettem, hogy honnan jön. Mi ez? Mit
keresek itt? Olyan békésen elringató volt kinn a kis utcákban
a hóhullás. Miért is jöttem ide?



Váratlanul egy visszatolt szék ütött zajt. Lépéseket
hallottam. Nem néztem oda, és mégis biztosan tudtam,
hogy azok a lépések felém közelednek. Tudtam, hogy valaki
most mindjárt szólni fog hozzám, és nekem felelnem kell.
Ólom ömlött a tagjaimba, és a két kezem roppant nehéz
lett. Mellettem egészen közel nagy gyöngyház gombok
csillantak meg egy tubákszínű frakkon.
– De facto meg se ismertem, kedves Barbara húgom...
Hideg borzongás futott végig az arcomon. Barbara... És ezt
nekem mondja. A dédanyám nevén szólít, aki több mint száz
éve meghalt már.
– Igen..., én sem...
Halkan, elfogódva beszéltem, és éreztem, hogy ebben a
pillanatban az arcomban egy régi arc van. Szétválasztja a
vonásaimat, és kihajlik sok más régi arc közül, amelyek
mind hozzám tartoznak. És a sok régi arc együtt az én
arcom, melyben benne vannak valamennyien, akik előttem
éltek, azok is, akiket sohase láttam, azok is, akikről nem
tudok. Hol egyik, hol másik suhan elő az arcom vonalai alól,
és mosolyog az ajkammal, vagy belelobbantja a szemembe
a tekintetét, és akik rám néznek, azt hiszik, hogy saját
magam vagyok. Pedig ők is jelen vannak a jelenlétemben,
mindig velem vannak, akiket senki se ismer fel bennem
többé.
Most..., ebben a pillanatban, aranynyeles lorgnonján át
egy öregúr felismert az arcom örökhagyói közül egyet, egy
régen porladót, és örvendőn rámosolygott a halvány
gyertyafényben.
– Persze most érkeztek Bécsből – mondotta egész
természetesen. – És kedves atyjaura? Talán a kocsival
történt valami kalamitás a nagy hóban? Ezért kényszerül itt
mulatni magányosan. Fatális, fatális, mindjárt gondoltam...,
de ha konveniálna kedves húgomnak, tiszteljen meg minket.
Nota bene, tízlépésnyire se kell fáradnia. Vagy kocsit
hozassak? Feleségemnek nagy örömére szolgálna.
Hangászok muzsikálnak ma este nálunk. A rendes quartett.



Kérem... Nem, itt nem várakozhat. Azok a stutzerek,
nyughatatlan modorú ifjú arszlánok. Kivált az ott, a
pomagranát színű frakkban. Impossibilis! A sok idegen
passzazsír között egyedül egy dáma egy
vendégfogadóban...
Mialatt beszélt, lehullott rólam az ólmos zsibbadás.
Egyszerre megint mozdítani tudtam a fejemet. Szabadkozni
próbáltam. Útról jövök, bundában, esti ruhám sincs. Inkább
máskor...
De az öregúr nem engedett. Magához intette a csinos kis
szolgálót.
– Ha a nemzetes úr visszajön, hiszen ismered, mondd meg
neki, hogy átinvitáltam a leányát magunkhoz.
Az ajtócsengő csilingelt, és az öregúr mélyen meghajolt,
mikor maga előtt kiengedett. Aztán már az utcán voltunk a
hóban. Aztán egy zsindelytetős, zömök ház kapuja előtt.
Kísérőm jeladásnak megrángatta a húzócsengőt, és nagy
kulccsal felnyitotta a zárt.
A kapu aljában egy mángorló állt, az emeletről
könnyedén, elbájolón Mozart zenéje hangzott. A sötét kis
udvar irányából gyertyával kezében, kikolmizott, tornyos
fejkötő alatt egy picinyke nőszemély közeledett.
– Ne bókoljon annyit, leányasszony – mondotta az úr –,
inkább világítson.
A kicsinyke nőszemély nyújtózkodni kezdett. Fejkötője
magasába emelte a gyertyatartót, és ettől kezdve lélegzeni
se igen mert, hogy a lángot meg ne ingassa.
A világosság beesett két fehérre meszelt fal közé, és
felfelé szaladt előttem a meredek falépcsőn.
– Még három grádics van – hangzott mögöttem. Egyszerre
abbamaradt odafenn a zene. Alakok tűntek elő a lépcső
pihenőjén. Már tisztán láttam őket. Egy krinolinos kövér
dáma. Rövid derekú, almazöld perkálruhában egy fiatal
leány. Mellette ezüstkandelábert tartott emelve valaki.
Magas növésű, nyúlánk ember volt. Háromgalléros kék
kabátja nyílásában, a könnyű ingfodor felett szertelenül



széles, fekete atlaszkendő csavarodott a nyakára. Hófehér
posztónadrágot és sárgahajtókás Szuvarov-csizmát viselt.
Egy pillanatra úgy rémlett, mintha egy régi képet néznék.
Talán láttam is már ezt a képet valahol, vagy álmodtam
egyszer? Hirtelen elmosódott fejemben a gondolat. Milyen
keskeny és halvány az arca, és zöld szeme milyen
sajátságosan árnyékos!
Valaminő zavar támadt. Ez a zavar az árnyékos
szemekben kezdődött, és onnan terjedt át a többi arcra. Egy
ifjú ember, akit eddig nem vettem észre, túlzottan mélyen
meghajolt. Bokáig érő nanking pantalló és kék csíkos
harisnya volt rajta. Hosszúra növesztett szőke haja
előrelendült a mozdulatától.
Hangokat hallottam magam körül. Eszembe jutott, hogy
már az előbb is hallatszottak. A krinolinos asszonyság
megint mondta, vegyem le a bundámat. Mind biztattak. A
fiatal leány meggyőzően ismételgette, hogy odabenn meleg
van. Ég a tűz a kályhában... Egy pillanatig szinte kínzóan
éreztem az ő és a magam ruházata közötti különbséget:
több mint száz esztendő volt a ruháink között. Pedig most
még takart a bunda.
– Nem, köszönöm. Kissé átfáztam. Fenntartanám, ha
megengednék...
– Talán a vizitszobában örvendezzünk tovább egymás
látásán – mondotta ekkor udvariasan a háziúr, és feltárta a
magas, üveges ajtó szárnyát.
Bolthajtásos szobába léptem. A komódszekrényen és az
asztalon gyertyalángok világítottak – és valamennyi láng
megismétlődött a tükörben. A zöld csíkos papírkárpiton, a
dívány fölött ovális keretekben fekete silhouette-portrék
körvonalazódtak. A cseresznyefa bútorokon és fenn a falon,
a gyönggyel hímzett virágképeken játszott a fény. Derűs,
gyermekes vígság, nyugalmas, tiszta élet áradt a fehér
mullfüggönyös szobában. A kótatartók mögül borzas
muzsikusfejek néztek rám kíváncsian. Egy nagy
karosszékből sajátságos öreg katona emelkedett fel. Copfján



mint két varjúszárny ült a fekete selyemszalag csokra. Az
aggastyán botjára görnyedt, és hosszú ideig figyelmesen
nézett rám. Senki se merte zavarni. Mindenki hallgatott.
– Jó barátom, tábori bajtársam volt kedves húgomnak az
öregatyja ura – mondotta végre vontatott hangon.
Nyugtalanság kuszálta meg a gondolataimat. Hiszen ő a
dédanyám nagyatyjáról beszél... És megint ugyanazt a
hűvös borzongást éreztem az arcomon, mint az előbb, a Hét
Választófejedelmek fehér szálájában.
Az öreg óbester visszaereszkedett a karosszékbe, és
ahogy a botjára támasztotta az állát, nem lehetett
megkülönböztetni, hol végződik a bot elefántcsont
fogantyúja, hol kezdődik elefántcsontszerű arca. Különösen,
lárvaszerűen mosolygott valahova messzire, ahová csak ő
látott el.
– A prusszus király ellen verekedtünk akkor..., és milyen
veszettül fiatalok voltunk! Megálljon csak, kedves húgom!
Anno... anno ezerhétszázötvenhétben...
Az elnémult hangszereken megint felébredt az alvó
melódia, és szállt és zengett. A cello mély vágyban kísérte a
hegedűket. A spinett billentyűi alól tűnő szárnycsapással
mint ezüst pillangók repkedtek ki a hangok.
És mialatt az öreg katona valószínűtlen, távol fiatalságáról
beszélt, finom viaszszagot kezdtem érezni. Olyanféle szagot,
mint amilyen akkor támad, mikor valaki mellett az utolsó
viaszgyertyák égnek. Jobbról, balról égnek mellette, és a
viasz mondanivalójába valamilyen virág szaga is
belevegyül. Itt is érzett a virágszag, lila színű virágillat
levendula érzett a szobában.
Előttem az ovális asztalon, az alacsony ezüsttartóban
csendesen fogytak a viaszgyertyák. Egy fehér kis kéz
minduntalan lekoppantotta a megnyúló kanócot.
– Számtalan pennás munkák tesznek bizonyságot sok
jeles huszárcselekedeteinkről – mondotta az aggastyán
halkan, a zene hangjain át. – Sunt quorum non est
memória... Az idegen népek mindig újra megfeledkeznek a



magyar vitézi cselekedetekről, mert mi idehaza se tartjuk
emlékezetünkben a magunk becsületét.
– Egy darabig komoran nézett a gyertyafénybe. – Pedig a
megboldogult prusszus király lovasgenerálisa, Ziethen úr is
tőlünk tanulta el a huszárháborút. – Kissé felegyenesedett a
karosszékben:
– És odatúl Dettingennél, mikor együtt verekedtünk az
anglusokkal, és úgy meggyőztük a franciákat, hogy a Rénus
vizén is átkeltünk utánuk, tisztességet adott az
armadánknak az anglusok generálisa. Mondják, a
minapában Bonaparte császár is levette a kalapját a magyar
huszárroham szemléletében. Ezt is elfelejtik majd
Magyarhonban meg külországokban is... De azért, ha
egyszer istenigazában megint elindulunk, leveszik még az
anglusok, a prusszusok meg a franciák meg a többi
közönséges népek is a kalapjukat...
Az idők összezavarodtak a fejemben, és várni kezdtem,
hogy elmúljék ez a kísérteties beszélgetés. De a szobában
semmi sem változott. Az elefántcsontra támaszkodott
parókás fő még mindig felém fordult. Az aggastyán
felgombolt, zöld dolmánya nyílásában szaggatott
lélegzésétől gyorsan emelkedett és horpadt a kibuggyanó
fodros patyolat a sűrű ezüstpitykék fölött.
– Zenebonás idők voltak akkor, most meg nagy
csendesség vagyon... – mondotta alig mozduló szájjal,
mintha önmagának beszélne titkokat. – Nagy csendesség
vagyon! Elnyugodott a háborúskodás, kóborlóknak és
haramiáknak nincsen vigadásuk. Az emberek békességben
élnek, és azt hiszik, jeles dolgot mívelnek, ha a diétán vagy
a magisztrátusban a hatalomért veszekednek.
– Kivette dolmánya zsebéből tubákszelencéjét, és
megvetően rákoppintott. – A kályha mellett tubákolnak,
fundust vesznek, literátus dolgokról gondolkoznak, és nem
tudják, amit mi tudunk, és nem értik, ha mondjuk. Mi is így
voltunk az öregekkel. Hiába mondották: így volt meg úgy
volt. Hiába commendálták, miképpen cselekedjünk a



veszedelmek ellen, nehogy ismétlődjenek. A generációk
nem tudják egymást kímélni semmitől. Nem tudják általadni
a maguk tapasztalásait, és ezért kezdődik a világon mindig
minden újra. Mint a hinta, fel-le, egy helyben. Most
békesség vagyon erre mifelénk, ennek utána majd eljönnek
megint az zenebonás idők, azután megint lészen jó
csendesség. Mert ami volt, ugyancsak az, ami lesz, ami
történt, ugyancsak az, ami történni fog...
Senki se figyelt rá, mindenki a zenét hallgatta. A díván
szegletében egyenesen ült indiai shawljában a krinolinos
dáma, és kötőtűi ütemes kis neszeléssel mozogtak. A háziúr
a spinett mellett állt. Nagy gyöngyház gombjain játszott a
fény, valahányszor a kóta lapjait forgatta. A muzsikusok a G
moll quartett andalító Rondójához értek.
Ekkor koppantotta le ismét a kis fehér kéz a gyertya
kanócát. Túlságosan lekoppantotta. Egy pillanatra szinte
minden elhomályosult. Önkéntelenül odanéztem. Almazöld
perkálruhájában a tükrös console-ra hajolt a leány, és
hosszú tekintettel mosolygott el a vergődő láng fölött. A
szőke ifjú ember, aki egész idő alatt mozdulatlanul ült egy
magasan párnázott széken, összerezzent. Kissé nyitott
szájjal, elragadtatottan ő is mosolyogni kezdett. A két fiatal
mosoly átjárta a szobát, ragyogott és világított a
homályban. És a végtelennek ez az időtlen beszédje, mely a
szó és a csók között száll az örök tavaszban, két élet minden
titkát elárulta.
Így találkoztak ők, míg a gyertyaláng újra erőre nem
kapott. A zene pedig szállt, és kitárt szárnyaival eltakarta
őket a többiek elől.
Mozart meséje zengett a csendben. Az ablakok és ajtók
felől nem jött be semmi zaj. Odalenn hallgatott az utca. A
lépcsőt nem verték fel váratlan lépések, a gyertyák lángja
nem ingott a jövésmenéstől, és híreket sem mondott senki.
A világ messze volt, és az ember közel volt önmagához.
Egyszerre, magam sem tudtam, miért, olyan mozdulatot
tettem a kezemmel, mint amilyennel az ember az éjjeli



lepkét elhajtja a szeme elől. Aztán kisvártatva megint
ugyanannak a mozdulatnak a kényszerét éreztem a
kezemben. Lassan az ajtó felé fordítottam a tekintetemet.
Háromgalléros kék kabátjában az árnyékos szemű idegen
állt ott. Kezét a csípőjére támasztotta. Hullámos haja egy
elmúlt mozdulatától visszalendülten kanyarodott ki a
homlokából. Szép fejét hátraszegve tartotta, és egyenesen
rám nézett. Nem tévedtem, rám nézett kérdőn,
megfoghatatlanul.
Ebben a pillanatban valamerre kocsicsengők kezdtek
csilingelni. A lépcső felőli ajtó kinyílt, és tornyos fejkötője
alatt megjelent a kicsiny leányasszony.
– Kocsi jön – jelentette lelkendezve –, már a Régiposta
utcában lehet. Mindjárt ideér.
Senki sem kételkedett, hogy a kocsi csakis értem jöhet. A
zene félbemaradt, mindenki felállt és sajnálkozott. A
quartett búcsúzva hajlongott, a krinolinos dáma kedvesen
sóhajtott, a háziúr lekísért a lépcső aljáig. Mikor
visszanéztem, odafenn, a homályban már csak az almazöld
ruha szegélye és a kék csíkos harisnya látszott.
– Megengedi, hogy besegítsem a kocsijába? – hallottam
egészen a közelből. Az árnyékos szemű idegen nesztelen
lépéssel jött mellettem.
Már kinn álltunk a hóban. A kapu bezárult mögöttünk, és
megint olyasmit éreztem, hogy egyszer, valamikor
álmodtam ezt. Mielőtt azonban minden az eszembe
juthatott volna, a gondolatom megint elmosódott.
Kocsicsengők közeledtek, és nevettek, mint az
ezüstcsengettyűk a régi operák zenekarában. Aztán elhaladt
előttem a csilingelés, távolodott, elmúlt, de kocsi azért nem
látszott, és kerékcsapás sem maradt a hóban.
– Megbocsásson – mondotta ekkor sajátságos
szomorúsággal az idegen. – Régen vártam erre. Még
egyszer beszélnem kell kegyeddel, még egyszer hallanom
kell a hangját. Még ha azt mondaná is, hogy: nem.
Ugyanúgy mondaná, mint akkor... Ajándék lesz, szép lesz a



nem is, mert Barbara adja. Nekem adja, és senkivel sem kell
megosztanom. Az az enyém marad, egészen az enyém,
mindenkorra, amíg élek... – És közben kinyújtotta a kezét,
mintha át akart volna venni valamit.
A hó egyre nagyobb pelyhekben hullott, és a hangja
tompán jutott el hozzám, mintha messziről beszélne, egyre
messzebbről. Hideg, fehér fátyol sűrűsödött közöttünk. Már
csak a körvonalait láttam, és csodálatos, kérlelő tekintetét.
Jóformán egészen eltűnt. Csakis kinyújtott keze látszott még
a szép mozdulatban. Halványan, egyre halványabban.
Ott, ahol az előbb állt, kis világosság támadt. Mikor jobban
odanéztem, úgy rémlett, magányos lámpa fénye
himbálódzik. Elmosódó, öreg házak tövén görnyedten,
lassan botorkált alabárdjával egy éjjeliőr.
– Tűzre, vízre vigyázzatok! – Aztán már ez is csak alig,
hogy hallatszott; olyan csendesen zizegett, mint a
hópelyhek...
Az út hosszú volt és sötét. A lámpafényen egyre ritkulón
szálltak át a fehér pihék. Egyszerre a sekrestyés jutott az
eszembe. Köszvényes ujjai között világított a kis gyertyavég,
kezének az árnyéka óriásira növekedett a falon.
A havazás megszűnt, és mintha felülről jönne, nyugtalan
zaj hatolt le hozzám. A cipőm orra lépcsőbe ütődött. A
falnak támasztottam a kezemet. Még egy lépcső
következett, és még egy. És minden lépcsőfokkal nőtt a zaj,
zsibongott, dübörgött, zihált. Nyöszörgés, vágy és jajgatás,
lihegés, bosszú és gyűlölet forrt benne, és ömlött felém.
Küszöbhöz értem. Már csak egy sötét kapuív választott el
a zaj katlanától. Váratlanul másfajta levegő csapott az
arcomba. A város rám lehelt. Minden ablakával, minden
ajtajával lehelt. Rohanásának a szele megcsapott.
Összerázódtam. Hirtelen hosszú tűkkel éles világosságok
szúrtak bele a szemembe. Villanylámpák fénye. Sok
villanylámpa, izzó gömbök, száguldó fényszórók, égő
ablakok...



Sivító autók tülköltek, csörtettek a villamosok, vágtattak a
kocsik a csirizes, fekete hóban. Rikkancsok nyargaltak a
ködön át, emberek tolongtak, rohant, kavargott az utca, és a
város egész szenvedésével hurcolta, gázolta, tiporta
önmagát.
Egy pillanatig szédülve támaszkodtam a Rókus-kápolna
öreg falához. Mire való mindez, mikor másként is lehetne?...
A zaj a fejemre szakadt, a jelen tudata a mellemre
könyökölt. A csend messze volt. Hasztalan a visszavágyás...
Az a csend az övék, nem a mienk. Nekünk mennünk kell,
előre, át ezen, át kell esnünk mindenen, hogy kijussunk a
csendbe, amely majd a mienk lesz.



Tépett atilla
A nagy udvar szögletében összebújtak a gyerekek – egy
öreg anyóka meséjét hallgatták. Fejük felett bólingattak a
kisvárosi akácok, a szellő pedig behajtotta hozzájuk a mezők
tavaszi illatát.
Vasárnap délután volt, és az anyóka mesélt, mint ahogy
már évről évre tette, mesélt a körülte felnövekvő
nemzedékeknek szokatlan dolgokról: hazaszeretetről, daliás
időkről, a fia hősiességéről. Pedig ismerte már a házban
mindenki az ő történetét, mégis kegyelettel hallgatták
valamennyien, s megadóan tűrték ártatlan kicsinylését.
Mert hát az öregasszony szemében csak azok a „régiek”
voltak tiszteletre méltó emberek, s bizony alaposan lenézte
ezt a fiatal népet, amiért egyikük sem küzdötte át 1848-49
forradalmi viharát. Csak egy esetet tudok, mikor valamelyik
parasztgazda fellázadt megvetése ellen, s epésen
dünnyögte, hogy „ez is jobban tenné, ha hallgatna”. Az
anyóka kicsinylően tekintett rá.
Gyakran megálltam én is ott az udvar szögletében, s a
gyermekek feje fölött nemegyszer pillantottam kíváncsian a
szabadságharc ez élő ereklyéjére. Öreg volt már, nagyon
öreg, s ha a nap reásütött, olyankor mindig megsajnáltam,
mert az aranyos, tündöklő fényben millió barázdái mint a
virágzó természetnek szóló megannyi szemrehányás tűntek
elém.
Ma is látom még, ahogy ott ült nagy karosszékében az
akácfák alatt. Látom, amint mese közben szegény öreg
kezével reszketve igazgatja fejkötőjének agyonmosott
fodrocskáit.
– Úgy bizony, gyermekeim – szokta mondogatni valami
megható, naiv bölcsességgel –, ti nem tudjátok többé, mi
volt a szabadságharc, és kik voltak azok a hősök, akik mind
meghaltak értetek. De én tudom! – És azután mindig újra



elölről kezdte a történetét, feledékenységében kedvesen
zavarta össze az eseményeket, cserélte fel a neveket.
Olykor azonban mintha megérezte volna, hogy megcsalta az
emlékezete, bizalmatlanul nézett körül, majd szomorúan
simította végig homlokát, s egy pillanatig hallgatott.
Nagy, végzetes eseményekről néha csak futólag szólt,
vagy éppenséggel megfeledkezett, de arról, hogy
Jellasicsnak egy csúnya granicsárja világos nappal kilopta az
ólból a csirkéket, s a muszka kozákok megették a
faggyúgyertyáit, minderről hosszasan tudott mesélni. No
meg egyetlen Sándor fiáról nem fáradt volna bele reggelig
beszélni, hogy milyen derék, bátor gyerek volt az, s hogyha
engedi, elment volna már a háború kezdetén katonának.
Tartóztatta, marasztotta, mert özvegyasszony létére az a fiú
volt minden boldogsága, meg aztán csak akkor töltötte be
tizenötödik évét az istenadta, s a tavasszal jobb híreket is
hoztak a városkán átvonuló honvédek: „Győztünk
mindenütt!”
– Amíg győztünk – sóhajtotta az anyóka mindjobban
meggörnyedve székében –, addig volt lelkem, hogy
tartóztassam a gyerekeket, de mikor a szomszédoktól
megtudtam, hogy új ellenség jön az országba, mikor
meghallottam, hogy jön a muszka, akkor magam küldtem el
Sándort a városvégi táborba, habár gyerek is még, álljon be
katonának.
Mikor elment a fiú, nekem sem volt otthon maradásom,
messziről követtem az úton. Amerre néztem, katonák jöttek
mentek, és én, Uramisten, nem hittem a szemeimnek: az a
sok katona körülöttem mind csupa gyerek volt... Más
országban labdázni mentek az ilyen fiúk a mezőre, nem
pedig meghalni.
Úton-útfélen szólt a verbunkosok nótája, egy nyitott
csűrben pedig, a kecskelábú asztal mellett, folyt a toborzás.
Ott íratta be magát Sándor is. Én azalatt szóba eredtem egy
vitéz őrmesterrel, ki a városkánkból való volt, s úgy szökött
haza a Nádor-huszárokkal Csehországból. Elmondtam neki,



mi járatban van a fiam, és megkövettem szépen, vigyázzon
a háborúban a gyerekre, aztán indultam hazafelé.
Útközben nagy terveket szőttem, előre képzeltem, mennyi
dicsőséget szed össze majd a csatatereken az én édes fiam,
hogy bámulnak majd a városkában a népek, ha visszajön, s
nem lesz hely a mellén a sok érdemrendtől, ahová boruljak.
Mert hát tudnotok kell, gyermekeim, hogy jussom volt az
ilyen gondolatra, nem került több olyan a környéken, mint
az én Sándorom.
Már jó ideje tettem-vettem otthon, mikor a gyerek
hazaérkezett. Ahogy megláttam, elakadt a lélegzetem a
gyönyörűségtől. Sujtásos atilla feszült a derekára, bokrétás
csákó volt a fején, kard az oldalán – nyalka huszár lett
belőle, mialatt odajárt. Istenem, de szép is volt úgy... Ha
láttátok volna!... No, de várjatok!
Az öregasszony fénytelen szemei, mint parázs a hamu
alatt, egyszerre kigyúltak. A botja után kapott, és lassú,
bicegő léptekkel megindult szobája felé. Pár pillanat múlva
újból megjelent közöttünk, vizsgálódva nézett körül, hogy
időközben nem szökött-e meg egyikünk sem, azután leült,
ünnepiesen terítette ki térdeire azt a színehagyott, ódon
honvédatillát, amit valamennyien olyan jól ismertünk.
– Látjátok, szívecskéim – mormogta az anyóka, mialatt
dédelgetően cirógatta a kopott kabátot –, látjátok, ezt
viselte azon a napon. Ó, édes Istenem, de szép is volt akkor!
Hogy gyönyörködtem benne, ő pedig ezalatt csak
szótlanul, sápadtan nézett rám. Bizonyosan fájt a lelke,
hogy meg kell válnia tőlem, és nekem is csak akkor jutott
eszembe, hogy milyen veszedelembe kergettem azt a
szegény gyereket. Isten látja lelkemet, megborzadtam bele,
és bevallom, szempillantásig szinte reménykedtem, hogy
talán nem is akar elmenni, hogy talán itt marad nálam. De
szólni mégsem mertem, és ő is hallgatott. Csendben raktuk
össze a holmiját, később leültünk az estebédhez. Egyikünk
sem evett, s minduntalan azon kaptuk rajta egymást, hogy
lopva az órára pillantunk. Az idő félelmesen repült, s



valahányszor ütött az óra, összerezzentünk, tudtuk, hogy
hajnalban továbbvonulnak a huszárok..., mennek ütközetbe.
A percek múltak. Sándor ruhástul vetette magát az ágyra, s
én csak mikor egyenletes lélegzetét hallottam, mertem
hozzálopózni... Leültem mellé egy székre, aztán néztem...,
néztem, és búcsúztam tőle. A szememmel csókoltam meg
ezerszer, az ajkammal nem mertem volna, féltem, hogy
felébreszteném. És miként történt, máig sem tudom, ott,
ültő helyemben elnyomhatott az álom, mert egyszerre
messzi trombitaszóra riadtunk fel mind a ketten... Egymásra
néztünk.
Sándor csak ennyit mondott:
– Jönnek, anyám!
Én az ablakhoz futottam. Csakugyan, künn már derengett
a hajnal, s öreg szolgánk épp kantározta az udvaron
szegény uram paripáját. Akkor még volt lovunk, jómódban
éltünk!... Énekelve jöttek a Hunyadi-huszárok, már
hallatszott, mint dübörög a föld vágtatásuk alatt, és pár
pillanat múlva lassan bontakoztak ki a csákóforgók
nemzetiszín rózsái a szürkület homályából.
Milyen borzasztó percek is voltak azok, most sem értem,
hogyan bírtam túlélni az utolsó ölelését. Ó, emlékezem,
világosan emlékezem, hogy amint megcsókolt, mondani
akart valamit: „Édesanyám”..., de azután elharapta a szót,
erőszakosan tépte ki magát a karomból, és futott az ajtóhoz.
A kardja csörömpölésétől nem hallotta a kiáltásomat, s én
még csak a kedves kék szemébe se nézhettem búcsúzóul,
olyan mélyen csúszott a nagy csákó a homlokára... Utolsó
szavával vajon mit akarhatott mondani? Bizonnyal, hogy
büszke leszek még rá, de én tudni akartam, és rohantam
utána. Mire kiértem az udvarra, már a lován ült, s azután
elvegyült a többi gyermekkatona között, akik dalolva
mentek meghalni a csatába... És azután – azután nem
tudom, mi történt velem...
Változatlanul mesélte el történetét a mi anyókánk, még a
szavak, melyekkel emlékeiről beszélt, még azok is



változatlanul követték egymást. Szinte már előre tudtuk,
hogy mi fog következni. Tudtuk, mint siratta meg a fia
távozását, mint várt levélre, leste a hírt, amelyik Sándor
dicsőségéről fog beszélni. Majd beleőrült az aggodalomba; a
kínos napok, álmatlan éjszakák egymást kergették, és még
mindig nem hallott semmit... Hej, igaz, hogy hősök voltak
azok, akik elmentek a csatába, de hősök voltak azok is, akik
küldték, akik menni engedték őket!... A hír sokáig váratott
magára, de végtére mégiscsak elérkezett; az a vitéz
őrmester hozta meg, aki egy este bekopogtatott a szegény
asszony ajtaján. Hazaengedték egy érdemrenddel, cserébe
a fél lábáért, amit ott tépett le az ágyúgolyó valamelyik
csatatéren.
– A fiam..., a fiam! Csak ennyit bírtam mondani
sóhajtotta kínosan a mi anyókánk –, a rokkant hős bajával
nem is törődtem. Igaz ugyan, hogy könnybe lábadt a
szemem, mikor rápillantottam, de azért mégiscsak újból
Sándorról kezdtem beszélni. Ezer kérdést tudtam volna. Hol
van? Merre jár? Van-e már érdemrend a mellén?
Az őrmester csak nézett rám, és hallgatott. Borzasztó
félelem fogott el, egy iszonyú gondolatom támadt. Nem
bírtam elviselni a csendet. Odaugrottam mellé, és azt
hiszem, hangosan, nagyon hangosan kiáltottam rá:
– Mi van a fiammal? – Most már beszélni kezdett, de olyan
halkan, mint a légy dongása, és mégis, mint a
mennykőcsapás ütött a szívembe minden szava.
– Húgomasszony... Nem akarnék ráijeszteni..., hanem hát,
ami igaz, az igaz: a Sándor gyerek aligha jön vissza többet!
– Elfogták? Baja van? – sikoltottam eszemet vesztve, s
csak mikor a rokkant obsitos sírva fakadt, csak akkor
értettem meg mindent.
Az anyóka egy darabig törölgette a szemeit, gyengéden
újból cirógatni kezdte az atillát, és azután reszkető hangon
folytatta:
– Látjátok, gyermekeim, abban a percben lettem
egyszerre ilyen öreg, mint aminő ma vagyok. A lelkemben



minden érzés a fiam után halt, mert hisz mindannyi az övé
volt. Nem maradt másom, csak a hősi emléke és ez az édes,
tépett atilla, amit – áldva legyen érette a neve – a jó öreg
huszár hozott el nekem.
Végső napjairól keveset tudtam meg, csak annyit, hogy a
táborban mindenki szerette, az őrnagy úr is úgy
megbecsülte, hogy fontos írásokat bízott rá, vele küldte
nemegyszer a tábornok úr leveleit. Egy napon aztán, éppen
mikor ilyen fontos küldetésben ment, eltévedt a gyerek az
erdőben.
Itt mindig elakadt a mi anyókánk hangja.
– Ó! Hogy tudnám elmondani, mikor még az őrmester is
befedte az arcát, ha erről beszélni kezdett. Eltévedt a
szegény, üldözőbe vették az osztrákok, és a sok puskagolyó
összetépte a szívét, no meg az enyémet is. Bizony tudom,
hogy szépen eltemették, érdemrendes új atillát is kellett,
hogy adjanak rá, hisz a régit, azt elküldték nekem, a
bajtársai pedig valamennyien megsiratták, mert
tagadhatatlanul vitéz katona volt. Beigazolta, amit róla
hittem, hiszen nagyobb hőstettet nem vihetett volna
véghez, mint hogy meghaljon a hazájáért. Imádkozzatok
érette, gyermekeim – mondta végül ájtatosan az öreg
anyóka –, és kérjétek az Istent, hogy ha nem is lehettek
olyan hősök, mint aminő az én egyetlen szép fiam volt,
legalább legyetek hasonlóak hozzá.
Így mesélte el a szabadságharc élő ereklyéje a történetét,
amióta csak visszaemlékeztek a házban.
***
Az őszutó egy hűvös, borongós alkonyán hallgatott el
azután meséivel mindörökre a mi öregünk. Elment egyetlen
szép fia után, hisz olyan régen készült a nagy útra.
Mikor beléptem a halottasszobába, már ott volt az egész
háznép. Ő a szoba közepén feküdt kiterítve. Csak két kis réz
gyertyatartóban égett a sápadt világ, s kísérteties fényük a
légvonatban imbolyogva szökellt fel-le a halott arcán.



Előrehajoltam... Nem volt azon a jó öreg ábrázaton semmi
félelmes. A millió ránc elsimult, s a vonások tisztábban
körvonalazódtak, szinte mintha megfiatalodott volna.
Feje mereven süppedt a szegényes párnába, s amint
néztem, lassan-lassan egy csodálkozó, ámuló kifejezést
véltem felfedezni az arcán. Álla sovány mellére
támaszkodott, szemei félig nyitva voltak, s a szoba sarkába
meredtek, oda, hol épp akkor nyitotta ki egy leány a rozoga
kis szekrény ajtaját. Az ajtó felsóhajtott, mikor kinyílt, pedig
nem volt odabent semmi más, csak néhány elsárgult levél,
és az a színehagyott honvédatilla, amit valamennyien
ismertünk. Itt, a félhomályban már igazán alig lehetett
megkülönböztetni, hogy hol ették meg a molyok, hol járták
át a golyók a sujtásos szövetet.
Ez volt a mi anyókánknak minden gazdagsága, oda is
terítették az atillát a lábaira, hadd vigye el magával. Mikor a
leveleket a párnája alá dugták, kissé előrecsuklott a feje,
mint életében tette kint az udvaron.
– Hej, de szerette is azt a fiút a mi áldott öregünk
sóhajtotta az asztalosmester, mialatt egy szakértő
pillantással vizsgálta végig a koporsót.
– Úgy ám, pedig Isten tudja, nem érdemelte meg... Nem
lehetett az jóféle, aki olyant tudott tenni... – dünnyögte egy
termetes menyecske.
Figyelni kezdtem, de nem vehettem ki semmit a
beszédjéből, mert egy másik asszony a szavába vágott:
– Jaj, lelkem, ne szóljon olyan hangosan itt a halott előtt,
azt mondják, hogy azok még soká hallják, amit mi
beszélünk.
– Uram bocsáss – suttogta a jóasszony ijedten, s kezével
befogta a száját.
Most már tudni akartam, hogy miről van szó, s
odamentem a menyecskéhez, de ő csak valami babonás
tisztelettel intett a halott felé, és nem válaszolt kérdésemre.
– Jöjjön ki az udvarra, ott majd mesélek.
Kimentünk az akácfa alá. Kíváncsian néztem az asszonyra.



– Hát lehetséges lenne, hogy nem tudná?... Hát hősnek
tartotta az öregasszony fiát?
– Annak tartottam, mert az anyóka mondta.
– No de hát ő nem is tudta, a szegény!
– Már hogyisne, mikor az édesanyja volt!
– Éppen azért nem tudta, kinek lett volna szíve, hogy
megmondja neki?
– De mi volt?... Mondja már!
– Hát mi?... Az őrmester csak az anyókának mesélte, hogy
eltévedt a fia azokkal a levelekkel, amikről az öreg mindig
beszélt, de mi tudtuk, hogy az osztrákoknak hordta őket. Az
ellenség, Isten őrizzen, azok nem bántották. A mieink
csípték el a haszontalan árulót... Honvédek lőtték agyon...
Álmélkodva hallgattam ennek az egyszerű asszonynak a
szavát, és megilletődve pillantottam a halottasszoba felé.
Hát vannak mégis jó emberek a világon, gondoltam
elfogódva. Ezek itt körülöttem tudták mindannyian, hogy az
öregasszony fia nem csatában esett el, hogy nem volt hős,
hanem áruló, és mégsem akadt közöttük egy sem, aki meg
merte volna neki mondani.



A vén zsibárus szerencséje
Olyan szűk volt az utca, hogy nem fért bele a napsütés. A
furcsa toldott-foldott utca lármás, rohanó körutak felől jött,
kanyargott, szorongott, összehúzta magát a meredek házak
között, és ment, mendegélt, míg a temető faláig nem ért.
Ott, a fal közelében nyílott az utcából a vén zsibárus
boltja, a piszkos, szomorú odú, amelyben a dolgok is
piszkosak és szomorúak voltak. Mintha köd szivárgott volna
a deszkapadló dohos gödreiből, penészes szürkeség tapadt
mindenen. Körös-körül rokkant polcokon zsúfolva
halmozódott a tömérdek zagyva lom. Csempe szájú öreg
kancsók, rozsdás zárak, aranyvágású régi könyvtáblák,
törött mérlegek, zongorabillentyűk, petróleumlámpák,
színes poharak... Az ablaknyílás deszkáján sokkaros
gyertyatartó állt. A ferde szeglet sötétjében, a szénvasalók
mögött nyomorék flóták, repedt mellű hegedűk, zenélő órás
olajnyomatok, kályhacsövek, kopott képek dűltek
egymásnak. A mennyezet füstös repedései között fehér
mészdarabkákkal teleszórt nagy, öreg pókhálók fityegtek.
Valahányszor kocsi döcögött végig az utcán, a
mészdarabkák rezegni kezdtek a pókhálóban. Kinn a boltajtó
fölött pedig olyan fájdalmasan nyekergett az elfakult
cégtábla, mintha már nem bírnák tartani a szegek.
A cégtábla alatt két kimeredő vasrúdon ernyedt ponyva
terült a gyalogjáró fölé. Az ajtófélfán konyhaórák és molyos
szőnyegek között egy drótkalitka függött, amelyben rigó
ugrált. A rigó is olyan volt, mintha megrágták volna a
molyok. Unta magát, és leszórta a zöld salátaleveleket a
kecskelábú asztalkára, mely a gyalogjárón állt, a ponyva
árnyékában. Díványrugók és könyvek hevertek rajta.
Az asztalka mellett üldögélte el napjait az öreg zsibárus,
szürkén, kopottan, mint vén lom a többi lom között. Ha nem
akadt üzlet, vasba foglalt pápaszemét pihenni a homlokára



tolta, és szokása szerint a temető irányába nézett.
Szalmaszékének lelógó fonásával ilyenkor zavartalanul
játszottak az utcájabeli macskák.
A nap sohase sütött le hozzá: a ragyogása beleakadozott
odafenn a kiugró tetők ereszébe, és csak a szemközti ház
harmadik emeletét érte el. De ha a nótás szabómester
kinyitotta az ablakát, a nap visszaverődő fénye mégis
lesurrant a magasból. A légvonat olykor meglengette az
ablakot. A tükröződő nap villanása hirtelen cikázni kezdett a
falakon, repült ide-oda bolondul, sebesen, mint egy égő
madár.
Az öreg lehunyta ilyenkor a szemét, és azt gondolta, hogy
most tavasz van...
Nagyon régen lakott már ezen a tájon. A lámpagyújtogató,
aki létrájáról benézett az ablakokon, s mindent tudott, és a
híreket hordta, úgy mesélte, hogy mikor a zsibárus
nagyatyja odaköltözött Budáról, még olaj égett a
laternákban, nem volt utca az utca, csak afféle városvége,
és a falvakból erre jártak be az ekhós szekerek a pesti
piacra. Azóta minden más lett. A város kinyújtózott a bolton
túlra. A ház mögötti térségen temérdek fabódé kerekedett ki
a földből, és nagy hirtelen zajongva tódult beléjük a sok
idegen zsidó népség.
Az öreg szívéből gyűlölte ezt az üzletrontó lármás hadat.
Nem állt velük soha szóba. Pedig hosszú volt a délután, és
sokáig tartott, míg a lámpagyújtogató létrája bekanyarodott
a szegleten. A lámpa a közelben állt, a gyalogjáró szélén.
Míg az ember a létrán guggolt és az üvegeket tisztogatta, az
időről meg az ismerősökről beszéltek.
Aztán mikor az utca végében lefordult az esti fény a nagy
fal pereméről, mintha a nap beleesett volna a temetőbe,
akkor összeverődtek az öreg barátai. Jött a koszorúkötő, aki
a fal tövében kereskedett. Kisvártatva előbújt a szemközti
házból a nótás szabó is, aki reggeltől estig kabátgallérokat
varrt egy nagy cégnek, és ott lakott a harmadik emeleten,
ahol a nap sütött.



A koszorús csoszogva járt. A szabó táncolósan lépett.
– Jó estét! – Leültek a boltajtó elé a küszöb lépcsőjére.
– Jó estét – dörmögte az öreg nagy sokára, mintha
köszöntés helyett pénzt kértek volna tőle. Közben fél
szemmel átpislantott a hosszú lábú, szőke óráshoz: mikor
oltja már el szerszámos asztalkája felett a zöld ernyős
lámpát? Ezt az órást tartották az utcában a legelőkelőbb
embernek, mert volt egyszer egy cilindere, előfizetett a
kölcsönkönyvtárra, és a konyakról és a pezsgőről olyan
bizalmasan beszélt, mint más ember a rokonairól. A zsibárus
felette nagyra becsülte őt, és ha zárás után átlábolt hozzá a
jeles mester, tisztelettudóan átengedte neki a szalmaszékét,
maga pedig letelepedett a küszöb lépcsőjére a többiek közé.
Amíg a félhomályban látták egymás arcát, mindahányan
az üzletről beszéltek. Panaszkodtak, sóhajtoztak,
szitkozódtak. Csak mikor az este lassan eltakarta az
embereket, a fáradtságot és a várost, a csendet és a
temetőt, és sem az élet, sem a halál nem mondott ellent a
reménységnek, csak akkor bátorodtak neki. Mindenféle
tervet kezdtek emlegetni.
A koszorús a foga közé szorította a pipáját, lassú
füstfelhőket eregetett... Ha megépítik az új villamosvasutat,
és több ember fog járni a temetőbe, vászonponyvás bódéja
helyett kirakatos boltot nyit a fűszeres mellett. Az órás
valami örökségre számított. A szabónak sorsjegye volt, és
biztosra vette, hogy a főnyereményt megnyeri.
– Selyemruhát veszek az asszonynak. Három segédet
tartok. A gallérokat velük csináltatom; én csak kabátot
szabok!
A zsibárus csak csodálkozott, mert nem tudta addig, hogy
mint ő, a többi is vár valamire. A szegények, a gazdagok, az
öregek, a fiatalok, az okosak, a buták, a gyöngék, az erősek,
mind, még az órás is vár valamire, aki pedig komoly és
művelt férfi volt.
– El kell jönnie a szerencsének – mondotta a szabó, és
furcsa, sovány állát a levegőbe tolta.



A zsibárus mohón nézett rá:
– Csak jöjjön is, de hamar... – Hirtelen elhallgatott, és
szokása ellenére elkapta tekintetét a temető faláról. Valami
olyasfélét szeretett volna mondani: ha nem siet az a
szerencse, hát majd itt sem éri őt – de nem jutottak eszébe
a szavak. Ötven éven át ülni egy dohos kis boltban, ötven
éven át dolgozni, aztán semmi... Hiszen így nem volna
értelme az egésznek.
Ettől a naptól fogva a vén zsibárus sokat gondolt ezekre a
dolgokra, és még csökönyösebben nézegetett le az utca
vége felé. Egyetlen életbölcsessége az volt, hogy az egyik
ember szerencséjét mindig a másiknak a tudatlansága
hozza el. Nem mondta ki soha, csak úgy érezte, és éppen
ezért onnan, a fal környékéről, a külvárosi szegény utcákból,
ahol tudatlan népek laktak, onnan várta a maga
szerencséjét.
Annyit már régen sejtett, hogy az a szerencse csakis egy
kép lehet. Aranykeretes, finom kép, amelyet olcsó pénzen
vesz meg valami tudatlantól, és sok pénzért ad el valami
városi úrnak. Fiatal éveiben hallott egy zsibárusról, aki így
lett gazdag ember. Az ismeretlen zsibárus egyszerre
megfoghatatlanul kísérteni kezdett a pinceszagú kis
boltban, és nyomában elmosódottan, bizonytalanul a
szerencsét hozó kép is kísérteni kezdett. Az öreg a képre
gondolt, mikor nem tudott aludni, sőt még üzletkötés
közben is az járt a fejében, mialatt egy horpadt
petróleumoskannát vett, és egy kályhacsövet adott el.
Idővel egyre világosabb lett előtte, hogy milyennek kell
majd lennie annak a képnek, és szűkös képzeletében
mindjobban kialakult az ő szerencséjének a formája. Már
pontosan látta a festmény legkisebb részletét... Kékítőszínű
égben selyemruhás Szűz Mária. A Szűz fényes
felhőgomolyokon ül, melyeknek a gondolatát a külvárosi
udvarkertek ezüstös üveggolyói kelthették fel benne.
Később merészebb lett, koronát is képzelt a Szent Szűz feje
fölé, gyöngyös láncot a nyakába. Gyerekkori emlékek



segíthettek neki: elfeledett vásári olajnyomatok lármás
színei, és talán valami fogadalmi kép is, amelyet akkor
látott, mikor kisfiú volt, és az anyja kézen fogva vezette a
processzióban.
De ő ezt nem tudta. – Vannak előérzetek – dörmögte
titokzatosan –, egészen bizonyos, hogy ilyen lesz, egészen
bizonyos... – És mikor apróra mindent kigondolt, ragaszkodni
kezdett ahhoz a formához, amelyben a szerencséjét
képzelte. Belekapaszkodott ebbe az utolsó reménységbe,
mint ahogy az öreg ember belekapaszkodik a botjába, és
nem gondol rá, hogy hiszen ő maga viszi a kezében... Az
órással és a szabóval pedig nem beszélt többé a dologról.
Túlságosan szerette már ezeket a gondolatait.
Ösztönszerűleg attól tartott, hátha ki akarnák verni a
fejéből.
Kékítőszínű ég, csillogó fellegek...
Egy csendes, meleg délután elbóbiskolt reménykedései
felett az öreg. Az órás macskája a ponyva peremén ült, és a
madarat leste. A rigó pedig biztonsága tudatában
fölényesen hárfázott kicsiny karmaival a kalitka dróthálóján.
A szabó énekelt, a temető felől ismeretlen úr jött felfelé az
utcán. Bepillantott a vén zsibárus boltjába, aztán
szórakozottan ment tovább. De a szomszéd háznál megállt,
mint akinek valami hirtelen az eszébe jut. Visszament a
küszöbhöz, összehúzta a szemét, és vizsgálódva benézett
az ajtón.
Az órás kitekintett az ablakán. A macska leugrott a
ponyváról. Az öreg riadtan nyitotta fel a szemét:
– Szolgálhatok? – dünnyögte félálomban, de mikor
meglátta az idegen urat, akinek aranylánc volt a
mellényébe gombolva, felállt.
– Régiségeket gyűjtök – mondotta sebesen az
aranyláncos, s már bent is volt a boltban. Szakértő szimattal
nézett körül, mialatt a legértéktelenebb holmi között
válogatott. Egy csempe bögrét vett a kezébe, aztán egy
aranyvágású könyvtáblát. Magasztalni kezdte az



olajnyomatokat, és alkudozva mindinkább a szeglethez
húzódott.
Az öreg vérszemet kapott, ő is dicsérni kezdte a
gyönggyel hímzett kályhaellenzőt, mely Otellót és
Desdemonát ábrázolta, s szétvetett lábakkal állt az ósdi
szekrény tetején.
– Szép darab – mondotta önérzetesen –, a Király utcából
hozta egy uraság.
Az idegen szórakozottan követte tekintetével a zsibárus
mutogató kezének a mozdulatát.
A hímzett képen, ívelt márványablak párkányán
csakugyan Otelló ült, és sárga ruhában lelkesen mesélt, bár
orra hegyén a megkopott gyöngyök vakítóan fehérlettek.
Desdemonának egyik gyöngyszeme foszlott selyemszálon a
térde tájékán fityegett, de ez legkevésbé sem zavarta
abban, hogy megmaradt szemével ábrándosan nézzen mór
szerelmesére.
– A kis hibákon könnyű segíteni... – Az öreg nem fejezhette
be, amit mondani akart, tompa puffanás riasztotta meg.
Mintha véletlenül történt volna, az idegen feldöntött a
háta mögött egy képet. A por gomolyokban csapott ki a kép
alól, és az aranyláncos idegesen kapott utána.
– Hát ez miféle lom? – A hangja fitymáló akart lenni, de
hamisan hangzott.
A zsibárus gyanakodva pillantott fel. Aztán közönyösen
vont vállat:
– Vagy úgy!... Isten tudja, mióta fogja már itt a helyet.
Olcsón adom, ha akarná...
Az idegen úr az ajtóhoz lépett. Mohón tartotta oda a
világosságnak a vak keretre feszített képet, s lefújta róla a
kőszénfüstös port.
A por alatt a rejtélyes homályból érdekesen rút férfialak
vált ki, mely előkelően hátraszegett fejét szinte
belemerítette az ágaskodó prémgallérba, s félig behunyt
szemével gőgösen lefelé nézett. A madárszerű
patríciusarcot sajátságos meleg fény éltette. A délvidéki



alkonyok zöld reflexei játszottak a keskeny fejedelmi
homlokon, és a hosszú, gyér szakállban, mely mint a sekély,
ezüstös vizek hullámai átlátszóan futott le redős,
meggyszínű zekéje drágaköves gombjain. Az elfeketült
háttér függönye is meggyszínű volt, és gazdagon omló
bársonyában, kicsiny nyíláson át, álomszerű messze táj
képe zöldellt.
– Mit néz olyan nagyon? – kérdezte szórakozottan a
zsibárus, aki időközben egy régi zsebórát kotort elő a pohos
szekrény fiókjából. – Ezt nézze!
– Igen, igen – mormogta az idegen elfulladt hangon.
Izgatottan lépett vissza a küszöbről. A keze remegett, mikor
lebocsátotta a festményt, a homloka verejtékes volt.
– Hát mennyiért is adja az órát? – Üres szemmel nézett az
öregre.
– Harminc forint nem lesz sok? Üt is, ha az ember rátalál a
rugójára.
– Húszat adok érte.
– Adjon harmincat, és vigye azt a képet ráadásul...
Az utca közben egészen elsötétült, a lámpagyújtogató
bekiáltott elmenőben, a szabó már nem énekelt. Az
idegennek egyszerre sietős lett az útja. Gyorsan fizetett,
hóna alá vette a vásznat, és indult kifelé.
– Jó éjszakát – dörmögte az öreg.
Mikor magára maradt, kiballagott az utcára, leült a
szalmaszékre, és csak úgy megszokásból, pihenésnek,
elővette kedvenc gondolatát. Azt a másik képet, azt a
gyönyörűt – az ő szerencséjét. Kékítőszínű égben kemény,
csillogó fellegek...
Most már nem késhet soká.
Aszott szája ferdére húzódott. Mosolyogni kezdett, és várt.



Az imádság
... mindennapi kenyerünket
adjad nékünk ma...
Katona volt. Elbocsátották, s mikor azon a hideg, őszi
napon hazatért falujába, nem várta senki. De mégis! Ott a
lankás domboldalon, a lombtalan fák alatt a kedvese sírja.
Búsan fújdogált a szél, s zörögve táncoltak a levelek a
sárga, összefagyott rögök felett.
Az elmúlt télen magas hó feküdt a földeken. Kedvese, az a
nevetős kis barna lány fáért ment az erdőbe. Mire
visszatérőben elérte a falu szélét, már nagyon át volt fázva.
Hiába húzódott a kemence mellé, hiába világított arcába a
tüzelő fénye, mégis kirázta a hideg, és csak nem tudott
soha többet fölmelegedni.
Szegény fiú, olyan keserű kétségbeeséssel nézett a sírra,
elszorult a szíve. S mialatt kabátjának egy lelógó gombját
gépiesen forgatta, újra föltűnt képzeletében a mosolygó
leány, amint utolszor látta: kezében sarlóját lóbálva, ott a
vadvirágokkal iratos rét közepén, a magas fű között.
„Vajon milyen lehet most?” – összeborzadt, azután
elfordult, s nekiindult egy kis gyalogösvénynek, olyan
lépéssel, mint mikor az ember nem tudja, hová menjen.
– Péter! De rég láttalak! Mikor jöttél haza? Kísérj el egy
darabon, vagy itt is beszélhetünk, ha sietős az utad. Hová
igyekszel?
Egy uradalmi tiszt állt meg előtte, s kezét barátságosan
téve vállára, kérdőleg nézett szeme közé.
Péter megemelte kalapját, s lepillantva a száraz harasztra,
halkan válaszolt:
– Én, tekintetes uram, én a kedvesem sírjától jövök.
– Azt látom, jó fiú, de hová indulsz? Az öreg Ancsó
asszony, aki téged, senki fiát, magához vett s fölnevelt,
meghalt, amíg odajártál katonáskodni. A viskóját



bedöntötték a viharok, s romjai között most cigánynép
tanyáz. Hol húzod meg magad éjszakára?
A fiú szemöldöke haragosan, dacosan rándult össze:
– Mit firtatja, gazduram, tudom, hogy jó az indulatja, de
hát mégis rosszul esik bevallani, hogy nincs hová mennem.
Idekünn hálok a temetőben, mert mint egy gazdátlan
kuvasz, biz' Isten nem fekszem be valamelyik pitvarajtóba.
– Hallgass ide! Becsületes embernek ösmerlek, szívesen
segítenék rajtad. Az öreg János, az erdőkerülő beteg, nem
tud a szegény kimozdulni a szobájából. Nos hát, amíg föl
nem épül, végezd te a munkát helyette; a napszámról meg
éji szállásról is gondoskodom, csak nézz föl az urasági
udvarba. Ha kedved tartja, holnap már kerülhetsz. Áldjon
Isten!
– Fogadj Isten! – szólt a legény, s hálásan nézett a távozó
után.
***
Ünnepélyes, csendes volt körülte a táj... A messze fehér
síkban mintha elaludt volna a falu. Szalmatetős házacskái
fagyosan húzták magukra a hóbundát, minden élet kihalt,
csak itt-ott szállongott egy kevés megfagyottnak látszó,
füstös lehelet a kémények körül. A köves, lejtős út mély
kerékvágásaival sima lett; betemette a hó azokat a sebeket,
melyek a tavaszi olvadás alatt kiújulnak, s melyeket a vígan
futó szekerek vágnak a föld testébe.
És a temető milyen szomorú volt! A hideg szél mintha a
sírok sóhaja lett volna. Télen érezni igazán, hogy az a
kereszterdő mily nagyon az elmúltak otthona. Nyárban,
mikor minden él, virágzik, s szerteszáll az illat, nem
gondolunk a halállal, akkor elfeledjük, hogy a napfény nem
éri el a holtakat, hogy azok mindig hideg, vigasztalan
éjszakában feküsznek...
A havas fák mögött belesüppedt a téli nap a hóba, s
körülte kigyúlni látszott a fehér táj.
Péter ismét ott állt a kedvese sírjánál, nagy nehezen akadt
rá, soká kereste...



Imádkozott. Miért? Hogy legyen kenyere! Hisz imádkozni
mindenkinek szabad, s ő mégis félt kimondani azt a
„mindennapi kenyerünket adjad nékünk ma”...
Eszébe jutott, hogy ha az öreg, beteg erdőkerülő
fölgyógyul, neki nem lesz hajléka, kenyere, ha meg van, aki
meghallgatja és teljesíti az ő imádságát, el kell pusztulnia az
öregnek ebből az árnyékvilágból, helyet kell csinálnia. De
azután vajon hogyan fog esni neki a kenyér, amíg az özvegy
és gyermekek éheznek?
Hát ne lett volna szabad imádkoznia?... Hiszen nem kért
mást, csak kenyeret. Hej mert az a becsületes parasztfiú
kenyérért imádkozott, olyan kenyérért, amelyet addig és
akkor ehetett, ameddig az a másik beteg marad vagy
meghal.
***
Kicsiny, szomorú házból gyászmenet indult ki. A koporsót
vivők énekeltek, s hangjuk fölszállt az ólomszürke ég felé, a
harang pedig zokogva kísérte őket.
Az öreg erdőkerülőt temették.
A tisztelendő úr, szemeit nagy buzgalommal forgatva,
legelöl lépegetett, fekete ünneplőikben sírva követték a
többiek, az özvegy gyermekeit vezetve ment, s néha oly
keservesen sírta el magát, hogy körülte mindenkinek
elfacsarodott a szíve...
...Döngve hullottak a koporsóra a kemény, összefagyott
rögök, most mintegy visszaadva a kölcsönt a földmunkásnak
azokért az erős csapásokért, melyekkel régen
összevagdosta őket.
Még egy miatyánk, s azután szétoszlott a gyülekezet;
hazafelé menve dicsérték a halott jó szívét, barátságát,
becsületét...
Péter a gazdatiszt mellé szegődött. Vörös kezeit lóbálva,
lassan ment, lábai mélyen belesüppedtek a hóba. Merőn
nézett maga elé, s úgy érezte, mintha a szívében is járt
volna valami... A pap imádságából az a „mindennapi
kenyerünket adjad nékünk ma”.



Ez úgy elkínozta, úgy megtaposta szegény parasztszívét.
Mikor pedig fölértek az urasági udvarba, s vállára
akasztották a puskát, mondva, hogy most már ő az
erdőkerülő, szerette volna elhajítani messze magától, hogy
elmerüljön a hóba, hogy ne lássa.
Nem tudott örülni, mindegyre gyötörte az a gondolat,
hogy talán ő imádkozta ki azt az embert ebből a világból...
Édes Istenem, hát még az imádság sem marad tiszta,
pedig ő olyan nagyon keveset kért. Semmi mást, csak
kenyeret.



Fehér halál
A nehéz, téli ég lassan süllyedt le a magasból. Az ég és a
vad Karsztok között összeszorult az éjszaka sötétje. Aztán
csak úgy magától meglazult a boltozat a hegyek felett, és
egyszerre esni kezdett lefelé az ég.
Esésétől egy éjszaka alatt fehér lett a karsztvilág.
A hegyek puhán nőttek a förgetegben. A horpadásokban
dagadt a hó. A kőmező felett, a repülő, fehér
pehelytermésben mint óriási kaszás aratott a szél. Kaszált
vadul, és sikongatott hozzá; boglyát rakott, és szétverte
megint.
Ember nem mozdult, állat nem bőgött sehol. A hegyi
pásztorok már lehajtották barmaikat. Elhagyott kunyhóik
mint a halottak, úgy feküdtek a zimankóban, és nyitva
maradt ablakszemükbe belehullott a hó. Csak legfentebb, a
szétmarcangolt sziklák között, ahol se fa, se bokor nem nőtt
már, élt még egy magányos kunyhó. Ijedten lélegzett a
havas förgetegben. Tetőjén, a nyomtató kövek között
fuldokló füst szivárgott elő.
Odabenn emberek voltak. Odabenn égett a tűz. Az
alacsony, fekete ajtó kinyílt olykor, s egy pásztorlegény
aggodalmasan forgatta a fejét a nyílásban. A nyaka
előrenyúlt, hosszú haja mereven himbálódzott kétoldalt a
füle mellett. Sokszor egymás után fölpislogott a havazásba.
Utóbb lassú, alázatos mozdulatokkal kezdett hajlongni,
mintha köszöngetne valakinek. Közben a hegyomlások felé
nézett, ahol a mélység felett, a kerengő hóviharban sötét
feszület állt. A legény többször erősen a mellére ütött, és
hirtelen megint visszabújt.
A kunyhóban hideg volt. Falán, a betapasztott nyers
kődarabok között, hegyesen fújt át a szél. A szegletben
pásztorbotok álltak. Rozsdás kampón, állatkolompok között
szárított halak függtek ferdén, mereven. A halak nehéz



szagot terjesztettek. A levegő fojtós volt a füsttől, és a
lehajló, kormos mennyezet alatt, mint egy fekete
barlangban, emberek ültek a tűz körül.
A hosszú hajú legény mellett fiatal leány kuporgott.
Szoknyáján az öccse guggolt. Szemközt az öregasszony
fújta a tüzet. Aszott képe egy-egy pillanatra kerekre
fúvódott, a szeme kidülledt az erőlködéstől. Ilyenkor a tűz
fénye vörösen ugrált az arcán és a falon. Mialatt lélegzetet
vett, a fény megint visszahullott a zsarátnokba. A fal szürke
lett, az asszony arca kicsiny és ráncos.
A fal mellett valami mozdult. A halomba dobott
báránybőrök alól egy borzas ember emelte fel a fejét. Az
arca fakó volt, nagy orra és kiülő álla olyan csomós, mintha
mohos gyökerekből nőtt volna össze. Nyöszörögve
rimánkodott.
A kunyhóban senki sem mozdult. Az öregember
újrakezdte:
– Eredj, Ilia, eredj legalább te...
A hosszú hajú pásztor morogva kullogott az ajtóhoz.
Kinézett a havazásba, és közben nagyot sóhajtott. Odabenn
is meghallották.
A leány nyugtalanul tekintett az egyetlen ablak felé. Az
öregember köhögve siránkozott. Átkozta a havat, a hideget,
szidta a többi pásztort, akik idején lementek a hegyekről.
Egyszerre maga elé bámult, és szorongva kérdezte:
– A fekete Jován is lehajtotta már a berdói marhát?
Hirtelen a nagyobbik fiára nézett, aki reggel óta nem
mozdult a lócáról, és nem szólt senkihez sem. – Luka
mondotta az öreg –, Luka...
De a fia hallgatott. Tüskés álla remegett a hidegtől. A gyér
szőrszálak is remegtek félig nyitott, otromba szája felett.
Sóvárgó szemmel egyre a tüzet nézte, odamenni mégis
lusta volt.
Az emberek nem beszéltek többé egymással. Csak a
kutya ásított hangosan, csak a nedves fa pattant. Ilia pedig
számolni kezdte az ujjain, hány napja múlt el, hogy a fekete



Jován is lement a havasról. Jován volt mindig az utolsó a
pásztorok között. Mindenkije meghalt, hát nem szeretett a
falujában lenni. És most már ő is elment innen... Ilia az
ötödik ujjához ért. Abbahagyta a számolást, és közelebb
csúszott a leányhoz:
– Mila, rám hallgatnál-e?
A leány nem felelt, de azért engedte, hogy a legény
hozzábújjék. Meleget tartott a közelsége.
Ilia a megtűrt állat tekintetével nézett rá. Az arca
szánalmas kifejezést öltött, mialatt erőlködve kereste a
szavakat. Egyszerre, mintha a bensejében súgta volna
valami, egészen bizonyosan megtudta, hogy csak Miláért
maradt fenn ilyen sokáig a havason. Meg akarta volna ezt
neki mondani, hogy legalább ő is tudja, de azért mégsem
szólt semmit. A szemhéja kivörösödött, és lehorgasztotta a
fejét.
Még a múlt télen volt, hogy lenn a faluban először gondolt
a leányra. Sohasem mert erről beszélni, csak gondolt rá
erősen, szépen, és tavaszkor beszegődött a Mila atyjához,
fel a havasra. Aztán beteg lett az öreg. Nyár derekán
utánajött az egész háza népe. Kuruzsló parasztot is hoztak,
papot is hívtak.
A kuruzsló holdtöltekor kutyacsontot temetett a küszöb
alá. A pap napestig jött a hegyeken át, és mert megígérte,
hogy útközben még hazamenet is fog imádkozni, ráadásul
két külön ezüstkoronát kért.
A pásztorok énekeltek a tetőn, és mind letérdeltek a
sziklaparton, a fekete feszület körül.
A pap visszafordult a völgyhajlásnál, és megáldotta a
hegyeket és a hegyek népét.
Aztán elmúlt az ősz a Karsztról. A szétizzott, forró sziklák
kihűltek az ég alatt. A havason siralmasan zörgött a futófű,
és a pásztorok elmentek mind, és elhajtották magukkal a
beteg gazda marháját is.
A lejtőkön távolodó kolompolás hallatszott. Egyre
halkabban, egyre halkabban. Aztán feljött még egy utolsó,



messze kolomp hangja, és szétpattant a hűvös csendben,
mint a nagy mélységek életének felszálló buborékja.
A hegyek magánya végtelen és félelmes lett. A
kunyhóban pedig csak tovább várták az emberek, hogy
vagy felkel, vagy meghal az öreg pásztor. De se felkelni, se
meghalni nem tudott. Közben leesett a hó az égből.
Ilia fejében elszakadt a gondolat; úgy szakadt el, mint a
fonál, amelyet hirtelen megrántottak. A zsíros, mállott
báránybőrök között felkönyökölt a gazda. Borzas
szemöldöke összehúzódott, és a szeme önzőn hunyorgott,
mialatt egymás után megnézett mindenkit a házban. Mintha
számlálta volna őket, nem menekült-e el valaki közülük. A
melle fütyölni kezdett, a hangja is fütyölt:
– Nézz ki, Ilia! Talán csak elállt már azóta...
A legény nem mozdult. Mila elaludt a vállán, és a lehelete
melegen áradt a nyakába. Ez jó volt. Ilia lecsukta a szemét.
Az öreg pásztor várt egy ideig. Fogatlan szája szögletesen
mozgott, mint a kérődző barmoké. Aztán a fia felé fordult.
Hangja megint alázatos lett:
– Luka, te, nézz mán ki egy kicsit...
Luka egy ideig úgy tett, mintha nem hallotta volna, aztán
végre is nagy lassan leeresztette egyik lábát a lócáról.
Mialatt a másikat nyújtotta lefelé, lusta paraszteszében is
mozogni kezdett valami. Az öreg akadozó hangjával átjött
hozzá a túlsó szegletből az ijedtség. Mint egy alaktalan
ragadozó kúszott át hozzá, és ráfeküdt a mellére. Luka
kínlódva lélegzett. Szempillája fennakadt. Egyszerre félni
kezdett ő is.
Félrerúgta a kutyát az útból. Kibújt az ajtón. Kinn már nem
fújt a szél. Megfulladt a rettenetes, hangtalan havazásban.
Csend volt, és a mérföldes csenden át átlátszó hófelhők
zuhantak puhán a kísérteties hegyekre.
Luka szeme sebesen pislogott, amint a hópelyhek
nekivágódtak. Egyszerre a nyakához kapott.
– Krisztus, segíts!...



Két keze belemarkolt a havazásba, mintha át akart volna
nyúlni a hegytetőn, hogy belekapaszkodjék a fekete
feszületbe. Meg akart fogódzni valamiben, ami
mozdulatlanul áll a mozgó levegőben. Úgy érezte, hogy
süllyed. Feje felett összecsap a hó, mint valami laza, fehér
iszap.
Élni, élni, akárhogy, csak élni... És Luka a menekülő állat
rohanásával iramodott neki a zimankónak.
Eleinte sebesen futott, nagy, esetlen szökkenésekkel,
aztán hirtelen lehasalt. Négykézláb kúszott előre a
hegyomlások partján. Ismét talpra ugrott. Egy ideig forogva
futott tovább... Már másodszor nyargalt át a hómezők holt
sivatagján, vissza-visszatérve, rémesen keringve egy
láthatatlan vonalon, melyen a hó mindig újra betakarta
előbbeni nyomát. Tébolyodottan kereste a sziklaösvényt,
mely a völgybe vitt. Letérdelt. Két kezével túrta a havat.
Arcát előretolta, mint a kutya, mikor gödröt kapar. Egyszerre
nem ismert meg többé maga körül semmit, nem emlékezett
semmire. Mit akart? Miért jött ide? Lehunyta a szemét, de
hiába, a szemhéja mintha meghasadt volna, keresztüllátott
rajta. Egyre látta a kérlelhetetlenül tóduló havat. Fülébe
fagyos kóc tömődött, a torkába is. Felugrott, és rettenetesen
kitátotta a száját, de nem bírt kiáltani. Megint csak futni
kezdett, és őrjöngve cipelte, hajszolta a testét a vakfehér
kavargáson át.
Benn, a kunyhóban már olyan régen várakoztak az
emberek, hogy kiesett a fejükből annak a tudata, amire
vártak. Mint lenyűgözött torzképek feszesen ültek a tűz
körül. Sok idő telt el. Az öreg pásztor mozdult meg elsőnek.
Hamuszürke arca előbújt a homályból. A tűz fénye beleesett
a szeme gödrébe. Erőtlenül kezdte rázni öklét a levegőben:
– Szétütöm a fejét! Szétütöm... Ilia a leányra nézett.
– Mi az? Mit akarsz? – dadogta Mila, és a félelem fojtogató
súlya egyszerre ránehezedett az ő mellére is.
Ilia a füléhez hajolt:
– A bátyád elvitte innen a bőrét.



A fal mellett újra beszélni kezdett az öreg:
– Átkozott kutyája!... Nézd meg, Ilia, hol marad?...
Istenem, Istenem. Ne hagyjatok itt ti is...
Mila megmarkolta a legény kezét. Félni kezdett, hogy ha
kiereszti a házból, ez sem jön vissza többé. Egyszerre bújtak
ki mindketten az ajtó nyílásán.
Odakinn néma, nagy magány volt minden. Luka nyomát
rég betakarta a havon a hó.
– Elment...
Mila hangja sűrű és idegenszerű volt.
Ilia testét mint nyers lökés járta át az életösztön. A
másiknak a szökése felébresztett benne valamit, ami
erősebb volt Milánál. Kirántotta kezét a kezéből, de azért
mégis feléje fordult. A külső világosságban mintha hirtelen
megcsúnyult volna a leány. Nem volt olyan többé, mint
tavaly, mikor megszerette. Akkor kívánatos és telt volt a
csípője, és a melle hullámzott, mint az érett termés a
szélben. Akkor piros volt az arca meg a karja a sok meleg
vértől. Ilia sohasem látott nála szebbet. Most ellenségesen
nézett rá, és mialatt elhúzódott tőle, kegyetlenül örült, hogy
csúnyának látja, és sok mindenre visszaemlékezik, amit
nem bírt elgondolni akkor, amikor még kívánta őt. Eszébe
jutott, hogy egyszer a szeplős favágóval látta a híd alatt, és
hogy Mila a többiekkel nevetett, mikor ő elbotlott a táncban,
és kitörte a karját. Iliának minden átmenet nélkül, hirtelen
az anyja jutott az eszébe, és a kishúga, akinek kalárist ígért.
Bizonyosan kiballagnak elejbe mindennap a falu végére, és
várják, és közben sokszor törölgetik a szemüket. Otthon
pedig a tűzhely szélén készen áll a kék virágos köcsögben a
meleg tej. Rőzse fekszik a padka mellett. Dohány is van az
asztalon. Es ő mégis itt maradt ezért az idegen leányért,
akit a szeplős favágóval látott a híd alatt, aki nevetni tudott,
mikor ő kitörte a karját.
Ilia haraggal, fájdalmasan rázta meg a fejét. Kemény,
szőke haja sebesen himbálódzott a füle mellett, és a szeme
egyszerre keresni kezdte a völgybe ereszkedő sziklaösvény



nyomát a táncoló levegőn át. De semmi sem látszott többé.
Lába alatt csikorogva süppedt a hó. Állán és a homlokán
apró, hideg szúrásokat érzett, mintha nyitott pengéjével
megszámlálhatatlan kis kés esett volna az arcába.
A leány a lesben álló ragadozó tartásával figyelte őt, hogy
elfogja, ha menekülni akar. Ilia mint ugrásra kész
fenyegetést érezte a leány közelségét, és önkéntelenül
hátrálni kezdett. De Mila utánament, és talán azért is, mert
fázott – hozzásimult.
A legény vézna testén, ott, ahol Mila csípője érintette,
idegen forróság nyilallott végig. Lélegzete rövid lett, a
nézése bárgyú. Egyszerre nem tudta többé azt, amit az
előbb tudott, és sovány, fiatal arcának megint szánalmas
lett a kifejezése. Már nem gyűlölte a leányt, már nem látta
csúnyának. Az anyja, a húga, a kék virágos köcsög, a rőzse
meg a dohány kiment a fejéből.
– Az ember nem bátor magáért, Mila – mondotta
meghunyászkodottan –, csak másokért bátor, csak
másokért, hogyha látják...
A térdük összeért. Egészen közel bújtak egymáshoz, és
mintha megint közös lett volna a sorsuk, lassan, borzongva
néztek körül. Tekintetük a havazáson át megtalálta Krisztus
bádogképét a fekete kereszten. A kiugró szikláról
magányosan ékelődött bele a feszület az égbe. Túl rajta
megszűnt a hegytető. Felette a magasság, alatta a mélység
tele volt keringő, rajzó pehellyel.
Ilia, mintha hátulról megtaszították volna, térdre esett a
hóban.
Mila is letérdelt. Ő is imádkozott. A rettenetes fehér halál
pedig hullott a fejükre, a keresztre, az egész világra.
Egyszerre csak fölrántották mögöttük a kunyhó ajtaját. A
gyerek kidugta a fejét a nyíláson, és szepegve mozgatta az
állát előre-hátra, mintha integetni akarna. Az asszony is
odajött, a kezét tördelte. Benn, a vigasztalan, bűzös
viskóban pedig inogva ült a báránybőrökön az öreg pásztor,
és kiaszott teste ide-oda lökdösődött az erős sírástól.



– Itt hagynak... Itt hagynak...
Csak akkor csendesedett el, mikor Iliát meglátta. Lukáról
nem kérdezett semmit, a sírást is abbahagyta. Sebesen
keresztet vetett magára, és elbújt az állatbőrök alá. Már
nem félt olyan nagyon, hiszen nemcsak reá nehezedett a
hideg, nyugtalan súly: a többiek is viselték. A súly
megoszlott, könnyebb lett.
Ilia is ilyesfélét érzett, mikor a többiekre nézett. Hiszen
Mila is fél, mindannyian félnek. És ettől kezdve alattomosan,
kegyetlenül őrizni kezdték egymást, hogy senki se
szökhessek el közülük.
Kinn, a végtelen fehérségen vajúdva jött át az esti
szürkület. A falban olyan lett az ablak ferde nyílása, mint
egy merev szem, amely minden pillanattal jobban
megvakul, de azért tovább is konokul, gonoszan néz be a
házba. Az ablak hólyagos üvegjén gyöngyszínű hártya
harapódzott el. Az ereszről a hosszú jégcsapok mint ősz
pillák ereszkedtek le a ház egyetlen, világtalan szemére,
míg alulról puha, fehér szemhéj dagadt elé.
Talán egy óránál is több idő múlhatott már el, amióta az
emberek utolszor mozdultak. A füst marni kezdte a
szemüket. Mila elfordította az arcát a tűztől, és az ablakra
nézett. Egyszerre iszonyodva látni vélte, hogy egy torz
emberi fej tolódik bele a világtalan nyílásba, és megint
eltűnik. Aztán úgy rémlett neki, mintha valaki járkálna a ház
körül. Nem hallatszottak a lépések a hóban, az sem
hallatszott, hogy egy kéz befelé nyomja az ajtót, Mila mégis
bizonyos volt benne, hogy odakinn történik valami...
Remegni kezdett. A kutya is figyelt. Orrát szimatolva
emelte a levegőbe. Az öreg pásztor nyugtalanul forgott. Ilia
és az asszony kinyitották a szemüket.
A szúette fekete ajtó sarkai mozogtak. Recsegés
hallatszott. Az ajtó kinyílt; a hó besüvöltött a házba, és a
küszöbön tántorogva Luka állt.
– Luka... – motyogta az öregasszony. – Luka...



Az ember berántotta maga mögött az ajtót. Iszonyodva
nézett hátra, mintha félne, hogy odakintről utánanyúl
valami, felnyalábolja őt, megint belelöki a kavargó, szörnyű
havazásba, és neki újra körbe kell futnia, és újra csak ide
kell visszatérnie.
A térde behajlott. Kimerülten dűlt a falnak. Reszkető
testéről tompa csattanással esett le az olvadó hó.
A vén pásztor, mióta felfogta, hogy miért jött vissza a fia,
kárörvendőn vigyorgott maga elé. Ez a lelketlen vigyorgás
lassan átterjedt a többiek arcára is. Csak az asszony maradt
Luka mellett. Kötényével szárította a haját, és a szeme közé
lehelt, mintha oda akarta volna adni neki szegény, öreg
teste melegét. Luka feleszmélt. Borzadva nézte a füstön át a
kutyáját, az embereket, a vizes foltokat a köveken. Eltorzult
az arca. Eszébe jutott, hogy az előbb, kinn a hóban, még
reménykedni is bírt, mikor ide gondolt, és azt hitte, közben
valami jó csodának kellett történnie a házban. Most
egyszerre meglátta, hogy semmi sem történt, semmi sem
változott. A válla rángatódzni kezdett, két összefagyott
kezét a szemére szorította.
Az arcokról eltűnt a vigyorgás. Egyetlen pillanat alatt
mindannyian megértették, hogy innen nem lehet többé
menekülni. Lukával közelebb jött zsibbadt agyukhoz az, ami
odakinn történik. A hó körülzárja a házat, be akar áradni,
meg akarja őket fojtani...
A gyerek felsikított.
Az emberek szeme beesett, a hátuk púposra ferdült,
mintha hirtelen megöregedtek volna. És a vén pásztor
siralmas nyöszörgése úgy hangzott, mintha mindannyiuknak
a hangja lett volna.
– Kialszik a tűz. Egy darab fát. Egy darabkát...
Az asszony apró topogással indult el a fal mentén. Csak
mikor már körüljárta a kunyhót, fogta fel, hogy
tulajdonképpen mi is az, amit keres. Újból kezdte a
tehetetlen, topogó járkálást. A sötét szegletnél lehajolt, és
mintha jeges, fekete vízbe nyúlna, előretolta a kezét.



– Hamar... Kialszik...
Az öregasszony felegyenesedett. Megnyúlt, ólomszínű
arcában hangtalanul nyílt kerekre a szája. Két üres keze
gyámoltalanul meredt csípője mellett a levegőbe.
Mindannyian ránéztek, és ő lassan, ijedten kezdte ingatni
a fejét.
Mila az anyjához ugrott, és megragadta a vállát:
– Elfogyott?
Halkan akarta volna kérdezni, hogy a többiek ne hallják,
mégis rikácsolt, mikor beszélt.
Ilia arca egyszerre vérvörös lett, aztán olyan halott szürke,
mint a kövek a falban.
– Megfagyunk, megfagyunk... – mondotta sokszor egymás
után, és a hangja alig hasonlított emberi hanghoz.
– Megfagyunk! – ordította Luka minden erejéből, hogy az
atyja is meghallja, hogy ő is féljen, ha már oka a
szerencsétlenségüknek.
A rémület a szeglet felé hajtotta valamennyiüket. Senki
sem hitt a másiknak, mindenki kapkodva keresett a
sötétben.
A hadonászó kezek már régen lehanyatlottak, de az
emberek még mindig a földön térdeltek.
Luka volt az első, aki felszökött, aztán menekülve ugrott
az ajtónak. Egyszerre tágra nyílt a szeme, csupa fehér lett,
mintha hóval lenne tele. A keze irtózva csúszott le a
reteszről, és begörbült ujjakkal kapott a fejéhez...
Ilia mozdulatlanul nézte őt. Közben olyasmit érzett, hogy
az agyában valami ide-oda kezd billenni, és fenekestől
felfordul a homloka mögött.
Az öregasszony előbbeni fásultságát valahogy
visszatérítette a többiek rémülete. Elővette a baltát, és
egymás után feldarabolta a pásztorbotokat. Óvatosan tett
egy darabka fát a pislogó hamuba, és megint csak fújni
kezdte a tüzet csendesen, megindítóan, mintha semmi sem
történt volna.



Luka falánk szemmel leste a lángot. Mila és a gyerek
összebújt. A füstös kis meleg átjárta a testüket, és maguk
sem tudták, miért, megint reménykedni kezdtek. Talán eláll
reggelig a havazás. Talán feljönnek értük a pásztorok... A tűz
fölé tartották a kezüket. Fenn, a mennyezeten óriási kezek
szétterülő árnyéka látszott. A gyerek bárgyún nevetni
kezdett, aztán hirtelen abbahagyta, és ijedten húzta fel a
vállát, mintha nevetésével egy kést hajított volna a feje fölé,
mely mindjárt vissza fog esni reá. De a kés beletörött a
levegőbe – már nem volt sehol, és a csend megint
elviselhetetlenné lett.
Ilia két tenyerébe temette az arcát, hogy semmit se lásson
többé.
– Megfagyunk – dünnyögte szinte titokzatosan, de nem
értette többé, hogy ez a szó mit jelent. Közben a kék virágos
köcsögre gondolt, melyben gőzöl a forró tej a tűzhely szélén.
Már világosan kezdte látni az esetlen búzavirágokat a
köcsögön. A rőzsét is látta a padka mellett, a dohányt is
látta az asztalon. És a húga énekel... Miközben erre gondolt,
a könnyei lassan csurogtak végig az arcán.
– Ő énekel – mondotta szelíden –, és én megfagyok.
Ezalatt nagy és sötét lett a hegyek éjszakája, és az ablak
előtt, a tűzfény kifelé küszködő világosságán mint meghalt
ezüstlepkék estek keresztül a hópelyhek. Senki sem bírt
aludni.
A pásztorbotok már elüszkösödtek a parázsban. A lócát
darabolták fel. Utána a küszöb korhadt deszkája került a
tűzre; a gyerek egyetlen játéka: a fütyülős faparipa, a
rongyok, a szemét...
És a reggel még mindig nem tudott megvirradni. Luka
dideregve kúszott az apjához. Kihúzta a nyirkos szénát a
teste alól, és a parázsba vetette. Az öreg könyörögve nézett
rá, de nem védekezett.
Ez volt az utolsó eltüzelnivaló. Más egyéb már nem volt a
házban. És kinn a hegyeken sem volt semmi, se fa, se
bokor, csak halott kövek a halott hó alatt.



A széna sercenve füstölt. Apró gomolyok futkostak az
emberek lába körül, éppen úgy futkostak, mintha szürke
patkányok hemperegtek volna elő a tűzből. Fölfutottak a
falon. Elbújtak a föld alá. Megint előmásztak, és
körbefogództak egy utolsó, ágaskodó kék lángocska körül.
Hirtelen ez is elmúlt, a szénaszálak vörösek lettek, mint az
izzó drót, és csavarodva zsugorodtak össze.
Némán, kétségbeesetten nézték valamennyien. Egy
marok széna, aztán minden egészen hideg lesz. Egy
maréknyi széna az élet, aztán meg kell halni.
A füstpatkányok megint előmásztak a parázsból. Egy
pillanatra nagyon sokan lettek. Ellepték a kunyhót. A külső
sötétség pedig erőszakosan kezdett befelé ömleni az
ablakon. Feketén tódult át a kövek között, az ajtó résein,
bekormozta a falakat, elkenődött a görnyedt alakok hátán.
Aztán előbbre csúszott, az arcokat törölte el. Egyszerre nem
látszott többé semmi. És a kifosztott kunyhó iszonyodva
sóhajtott fel a sötétben.
Rémült bénulás fogta el az embereket. Fejükben a
gondolatok már nem követték egymást. Nagy időközökkel
mint fájdalmas lökések járták át az öntudatukat.
– Meghalunk...
A sötétben hirtelen még hidegebb lett a hideg. Kínja
beleharapott az emberek húsába, megmarta az arcukat, a
csontjaikat kezdte rágni.
Kisvártatva újabb lökéssel új gondolat riasztotta fel a
megdermedt, baromi türelmet. Az emberek felfogták, hogy
soká tart, amíg meg lehet halni.
Az átfagyott tető reccsent egyet-egyet. A kutya
reménytelenül vonított. Valaki nyöszörgött. Valaki jajgatva
imádkozott. Valaki káromkodott. Aztán abbamaradt minden,
mintha a kunyhó hallgatóznék az éjszakában, és megint
csak elölről kezdődött az egész.
Az ablak üvegjén megfakult a feketeség. Ismét látszottak
a hópelyhek. Néha megálltak a levegőben, zegzugosan
botorkáltak, aztán rohanni kezdtek, és veszettül követték



egymást. A szakadatlan, nagy, lomha pihék között jött be a
reggel a házba. És jöttében falánkul felszívott minden
árnyékot. Émelyítő, fehér világosságában mint kék foltok
már csak az arcok maradtak meg érintetlenül.
Megint múltak az órák. Az ablak üvegje meghasadt a
dermesztő hidegtől, az ajtón repedéseket szakított magának
a szél. És az emberek olyan gépiesen mozogtak a négy fal
között, mint a csendes őrültek. Az idő múlására már nem
emlékeztek. Nem tudta megmondani senki, mennyi telt el
belőle. Olykor világos volt, olykor sötét, de a hó azért csak
hullott szüntelenül.
Ilia nem nézett ki többé az ajtón. Az öreg gazda sem
küldte már. Beesett arccal nyúlt el a hátán, mint egy lélegző
halott. Kiálló pofacsontjain sárgán fénylett a feszesre
száradt bőr. Luka összehúzódva feküdt mellette a földön.
Fagyástól dagadt képébe belenyomódtak a tűzhely
elszenesedett szilánkjai, mégsem emelte fel a fejét. Csak a
lábát mozgatta lassan, furcsán, hogy el ne haljon egészen.
Az asszony, mikor senki sem nézett rá, lehúzta magáról a
ködmönét és a gyerekre terítette. Hadd éljen, amíg tud,
úgyis kevesebb ideje volt eddig, mint a többinek. Közben
fennhangon kezdte mondani a haldoklók imádságát. Mikor
befejezte, mintha valami az eszébe jutott volna, az ablakhoz
vánszorgott. Dereka egy ideig bizonytalanul hajladozott a
ferde nyílás előtt, aztán megfogódzott kétoldalt a kövekben,
és kinézett a hegyomlások irányába, oda, ahol a Krisztus
feszülete állt.
Mila követte az anyja tekintetét. Luka is felült, a többiek is
arrafelé néztek. És ebben a percben egy sokszor visszaűzött
és legyűrt gondolat vonaglott át az arcokon. Mindannyian
zavarodottan pillantottak a földre, és olyan kusza
mozdulatokkal vetettek magukra keresztet, mintha a
fejükről és a vállukról akarták volna leszaggatni azt, amit a
templomban tanultak, a vallást, a hitet, valamit, ami nem
látszott, és mégis gúzsba kötötte a testüket.



Luka szólalt meg elsőnek. Gyáva, rekedt hangja kimondta
mindnyájuknak a gondolatát:
– Az a kereszt fából van...
Többet nem mert mondani. Elég volt ennyi is. A rég kísértő
gondolat előjött a lelkek titkolódzó sötétjéből. Élni kezdett
erőszakosan, követelőn; betöltötte a házat, nem maradt tőle
más egyébnek helye. És a halálfélelemtől kitágult
szemgolyók az ablak felé fordultak.
Az a kereszt fából van... Az emberek agyában kínlódva
küzdött a homályos hit és a rimánkodó életösztön. Mellük
nyugtalanul lélegzett, leheletüktől szaggatottan füstölt a
szájuk. A vad hideg pedig mint emelkedő, jeges víz szállt a
talpuktól a szívük felé.
– Megfagyunk – dadogta Ilia, és félig lehunyt szemmel
Milára nézett.
A leány arcán könnyek folytak végig, az állán megfagytak,
de ő már nem bírta felemelni a kezét, hogy letörölje őket.
Félrenézett, és közben reszketett, egyenletes, kínzó
reszketéssel, amitől a csontjai fájtak.
Ilia erőlködve nyitotta ki egészen a szemét. Mila nyaka
idegenszerűen ferdült oldalt. Teste csúszni kezdett a fal
mellett, a föld felé. A legény fel akarta fogni. Elkésett. Mila
két tenyerét kitárva, csattanva terült el a hideg hamuban.
– Megfagyunk – de most már sötét dühvel mondta ezt a
szót, melynek értelme elkopott a végtelen ismétlésben.
Megfagyunk! – ordította. – Pedig a kereszt fából van.
Egyetlen szökéssel talpon állt. Mozdulata feltörte a
dermedést az átfagyott házban. Mintha a kunyhó még
egyszer, utolszor kinyitotta volna félholt szemét, mindenki
reá nézett. Mindenki küldte őt hangtalanul könyörögve,
tegye meg azt, amit senki sem mer megtenni.
Luka négykézláb mászott a baltáig, és félszegen tolta Ilia
felé. Az asszony szolgálatkészen félrehúzta a reteszt.
A külső világosság egy pillanatig nyersen áradt a haldokló
kunyhóba, és a hó mint fehér rém tódult be a küszöb felett.
Ilia mögött becsapódott az ajtó. A ház újra elsötétült, és a



csend olyan nagy lett, hogy az ablak repedt üvegjén
hallatszott, amint a hópelyhek halkan hozzáverődtek.
Szörnyű, finom kis nesz volt ez. Mintha halottak jeges,
fehér ujjai kopogtattak volna az ablakon, hogy eresszék már
be őket a házba.
Odakinn Ilia vergődve távolodott a havon. Olykor elbukott,
olykor lesüppedt. Csak a fél teste látszott. Kisvártatva
megint előtűnt, mintha visszahúzták volna.
Egyszerre ott térdelt a sziklaparton, a feszület előtt. Két
karját többször egymás után felemelte a levegőbe
egészen úgy emelte, mint a megfagyó madarak a csapkodó
szárnyukat. Aztán lehorgasztotta a fejét. Lassú zsibbadás
lepte meg. Közömbössé vált előtte minden. A szenvedés is,
a félelem is, a halál is. Nem akart volna többé lélegzeni. A
hideg levegő járása fájt a mellében. Szerette volna lehunyni
a szemét. Legyen vége hamar mindennek. És közben mégis
hallotta, amint az előbbeni akarása az ő hangjával beszél
gyöngén, messziről, és könyörög az Úrhoz, bocsássa meg,
amit neki meg kell tennie, mert olyan nagyon szereti azt a
leányt, aki nem szereti őt.
Mintha feleletre várt volna, bágyadtan hátrameresztette a
fejét.
Szorongó némaság áradt szét a tájon. Fehér csend hullott
a magasból, fehér csend emelkedett a mélységekből. És az
őrjítő csenden át, ég és föld között végtelen, ringó hófal
nyargalt körben. Az ég valahol messze fenn, a föld valahol
mélyen lenn lehetett. Nem látszott belőlük semmi sem.
Az ég és a föld között csak hó volt már a világon, és
Krisztus és az ember.
Az ember felkapta a baltát, és belevágta a keresztbe.
A kunyhóban nem mertek többé az ablakra nézni. Mintha
közelgő ökölcsapástól féltek volna, mindannyian válluk közé
húzták a fejüket, és össze-összerezzenve vetettek magukra
keresztet.
Egyszerre megálltak a kezek a levegőben. Fojtott recsegés
hallatszott át a havazáson. Az emberek egész testükkel



hallották ezt a hangot. Aztán távoli zuhanás zaja tört be a
házba, tompán, ünnepélyesen, mint mikor egy élő fa kidől.
Percek múltak el, míg Luka végre fel merte emelni a fejét
az ablaknyílásig.
Kinn szakadatlan, fagyos fehérség volt minden. A
Megváltó feszülete nem állt többé a kiugró sziklán ég és föld
között.
Ilia félni kezdett. Mióta a kereszt ledőlt, borzasztóan
egyedül volt. Hátrapillantott. Szeme segítséget kért a
kunyhótól. Halálos fáradtság és végtelen kétségbeesés volt
ebben a tekintetben. De Luka arca visszarándult az
ablaknyílásból, és a fiú magára hagyatottan, fejvesztetten,
mintha izzó vashoz nyúlna, kapkodva lefeszítette az Úr
bádogképét a keresztről. Mialatt a kezében tartotta a képet,
sírni kezdett, majd meg az arcához szorította a rozsdás
bádogot, és sokszor megcsókolta rajta a kihullott szegek
nyomát.
Aztán áhítatosan letette Krisztust maga mellé a hóba, és
széthasogatta a keresztjét.
Mikor elvégezte a munkáját, felzokogott, és esetlen
gyöngédséggel a két karjában kezdte behurcolni a
feldarabolt keresztet a házba. Vitt annyit, amennyit elbírt,
még egyszer fordult, és még sokszor. Melle vonaglott az
erőlködéstől, szétzilált haja a szemébe csüngött.
Mikor elkészült, és utolszor húzta be maga mögött az
ajtót, Milára nézett, mintha várna tőle valamit. Aztán
bátortalanul körüljártatta a kunyhóban a szemét.
Az emberek könyörgő tekintettel meredtek rá, de senki
sem szólt hozzá, senki sem nyúlt a kereszt fájához.
Ilia felsóhajtott. Megtörölte lucskos kezét, és hozzáfogott,
hogy tüzet élesszen a széttiport, régi hamuban. Soká kellett
dörzsölnie a fát, a karja mindegyre lehanyatlott. Sok kénes
gyufa kilobbant. Végre egy szikra éledt. Kinyílt egy kicsiny,
vörös szem, amely belenézett az emberek szemébe.
Vinnyogó öröm tagolatlan hangjai járták át a levegőt.



Egyszerre temérdek apró szikra villant fel a forgácson.
Finom ropogás hallatszott, mintha egerek rágták volna a fát.
Szép, élő pattogás fitogtatta magát. Füst kelt. A nyirkos fán
sisteregve forrt a nedvesség, és fellobbant az első láng.
A szegletből elvadult, gémberedett alakok vonszolták
magukat a tűz felé. A begörbült kezek kinyíltak, nyomorék,
görcsös ujjak mozogtak a levegőben, az arcok előretolódtak.
Szinte fájt a bőr az emberek képén, ahogy a tűz sütötte
őket. De ez a fájdalom jó volt, mert élet volt, és a fénye
állati meghatottsággal tükröződött vissza a szemekben.
– Még, még...
Ilia nagy hasábot tett a tűzre. A nedves fa pillanatra
elnyomta a tüzet, aztán hirtelen mint vörös fúró süvöltött
keresztül a fán egy magányos láng, mely kerek lyukon bújt
át, és sziszegve nőtt a levegőben.
Megértették mindnyájan... A magányos láng a kereszt
szögének a helyén tört elő, és fényénél egy pillanatig
látszott Krisztus töviskoronás fejének a formája, mely az
elfeketült fa felületén világosan maradt meg a bádogkép
alatt. Aztán mint izzó vér borította el a tűz az oldalt csukló
fő körvonalait. Víz freccsent a levegőbe. Pattogó szikrák
repültek szanaszét.
Az emberek borzadva néztek össze, titkosan, lopva, úgy,
hogy Iliának ne szóljon a tekintetük.
És miközben az alacsony tető alatt egyre erősebben
lobogott a láng, kinn csodálatosan elgyöngült a havazás.
Lassanként ritkulni kezdtek a hópelyhek, szinte megszűntek,
mintha elolvadtak volna a kunyhó melegétől, mintha a
kereszt égő fájából a tűz és az élet gyönyörű feltámadása
szétáradt volna az egész világra.
A hegyek tisztán és fehéren álltak körben a kis kunyhó
felett, odabenn pedig megint emberekké lettek az emberek.
– Te tetted – mondotta Luka, és félrerúgta a baltát, mintha
bűnös szerszám lenne. Az öreg pásztor a tűzhöz kúszott, és
rossz pillantást vetett Ilia felé. Mila, mialatt melegedett,



idegenül nézett a legényre. Az asszony és a gyerek közel
bújt egymáshoz, mintha ellenség volna a házban.
Ilia magányosan állt a kunyhó közepén. És mialatt
hatalmasan élő lett a kereszt melege, mint kiközösített
szentségtörőtől elhúzódtak tőle a megmentett emberek.



Kis ház, nagy tragédia
Csak alig derengett a virradat. A hegyek halvány fátylak
között aludtak, és mélyen alattuk olyan lucskos, olyan kék
volt a kis falu a hajnali világban, mintha egy tó vizén át
látszott volna.
Valami mozdult a faluszélen. Az egyik magányos házikóból
formátlan, szürke alak botlott elő. Tapogatózva reteszelte el
maga mögött az ajtót, aztán olyan mozdulattal eredt útnak,
mintha még a tegnapi fáradtságot hurcolná testén. Ahogy
indult, az alakja tagozódni kezdett. Görbe hátából batyu lett,
csípőjéről pedig egy satnya gyerek vált le, aki a nedves,
hideg földön hirtelen kapkodva mezítelen lábát, szinte futva
követte az anyja nagy lépteit, és álmosan rimánkodott
vissza az ágy melegébe. A másik gyerek a batyuban aludt.
Ha meredeknek ment az út, az asszony kissé előrehajolt,
hogy könnyebben vigye az élő terhet. Ilyenkor megfeszült
álla alatt az általvető csomója, és mélyen belevágódott a
nyakába. A sarló és a köszörűkő ütemesen verődött össze
az oldalán.
Tavaly temette el az urát. Elvitte a szárazbetegség a
tagbaszakadt, rőt favágót is, és az asszony, hogy kifizesse a
zsidónak a temetés árát, azóta napszámban dolgozott.
Mikor így munkába ment, sok minden homályos dolog jutott
az eszébe, de mindig elfáradt, mielőtt végig tudott volna
valamit gondolni. Most is olyasféle járt a fejében, hogy ha
már az emberének mindenáron meg kellett halnia, miért
nem végezte el a dolgát hamarább. A betegség csak úri
népnek való..., papnak meg korcsmárosnak. A szegénytől
még a halál is viszi a pénzt. Őket úgy kifosztotta
mindenükből a sok patikás holmi, hogy mire elföldelték az
embert, tartozás fejében majd' elvették tőlük még a házukat
is. De csak majdnem, mert az asszony törte magát, mint az
igavonó, és tegnap számította ki a tíz ujján, hogy ha le nem



szakad a dereka, Szent Mihály havára visszafizet mindent...
Nap nap után késő este ballagott haza, és hajnalban,
harangozás előtt ment, mikor a többi népek még pihentek.
A dombhajlásnál hűvösen csapott le a szél. Az asszony
megállt, egy fának dűlve feljebb tolta hátán a batyut, aztán
törődött lépéssel indult tovább az irtáson túlra, a havasi
kaszáló felé. Vitte magával két gyerekét a földszagú, fázós
szürkületen át; amije kívülük volt a világon, mindenét lent
hagyta a faluban, a kunyhó retesze mögött.
Odabenn, a kunyhóban ólmosan derengett a hideg
virradat. Az ablakon foszlott, régi szoknya rongya függött, a
nyomorult ágynemű szürke gyűrődéseiben meglátszott a
nehéz, rövid álom nyoma. Szemközt, a füstfogta kürtő
köpönyege alatt, a nyitott tűzhelyen mintha piros bogyók
termettek volna a hamuban, néha-néha vörösen villant fel
valami.
A szél beduruzsolt a düledező kéményen át a néptelen
házba, a piros bogyók felfeslettek, és égő kis virágok
pukkantak ki belőlük. Imbolygó füstszáron apró tűzrózsák
himbálták magukat a csendben. Aztán mintha kék-vörös
kelyhükből egyszerre égő lepkék szálltak volna elő, a kürtő
sötétjében cikázva rajzottak a felszökő szikrák. Reptüknek
alig hallható zizegése sejtelmesen vegyült el a szú lassú
neszével, ahogy a mállott, öreg gerendákat őrölte fenn a
mennyezeten.
Egy ideig mozdulatlan csend volt a házban, majd peregve
indult meg egy kis törmelék a hólyagos vakolat alatt. A szél
befütyült az ajtórepedésen, belefújt a kéménykürtőbe, és a
tűzhelyen találkozott önmagával... A kiégett téglák felett
szűken kúszott körben a füst, a hamuban pedig... mintha
valaki pislantott volna, egy véres, konok szem nyílt ki. Aztán
ködös hályog ereszkedett reá. A szem lezárult, és odébb
tekintett elő a pernyéből vörösen, ijesztően. Mellette a párja
látszott, majd még egy, még egy... Már csupa égő
szemgolyó volt a tűzhely, és tekintetük vad fénnyel kóborolt
a füstös falakon, fel-fellobbant a kürtő magasába,



végigvetődött a padkán, a rőzsekötegen... Egyszerre a rőzse
közül is kipislantott egy véres szem. A száraz gallyak alól
kígyótestű, kékes fonalak gomolyodtak, és lappangó
játékban bogozódtak össze, bomlottak szét a sulykolt föld
gödreiben.
Vidám kis ropogás hallatszott. A szú elnémult a
gerendában..., hirtelen világosabb lett a szoba. A padka
reccsent egyet..., a tűz beleharapott. Vicsorgó marása
nyomán kicsordult az öreg bútor vére: lecsurranó
lángcseppek folytak végig szétvetett kecskelábain, aztán,
mint egy haldokló, vén állat meggörbítette türelmes hátát,
és fájó nyekkenéssel nyúlt el a földön. Ezer szikrában
pattant ki belőle a lélek. A szikrák, mint megannyi égő kis
hangya eszeveszetten iramodtak neki a falnak..., mögöttük
egy nyalakodó láng lassan kúszott az asszony szegény
ünneplője felé. Az ablaknál belekapott a fityegő
szoknyafüggönybe, és az avult, olajos szövet nyomtatott
rózsái izzón nyíltak ki még egyszer, utolszor.
Mintha tüzet freccsentettek volna szerteszét a szobában,
özönben hullott a zsarátnok. A falon kigyulladt a polc,
összerogyott rajta a tulipános csupor, világos lángot vetett a
mállott imádságoskönyv..., meghasadt a ház fényűzése, a
törött tükördarab, aztán megindult a forró vakolat, és
lezuhant az egész. Túlnan az ágyba dobta magát a tűz.
Hempergett, bolondozott egy keveset, játszott a rongyok
között, míg alatta sóhajtozva nyöszörgött a nyoszolya,
mintha eltanulta volna a jajszót azoktól, akik sírva születtek
és sírva haltak meg a szalmazsákján. Ekkorra már a szalma
is tüzet fogott. Szálai mint drót izzóvörösen világítottak egy
pillanatra, aztán elszenesedett gombolyagba zsugorodtak
össze. A láng végignyalta a falat, és jóllakottan hömpölygött
tovább. Átcsapott a szeglet felé, ahol istállójában, két tégla
között, a gyerek kedves játékszere, a kis fahuszár állt
feszesen és bután. A durván faragott vásári huszár
felszisszent a hőségben, félig lecsókolt, festett bajusza
fekete cseppekben folyt végig sujtásos famellén. Olvadni



kezdett az enyv, amely összefogta. Vitézkedő karja leesett
kardostul a földre, aztán ő maga is levált derékban, és
furcsán, mereven előredőlt a fütyülős paripa nyakára. Mire a
láng elérte a kis huszárt, már csak csizmás lábacskái
tartották a nyeregben. Valami reccsent... Nyers fény villant
ki a két tégla közül, és a füstben szomorúan lobogott egy
egész kis gyermekélet egyetlen haldokló boldogsága.
Körös-körül ropogott, pattogott minden, a tüzes pörnye
szerteszökött a levegőben, a fal mentén csörömpölve
vágódott végig az égő kasza. És mialatt a szeglet
homályában füstölögve roskadt össze az elüszkösödött ágy,
az asztal felett, amely sohasem látott abroszt, bíbortüzű
terítő lebbent. A terítő lefolyt a két székre, a földre, a
mestergerendán pedig, az üres kampó körül, ahonnan
lámpafény sohasem vetődött a szoba nyomorára, ragyogó
lángok libegtek..., szorgalmas lángocskák futkostak véges
végig.
A ház tele volt. A levegő reszketett, a tűz sisteregve
hömpölygött benne ide-oda, nekirohant az izzó falaknak,
őrjöngve kereste az utat a szabadba. Most, hogy már
mindent elemésztett, saját testén nyargalt keresztül,
fuldokolva, vakon dulakodott a nehéz füsttel..., nem félt
többé önmagától.
És ekkor, mintha puska sült volna el az ablak tájékán,
durranva roppant szét a nyomorult üveg. Hólyagos szilánkjai
nesztelenül hullottak bele a parázsba. A tűz fellélegzett, és
sivító csóvában nyúlt ki a szabadba. Odakint
megkapaszkodtak a lángok az ereszen, és hintázva lódultak
ki-be az ablaknyílás égő koszorúján, vissza-visszanézve az
öreg viskóba. Fényük egy pillanatra elevenen vetődött végig
az úton. A sárban világosan látszott egy nehéz lábnyom
apró lábnyomok között, a kövek sárgán váltak el a földtől, az
árok menti lapulevélen mintha véres harmatban mászott
volna a bogár. Aztán megint homályos lett minden. A tűz
elfulladva pihent a tetőn, a nyirkos zsúp alatt.



Csend volt, a halál előtti csend, és az ázott, füstös
szürkületben olyan mozdulatlan közönnyel nézett a
kunyhóra üres ablakszemével a többi ház, mint ahogy csak
emberek tudnak egymásra nézni, akik sohasem látják a
pusztulást belül, akik még akkor sem értik meg, hogy
valami elégett, mikor a külső fal is összedűlt...
Az elmúlás nagy kínja átjárta a szegény parasztviskót.
Magára hagyatva, gyötrelmében lihegve, recsegve kezdett
el beszélni, gyorsan, gyorsan, fájón, azon a szörnyű emberi
panaszhangon, amit annyi nemzedéktől hallott a falai
között. Annyi értelmetlen, szomorú nemzedéktől, akik
elmentek anélkül, hogy átléptek volna a kitaposott küszöb
felett, amelyen egyedül hagyott nyomot nyomtalan életük.
A beszakadt kémény táján egyszerre baljóslatú, sötét
oszlop ingott a levegőben, a forró falak repedésein feketén
tódult a füst, és a tűz egy ijesztő ölelésben, orozva
nyalábolta át a tetőt.
Az alvó falura mint szürke hó ereszkedett le a meleg
pernye. Valamelyik sövényen kakas kukorékolt.
Megvirradt. És lenn, a faluvégen egy kis háznak és egy
nagy tragédiának vége volt.



Cigányok
Csendes a róna. Szellő se lebben, hang se kél. Csak
messze a rét felől hallszik felém a gulya kolompja...
A világ nem változik. Minden olyan, mint volt régen, mikor
gyermekkoromban erre kergetőztem, mikor lepkéket fogtam
amott a tetétleni halom tövében. Az akácfasor zöld ágai ma
is összeborulnak a fejem fölött, s alattuk ma is fehéren fut
neki az út a délibábos alföldi végtelennek... A tavaszi
mennybolt csak itt-ott bukkan elő a sűrű lombok között, és
az apró kék mezőkben illatos pillangócsapatként libeg a
gallyakon a sok akácvirág. A vetés közül felém bólingat a
tenger pipacs meg búzavirág. Rám ismert a táj, még az út
ezüstös pora is felismerte bennem régi cimboráját, táncra
kerekedik a kocsim körül, s versenyt vágtat velünk.
Az út menti Szűz Mária-szobor előtt hirtelen megáll a
kocsi... Elszakadt a tartószíj. A kocsis valami sarkantyús
rézangyalt emleget, és bogozni kezdi a szíjat. A por
továbbnyargal, s elül pihenni valahol messze a fákra, utolsó
fellege pedig mint meghajszolt kutya hasal le a kerekek
közé. Szemem a Szent Szűz szobrára téved... A vetés zöld
hullámai szelíden zsongják körül omladozó talapzatát, s
kinyújtott kőkezéből egy kis pacsirta dalolja meg a tavaszt.
Emlékszem, akkor régen olyan szépnek láttam ezt a
szobrot. Csillagos palástja kék volt, mint a búzavirág.
Köntöse meg piros, mint a pipacs. De a sok vihar és a sok
napsugár lelopta róla a színeket, s most szomorúan,
sápadtan mereng a körülte ismét fakadó virágokra, az évről
évre megújuló tavaszra... A kis pacsirta pedig csak énekel
tovább.
Hát a vén cigány?... Egyszerre eszembe jut ő is. A múlt
időkben ez volt az ő helye. Mindig itt üldögélt a szobor
tövében. Lábát az út árkába lógatta, s mert mozdulni
nemigen tudott már, hát a tekintete kóborolt el a végtelen



síkon. Vajon hová lett azóta ő is, meg az a kis rajkó, aki
mellette nőtt fel az árok menti bogáncsok társaságában? Víg
gyerek volt az istenadta, napestig nevetett, dalolt,
kéregetett. Rongyos, szurtos volt, s a haja olyan fekete, akár
az éjszaka, s olyan boglyas, mint az a kusza füzes amott túl,
a Tisza partján. Hanem aztán ha hegedülni kezdett!...
Szemében kigyúlt az alföldi nap heve, visszatükröződött
benne az arany kalásztenger, a zöld akácfasor – egy egész
kis magyar világ. Mintha a fekete földből szítta volna a
nótáját, nem volt annak vége soha. És mi, gyerekek biz'
Isten jobban tudtunk volna ilyenkor fohászkodni, mint
orgonaszó mellett a templomban.
Képzeletemben megélednek a régi képek. Eszembe jut az
az őszi nap is, amelyiken búcsút vettem Tetétlentől, az
oszlopos ódon kúriától, a szérűskerttől, a szép alföldi
rónaságtól – mindentől, amit akkoriban szerettem. Elszorult
a szívem. Kopárnak láttam magam körül a világot. Az út
sáros volt, az árkokban meggyült az esővíz, s az égen terhes
őszi fellegek serege vonult fel.
Szomorúan értem ide a Boldogasszony szobra elé.
Leszálltam a kocsiról, s néhány friss rózsát, az utolsókat,
odatettem a Szűz lába elé. Öreg cigány barátom akkor még
az árok szélén tanyázott. A rajkó mellette kuporgott, s a
nyakába kanyarított nagy, szürke gallér furcsán hólyagzott
fel mindegyre a szélben. Egy agyagpipából ritkás füstöt
eregetett maga elé.
Nem állhattam szó nélkül:
– Mit kerestek itt? Ilyen időben csak a garabonciás jár
erre!
– Küld az Isten mindig valakit; ad is neki útravalóul olyan
szomorúságot, hogy vigasz neki a nótám – dörmögte a
cigány.
– Miért nem mentek födél alá?
– Itt van az ég, elég födél az nekünk!
Az öreg csak most vetette rám a szemét. Sohasem
felejtem el azt a fájdalmas tekintetet. Aztán felsírt



hegedűjén a nóta, s elvegyült a szél zúgásával, hogy: „A
faluban a legárvább én vagyok...” Cigány ösztönével kivette
a szívemből a bánatomat, beletette a nótájába, elsiratta
megvigasztalt... Most hát én voltam az a valaki, akit az Isten
az útjára küldött.
Mikor az őszi dalnak utolsó hangja is elhalt a nyirkos
légben, ráhajolt a hegedűjére, s mintha azzal beszélgetne,
belemormogta a húrokba:
– Ugye, mi ketten meg a rajkó már csak itt maradunk.
Őrizzük ezt a szép kis helyecskét. Oszt' ha meghaltam, ide
temessetek...
A gyerek kivette szájából a pipát, és nyugtalanul pislogott
felé.
– Lelkem, kölyköm, mindenkinek meg kell halnia, a
cigánynak is, a kutyának is... Aztán nekünk jó az út árka.
Olyan az, mint mi, ameddig tart, mindig mendegél, ha pedig
egyszer megáll, akkor nincs is többé.
A fiú siránkozva kapaszkodott az öreg karjába, s az ölébe
fúrta a fejét. A vén cigány durva gyöngédséggel vert a
vállára:
– Nem kell sírni, kincsem. Fáradt vagyok a pihenéstől,
mehetnékem van már!
– Jó öregem, az Isten megáldjon! – Pénzecskémet az ölébe
dobtam, aztán indultunk odébb. A sár felcsapott a kerekek
körül, s a lábon maradt tengerikórók között zizegve
iramodott tova a szél, megingatva az elszórtan égő kis
pásztortüzeket. A kanyarodónál még egyszer visszanéztem.
A vén cigány tenyerébe hajtotta a fejét, lába nyitott sírjába
lógott, s bolondos kölyke már megvigasztalódva pipált
mellette...
– Mi lett az öreggel? – kérdem a kocsistól, aki még mindig
a tartószíjjal bajoskodik.
– Hogy mi lett vele? – dörmögi egykedvűen, s
hüvelykujjával a háta mögé mutat. – Hát semmi, ott fekszik
az árok alján!



Csak most veszem észre, hogy az árok kissé beljebb fut,
mint régen. A Szent Szűz lába előtt fel van hantolva a föld, s
felette kis sírkereszt tárja ki árván karjait...
A szél bágyadtan kezd dúdolászni, s az akácfa fehér
virágai mint tavaszi hóhullás borítják el a sírhalmot.
– Hát a rajkó?
János kocsis kiveszi szájából a zsineget, amivel dolgozott,
aztán megint a foga közé harapja, és felsóhajt:
– Megkövetem szépen, furcsa szerzet volt az!
– Beszéljen már – nógatom türelmetlenül. De őkegyelme
azért csak nem siet, nagy tempósan meglatolja minden
szavát, s közben a lovak lábát vizsgálja.
– Nem hallgatott okos szóra a kis kölyök. Pórul is járt
szegény feje!
– Hát miért nem viselte senki a gondját?
– Könyörgöm, az ispán úr be akarta szegődtetni a
Csillagos pusztára libapásztornak, de nem tetszett neki.
Inkább ott élhetetlenkedett az öreg sírja mellett. Egyszer
aztán, hogy, hogyan nem, máig sem tudom, valami zsivány
atyjafia ellopta a hegedűjét... Lett ebből jajveszékelés, egyre
azt hajtogatta, hogy nem volt más egyebe, csak a hegedűje
meg a száraz cigánybőre, és az egyiket, a drágábbikat
elvitték tőle... Nagyon megesett rajta a szívem. Mondtam is
neki, akad munka a majorban. Szegődjék be, jobb sorsa
lesz, mint most.
– Nos és...
– Hát uramfia, mit nem válaszol a kis bitang? Hogy bizony
nem tud a cigány hegedűje nélkül élni!... Erre aztán
csakugyan a faképnél hagytam.
János kocsis elkészült a tartószíjjal, s felcihelődik a bakra:
– Mehetünk!
– Megálljon csak! Hol van most az a gyerek?
– Igaz, a végit el is felejtettem... Hát egy reggel, mikor a
postáért Abonyba mentem, valamit setétleni láttam ott fenn
a fán..., úgy ám... Felkötötte magát az istenadta.



Megemeli kalapját, és keresztet vet, aztán nagyot suhint a
lovak közé. Hajrá... Én pedig felnézek a lombos koronákra...
Ki tudja? Talán akkor is ilyen kéken nevetett felettök az ég.
Ezek a virágos gallyak meg tán akkor kulcsolódtak ilyen
szorosan össze, hogy imádkozzanak a kis cigányért, aki nem
tudott a hegedűje nélkül élni...



Kilenc rézpénz
A szennyes római külvárosban, ott a Marcello cirkusza
mellett lakott ő fenn a magasban, mindjárt az ég alatt.
Nyomorúságos szobájának ablaka a szűk sikátorra nézett,
melynek levegőjét rothadt gyümölcsök s olajban sült halak
szaga tette elviselhetetlenné. Az utcán lebzselő csőcselék
zsivaja felhangzott a mélyből... Valamelyik
kovácsműhelyben még dolgoztak, a pöröly fáradt kattogása
beleveszett a tovadöcögő kocsik zajába, s az asszonyok az
ajtóküszöbökről kiabálták át egymásnak a napi
eseményeket...
Ő ezalatt fel s le járkált szobájában, utóbb pedig leült az
ágya szélére, s fásultan lóbálta a lábát. Bántotta a zaj, de
aztán egyszerre csak nem hallotta többé. Pillanatra
csendessé lett neki a világ: valahol messze, künn a
Campagnában megszólalt egy harang. Felsóhajtott. A maga
kárpáti kis falujának a haranghangja jutott az eszébe, a
kedvese, a régi idők s az édesanyja, aki ebből az idegen
országból, amelyiknek még a nevét se tudja kimondani,
annyi temérdek reménnyel várja vissza az ő egyetlen
festőfiát.
Elkeseredetten rúgott a földön heverő vázlatkönyvek felé:
– Mázolónak kellett volna lennem, akkor nem éhezném!
Felemelte a fejét. A törött üvegű lámpa fénye
lesoványodott arcába világított. Töprengve nézett körül.
Hiába, mindenét eladogatta már, hogy megélhessen,
mindene elvándorolt, csak a képei maradtak meg. Azok nem
kellenek senkinek, pedig mennyi reménységgel festette
meg őket, hogy bízott a tehetségében, mikor lejött ide
tanulni a művészek ígéretföldjére... Semmije sincs hát?... A
festőállványa olyan rozoga, hogy eltüzelni se érdemes. A
szegletben élire állított kis bőröndöt már kétszer
visszaküldte a gettóbeli ószeres, az ecsetjei elkoptak, a



festékes tubusok üresek, a paletta egy soldót sem ér...
Zsebeiben kezdett kutatni. Néhány rézpénz volt minden
vagyona. Éppen meg akarta számlálni, mikor az ajtót
kíméletlenül belökte valaki.
Giulietta volt, aki belépett. Az utcának, sőt tán az egész
városnegyednek leglomposabb és leglármásabb asszonya.
Tőle bérelte a szobáját. Széles hátát az ajtónak támasztotta,
s bőszülten jártatta körül tekintetét a csupasz falakon.
Szeme végre is a lámpán akadt meg:
– Persze égeti a drága olajamat, nem tud sötétben lenni
rikácsolta nekivadulva. – Hej, Signore, hol a pénz? Mára
ígérte! Ide vele, vagy pusztuljon innen!
A festő zavarodottan hallgatott.
– Hát mi lesz? Nem várok tovább...
– Holnap – dörmögte a férfi bizonytalan hangon.
– Semmi holnap, corpo di Bacco, ma akarom..., ma, egy
óra múlva..., ebben a percben.
Ekkor már a festő előtt állt, akinek a hallgatása végképp
felbőszítette. Megátalkodottan piszkos kezeit csípőjére tette:
– Hát süket a Signor? Hát azért kiabálok én itt, hogy még
csak ne is válaszoljon?...
– Giulietta..., legyen egy kis türelemmel...
– A naplopó mindenséget az úrnak, türelemből nem lehet
jóllakni.
– Signora – mormogta a festő, számítva a megszólítás
hatására –, ígérem, holnap fizetek. – Fejébe szállt a vére,
mert tudta, hogy hazudik.
Az asszonynak hízelgett az udvarias beszéd. Illegetni
kezdte magát, habozott, majd vállat vont, s végre is
dohogva indult az ajtó felé:
– No, nem bánom hát, holnap reggelig várok, hanem aztán
előteremtse azt a bért a föld alól is, mert különben
kihajigálom innen a cókmókjával együtt...
Néhány perc múlva már a sikátor zsivaját szántotta
hangos szava. Kiállt a kapuba, s szitkozódva panaszolta el
az utcai népnek, hogy éhen kell halnia hét porontyával,



mert il pittore ungherese nem fizeti meg a szoba árát. Az
asszonyok odalenn sajnálkozva tüzelték: ne tűrje ezt a
csalást, inkább kísértesse be azt a csavargót a
rendőrségre...
A festő egy ideig csak hallgatta a szitkozódást, aztán újból
a zsebébe nyúlt, és óvatosan kotorta elő pénzét.
Megszámlálta. Kevesebb volt az, mint amennyit gondolt,
mindössze csak kilenc centesimi.
– Ebből még éhen halni sem lehet – dörmögte
kétségbeesetten... Egyszerre szűk lett neki a szoba, szinte
magán érezte az alacsony, füstös mennyezet súlyát, a
szabadba vágyott. Fogta a kalapját, eloltotta a lámpát,
aztán lebotorkált a megszámlálhatatlan sok emeleten, s
kiosont a kapun. De az asszonynép észrevette. Dühösen
fenyegették minden oldalról, átkozva becsmérelték,
gyalázták, olyan kegyetlenül, mint ahogy csak a szegény
ember tudja meggyalázni a maga fajtáját, ha az még nála is
nyomorultabb.
Mikor lármájukat már nem hallotta többé, fellélegzett, de
azért csak ment sietve, menekülve a csendesebb utcák felé.
Feje zúgott, egy gondolat zakatolt benne szünetlenül.
– Kilenc centesimi... Kilenc centesimi!... Mit kezdjek?... Mit
vehetek ennyin? Még csak jól sem lakhatom belőle. Fejem
fölött a födelet nem fizethetem meg vele, egy marok
szalmát sem vetnek le ennyiért egy szegletbe. Egy napig
sem élhetek meg kilenc centesimiből, őrültség, száraz
kenyérre se elég... Semmire, semmire a világon...
Nem tudta, mennyi ideig futott így bele az éjszakába.
Végre is lihegve állt meg, és körülnézett. Zsákutcába ért.
Sohase járt még erre, fogalma sem volt róla, hogy hová
jutott. Visszafordult hát. Gyanús kinézésű sikátorba tévedt.
A túlsó szegleten vörös lámpa pislogott egy munkáskorcsma
ajtaja felett. Veszekedett káromkodás hangzott az
osteriából, épp akkor dobtak ki az ablakon egy holtrészeg
vendéget.



A festő szíve sebesebben vert. Meggyorsította lépteit.
Megmagyarázhatatlan nyugtalanság fogta el, maga sem
értette a dolgot. Otthon, a kárpáti rengetegekben gyakran
tévedt el hajdan, órákon át bolyongott az úttalan vadonban,
fekete szakadékok között, de sohasem érezte azt a
rettegést, ami most meglepte, most, mikor az emberlakta
szennyes háztömegben tévedt el.
– Hol az ördögben vagyok? – kérdezte önmagától, s
hirtelen lecsapott a másik sikátorba. Ez még sötétebb,
elhagyatottabb volt, mint az előbbi. A házak két zegzugos
fekete vonalban húzódtak valami üres telek felé. Egy
rothadt narancshéjon elcsúszott. A feje fölötti ablakban, ami
csak olyas szoknyaféle ronggyal volt befüggönyözve, világ
gyúlt ki. A lebujból tompán hangzott el hozzá a tivornyázók
zaja, s a szomszéd utcából csoszogó léptek közeledtek.
Egyszerre minden ok nélkül biztonságban érezte magát, s
szinte szégyellte, hogy az előbb félni tudott. Fütyörészni
kezdett, azután megállt, hogy bevárja a közeledőt. Kezét
zsebébe mélyesztette, és mialatt azon töprengett, hogy az a
valaki, aki most feléje jön, útba fogja-e igazítani tudni,
szórakozottan szűrte át ujjai között a kilenc rézpénzt.
Egy tagbaszakadt alak bukkant föl az utca fordulóján. A
szegleten hirtelen megállt, figyelmesen hallgatózott, aztán
egyszerre észrevette a festőt, s gyors elhatározással, kissé
tántorogva feléje indult el.
A férfi megemelte kalapját:
– Ugyan kérem, hogy jutok el a Marcello cirkuszához?
Az óriás termetű csavargó röhögve mérte őt végig, de
nem felelt. Szájából csak úgy gőzölgött a pálinkaszag, s
mialatt jobbra-balra ingadozott, sóváran meredt a
fiatalember zsebre dugott kezére. A pénz valahogyan újból
megcsörrent, a csavargó pedig, mintha egyszerre határozott
volna, kiegyenesedett, majd villámgyorsan torkon ragadta
áldozatát, s rettenetes öklével a szeme közé csapott.
A férfi felordított, aztán megtántorodott. Csak egy
pillanatig dulakodtak: egymást átnyalábolva hanyatt-homlok



buktak le mind a ketten a kövezetre. A festő belevágta fejét
a gyalogjáró élébe.
Arcát valami meleg nedvesség borította el. A csavargó a
mellére térdelt, s míg egyik kezével a nyakát szorította a
földhöz, a másikkal előkotorta bicskáját, s csak úgy
találomra beledöfte néhányszor ellenfelének vonagló
testébe. Hiába akart védekezni, nem tudott, szájából dőlt a
vér, karjai ernyedten hanyatlottak le, kiáltása fájdalmas
nyöszörgésbe fúlt.
Amott, a kivilágított ablakon meglibbent a szoknya, s egy
boglyas fej bújt elő, aztán riadtan húzódott ismét vissza.
A csavargó ekkor már vad sietséggel motozta át
tehetetlen áldozatának zsebeit.
Minden zsákmánya kilenc rézpénz volt! Nem akart hinni a
szemének, újból kutatni kezdett, feltépte a festő ingét, s
dühében még odacsapkodta néhányszor a kövezethez a
halvány sebesültet. Aztán káromkodva törölte bele véres
kezét áldozatának összeszaggatott ruháiba, felállt, s
elmenőben még nagyot rúgott rajta.
– Per la santa trinitŕ, tévedtem!... Ezért ugyan nem volt
érdemes! Léptei indulatosan távolodtak az osteria felé...
A festő magára maradt, félig eszméletlenül, kábultan
terült el a földön. Vonagló ajka körül lassan megaludt a vér,
s már csak mintegy álomban hallotta a korcsma zsivaját.
Fájdalmat alig érzett, és szinte még jólesett neki, hogy
homlokát mindig új meleg áradat borítja el. Csak a kövezet
volt nagyon kemény, az nyomta a hátát.
Tudta, hogy meg kell halnia, sebaj. Minden közönyös volt
neki. Egy pillanatra az édesanyjára gondolt, de nem bírta
sajnálni azért, hogy majd bánatot okoz neki a halálával.
Vajon ki írja meg haza a hírt?... Giulietta?... Az se látja soha
a pénzét! Egy kis mozaikgyűrű is eszébe jutott, amit a
kedvesének vett, ezt majd Giulietta húzza az ujjára... Ejh,
bolondság az egész...
Elhomályosuló szemével felnézett az égre, és számlálni
kezdte a csillagokat.



– Tudok-e még? Egy..., kettő..., kilenc..., kilenc centesimi!
Furcsa, éppen ennyi volt!... Nem adtak érte semmit, csak a
halált...



A pelejthei molnár
Zimankós téli délutánon temették el az öreg pelejthei
molnárt... Nagy, puha pelyhekben hullott a hó, s fehér
takarót vetett a halottra váró sírgödör mélyébe...
Leeresztették a koporsót, s az ünnepélyes csendben tompa,
fájdalmas zajjal görögtek reá a megfagyott rögök. A messze
haranghang elfulladt a hóban, s a búcsúzóul felhangzó ének
is kísértetiesen veszett el a zivatarban. Behantolták a sírt,
azután leszúrták a keresztet, még egy imádság, és ki-ki
ment haza sietve.
Az öreg molnár minden boldogsága, szeme fénye,
egyetlen szép legényfia egy darabig még tisztességből állva
maradt az apja-ura sírja mellett, hanem mikor a többiek már
nem láthatták, szemébe húzta ünneplő kalapját, s nagy
léptekkel indult meg a malom felé.
A hidegtől piros kezeit jókedvűen lóbálta, s azután
zsebébe nyúlt a pipája után. Ha nem tart attól, hogy
valamilyen emberfia meghallja, bizony fütyülni szeretett
volna. De hogyisne, mikor most már a maga ura, mikor
elpusztult mellőle az a házsártos vénember, aki
egymagában akart úr lenni a malomban, olcsón őrölt a
gazdáknak, s őt kurtára fogta a pénzzel. – Majd másként
lesz mindez – mormogta nyalka bajuszába a legény –, majd
megmutatom én a parasztoknak, hogy ki parancsol a
határban.
Megállt egy percre, míg a pipájára gyújtott, s azután
gyorsan haladt a malomig. Büszkén nézett a szép kis házra,
a nagy, havas malomkerékre, a befagyott zsilipekre, a fehér
földekre, s nagyot dobbant a szíve, mikor elgondolta, hogy
mindez az övé, s hogy mire kizöldül a világ, zakatolni fog a
kerék, a víz bugyborékolva túr tajtékot a zúgónál, s a
garatban járni fog a búza – az ő zsebébe meg az arany.



Befordult a malomudvarba, s nagyot csodálkozott, mikor a
ház küszöbén a szeretőjét látta állni, aki imigyen szólott
hozzája:
– Eljöttem kegyelmedhez, tudom, hogy egyedül van, s
búslakodik, hát majd beszélgetünk, hogy múljék az idő.
– Nem féltél ide betenni a lábadat, Rózsi, hiszen tudhatod,
hogy az apám nem szívelhetett, s ez az ő háza volt.
– Az ő háza volt – ismételte meg a leány halkan –, de most
már nem az övé, mert meghalt szegény, s kegyelmed meg
mindig azzal biztatott, hogy elvesz feleségnek, ha az öreg
gazda behunyja a szemét; hát eljöttem most, hogy őszintén
kimondjam, eljöttem megkövetni, ne hagyjon tovább
nyomorúságban. Isten látja lelkemet, nagy szerelemmel
vagyok kegyelmedhez, s nem lesz ártalmára, ha dolgos
asszony jön a házába.
– Te Rózsi – szólt a legény kelletlenül –, ne mókázz már,
no! Eredj mostan szépen haza, máskor is beszélhetünk még
erről.
A leány szomorúan pillantott kedvesére, s csak úgy
önmagának mormogta: – Hej, Kondor Péter, nem így
beszéltél te azelőtt énvelem, nem szeretsz már többé.
Péter meghallotta, s haragosan kiáltott fel:
– Hát nem nyughatol? Hagyjál engem békivel!
– Péter, nincs hová mennem, tudhatod, hogy temiattad
hagytam ott az édes szüleim házát.
– Eredj vissza hozzájuk, igaza volt apámuramnak, nem
valók vagyunk mi egymáshoz.
Rózsi elképedve, tátott szájjal meredt a legényre, s
kihullott kezéből a hóra az imádságoskönyve meg a tarka
keszkenője.
– Hát nem szeret már többé, Péter, hát igazán nem szeret;
édes Istenem, elfeledte, mit ígért, elfeledett mindent?...
– Hordd el magad – rivallt rá Péter türelmét vesztve –, elég
volt a siránkozásból! Te szegény leány vagy, Rózsi, jó voltál
a... a... szeretőmnek, de nekem módos, tisztes hajadon kell
feleségnek.



Ezzel belökte az ajtót, átlépte a küszöböt, s elreteszelte
háta mögött az utat.
Rózsi kővé meredten nézett utána, azután kibámult a
havas udvarba, majd meg valami érthetetlen érdeklődéssel
kísérte tekintetével a sűrűn hulló hópelyheket... Jó ideig
álldogált így, míg végre észbe kapott. Eltakarta keze fejével
szemeit; szeretett volna a föld alá bújni, úgy szégyellte
magát. Elkergette a házából az, akit legjobban szeretett
széles e világon. Vad gyűlölet fogta el, eszeveszett futásnak
eredt, de az udvarkapu előtt megállt egy pillanatra, s
fájdalmas, messze csengő hangon kiáltotta oda a
szeretőjének:
– Kondor Péter, jaj, de elátkoználak, ha nem szeretnélek
olyan nagyon!
***
Tavasszal, mire elolvadt a hó, s a kizöldült fű között tenger
sok gólyahír sárgállott, megindultak a malomkerekek,
zajosan csobogott a szabadjára bocsátott víz, s fehér tajték
táncolt a zúgó körül. Ismét zakatolt a malom, s hordták
zsákszámra a búzát.
Kondor Péternek jól ment a sora, mindig akadt bőven
őrölnivalója, hisz a harmadik határig nem volt malom a
környéken, azonkívül pedig az apjaura emléke is segítette
őtet... Egy darabig minden annak rendje és módja szerint
történt, hanem hát a fejébe szállt ez a legénynek, s kezdett
félvállról beszélni az emberekkel, s mivel járt egynéhány
iskolát, meg elolvasta a legdrágább kalendáriumokat, pénz
is volt mindig a zsebében, így hát azt gondolta, hogy különb
a többinél, különb a bírónál, a papnál, a királynál. Még az
Istent sem tisztelte kellőképpen, vasárnap átaludta a
szentmisét, s nyalkán kiöltözve legfeljebb a táncba ment el
olykor. Itt ismerkedett meg a héttelkes Csutorás gazda
gőgös Tera leányával. Menten ki is mondta a legényeknek,
hogy még e nyáron elkendőzi magának a hajadont.
Rózsi nem jött többé a malom tájékára, az utcán pedig, ha
találkozott vele, elfordította a fejét, s nagy vargabetűt



csinált, csak hogy ne kelljen annak a leánynak szomorú
fekete szemébe nézni, aki úgy tudta őt szeretni, aki miatta
hagyta ott az édes szülei hajlékát.
Egy napon szurtos munkások érkeztek a határba,
hamarosan dologhoz fogtak, s rövid idő múltán, mintha csak
a földből nőtt volna ki, nagy ház állt a falu szélén. A
parasztok idegenkedve rázták fejüket a rengeteg kőtömeg
láttára, s bizalmatlankodva kérdezték egymástól, hogy
templom-e vagy kastély lesz belőle?
Péterről ezalatt elterjedt Pelejthén a hír, hogy istentelen,
gőgös ember, akinek a szíve táján egy malomkő vagyon...
Gorombán, nyersen beszélt a parasztokkal, drágán s csak
hébe-hóba őröltetett, ha éppen kedve tartotta, mert mivel
nem lévén más malom a környéken, nagyon elbizakodott, s
hetykén el is dicsekedett, hogy rá vannak utalva a gazdák,
így hát bármiként is bánik velük, mégis hozzája kell jönniük.
Sokszor átaludta a delet, s aztán szeretett pipázva,
henyélve üldögélni a tornác előtt; a molnárlegények pedig
remegtek, ha látták. Azután meg, ha a kedve éppen úgy
tartotta, hát az Istennek sem dolgoztatott, hiába
rimánkodtak neki. De a legkérlelhetetlenebb és
kegyetlenebb akkor volt, ha a vígan kelepelő kerekek zaja
odacsábított a jómódú házhoz egy-egy szegény, munkát
kereső vándorlót. Korbácsot kapott elő, s kutyáit uszította a
fáradt, éhes utasra... Utóbb már le sem tette kezéből a
korbácsot.
Híre járt ennek a faluban, s már senki sem szerette Kondor
Pétert, hanem mivel féltek tőle, hát jó képpel fogadták
mindenütt, s Csutorás Terát máris a jegyesének hívták.
Mire elérkezett az aratás, készen volt a nagy ház kinn a
falu végén, s hatalmas kürtőjéből nehéz füstfellegek szálltak
az ég felé. A parasztgazdák kimentek a csodát nézni. Pedig
hát éppenséggel nem volt az csoda, hanem egy egyszerű
malom, amelyet nem a sebesen futó, hűvös patak, hanem
gőz hajtott... – Gőzmalom, gőzmalom! – mondogatta a nép,



s mivel nem szokik szívesen valami újhoz, hát ezután is a
vízimalomba hordta a termését.
Egyszer találkozott Péter a felső soron a malom
tulajdonosával, ki barátságosan szólalt hozzája, s
megkérdezte, nem akarna-e jó fizetés mellett elszegődni a
malomba. A legény keményen rivallt rá, s hátat fordított
neki. Aznap szörnyű haragos volt, csak úgy zengett
káromkodásától a háza tájéka. Alkonyattal
szerencsétlenségére a Rózsi apjaura állított be, s kérte a
molnárt, hogy őröltesse meg már azt a két zsák búzáját, ami
egy hét óta hever nála.
Péter ráförmedt, hogy ő bizony éjjel nem dolgoztat. Erre
válaszolt valamit a gazda, a legény megtoldotta, s a sok
szónak az lett a vége, hogy a molnár korbácsával
végighúzott a gazdán.
A gazda gyűlölködve emelte fel kezét a molnárra, de mivel
az befutott az ajtón, hát felszedte a zsákjait, s ment
egyenesen a nagy, szürke házhoz ott a faluvégen, ment az
új gőzmalomhoz.
Megtört a jég; a gazda búzáját hamarosan megőrölték
olcsóbban, szebben, mint a vízimalomban. El is beszélte ezt
mindenkinek, s mivel az egész nép fel volt bőszülve a fiatal
molnár ellen, rövid idő alatt elpártoltak tőle. És a Kondor
Péter malma, amely szorgalmas munka mellett
tisztességgel gazdaggá tehette volna az urát, mélységes
csendben, szomorúan, elhagyatottan állott ősszel a lehulló
lombok között. Nem bugyborékolt többé a víz a zúgó felett,
nem zakatoltak már a kerekek, zöld moha lepte el lassan
őket. Nem jött egy vígan zörgő, gabonával terhelt szekér
sem a tájékra, még a kéregető, dologtalan vándorlók is
elmaradtak, hiszen volt munka elég a nagy szürke házban,
amellyel jólét költözött a vidékre.
Csak most kapott észbe Kondor Péter, most látta, hogy
elfordultak tőle az emberek, hogy Csutorás Tera másra
vetette a szemét, s nem törődik már vele, hogy maholnap
éhen veszhet az apja öröke dacára, belátta későn, hogy az



örvény szélén áll. És ahelyett hogy szorgalmasan, szerényen
dologhoz fogott volna, rosszban törte a fejét. Be-bement a
nagyvárosba, s szurtos kis korcsmában töltötte idejét, hol
mindenféle gyülevész munkakerülő néppel akadt össze.
Ezek megbecsülték őt, ő meg viszont szerette hallgatni
beszédeiket, s jólesett a lelkének, ha egyik-másik rongyos
alak valamelyik asztal tetejéről, az üres borosüvegek között
szónokolt, és szidta, piszkolta az urakat. Egy ilyen
véresszájú szocialista kerítette hatalmába a legényt, s ez
lett legjobb pajtása.
Péter elmondta neki, hogy az ő kis vízimalmát mily gazul
rontotta meg a nagy gőzmalom, s elpanaszolta, hogy
maholnap nem lesz hová lehajtani fejét.
Minderről beszélt, de azt már nem említette, hogy miként
bánt ő a parasztokkal és az egész falu népével, és hogy
bizony nem törődött sokat a malommal. A munkakerülő
pajtás elmondta ezt a többieknek úgy, hogy nemsokára
bámulat tárgya lett a fiatal molnár.
...Mégis szomorú napok voltak ezek, Péter sokat
szenvedett, s a nehéz órák folyásában mind gyakrabban
jutott eszébe hajdani szeretője: az a bogárszemű szép leány.
– Rózsi, Rózsi – mondogatta olykor önmagának –, te voltál
az én jó csillagom!
Az új barát nyomon követte Pétert, s minduntalan kért tőle
pénzt, egy éjjel pedig, mikor nagy ivás után
hazabotorkáltak, kimondta a nagy szót:
– Add ide, Kondor Péter, a pénzt, amit zsebedben találsz,
szükségem van rá, cserében esküszöm a Mindenhatóra,
hogy megsúgom a módját, miként lehetsz megint gazdag
ember, és miként ronthatod meg a gőzmalmot.
Péter sóvár bámulattal tekintett pajtására. Mindenféle
jutott eszébe, egyik gondolat a másikat űzte... Felnézett a
csillagos égre, azután vissza a mellette ballagó toprongyos
alakra, s egy végső elhatározással nyúlt zsebébe, s az
ígéretek kecsegtető reményében kivette a pár forintot, ami
utolsó vagyona volt.



A férfi mohó kapzsisággal hajolt hozzája, elvette a pénzt, s
halk, elfojtott hangon súgott valamit a fülébe...
Péter meredten állt egy pillanatig, azután a homlokára
ütött, majd futásnak eredt, s eltűnt a szűk sikátorok
homályában.
***
Sötét, zivataros éjszaka volt, az égen terhes fellegek
úsztak, s lenn a földön az ökör szarváig sem látott volna az
ember.
Halálos csend úszott a tájon, s csak olykor zendült meg
cikázó villámok között az ég. Egy árva lélek sem volt ébren
a határban, az egész világ aludni látszott... De mégsem:
egyszerre halkan, óvatosan megnyílott Kondor Péter
malmának az ajtaja, s egy barna árnyék osont által a
küszöbön. Egy férfi indult bele az éjszakába, s hóna alatt
rejtegetve kis csomagot vitt magával. Lábujjhegyen,
meglapulva haladt előre, s minduntalan hátrapillantott; a
léptei alatt megzörrenő haraszt összerezzentette, mint az
olyan embert, kinek rossz a lelkiismerete... Lecsapott az
országútról, s toronyiránt nekivágott a mezőnek. Mikor a
temetőhöz ért, léptek zaját vélte hallani. Rémülten
támaszkodott a sövénynek, s egyberáncolt szemöldökökkel
meredt a sötét éjszakába.
A temető szélben ingó lámpásának fénye kísértetiesen,
tétován futott el a sírok felett, s a férfinak úgy rémlett,
mintha a sövény mellé lapulva egy ember bizonytalan
formáját látta volna. Eszeveszett futásnak eredt, s ha olykor
lihegve megállt, háta mögött óvatos léptek zaját vélte
hallani.
– Képzelődés, képzelődés – mormogá, s szaladt tovább a
gőzmalomig. Itt átmászott a palánkon, s lehasalva kúszott a
szertár nagy, csűrszerű, fából összetákolt épületéig, mely
mint a malomnak kisebbik gyermeke tapadt annak rengeteg
falához.
Letette a földre a magával hozott csomagot, s megpihent.
E pillanatban zajt hallott maga mögött, dermedten tapadt a



falhoz, homlokát ellepte a verejték, s kezeit őrülten dobogó
szívére szorította. Feje felett pedig mintha Isten szólalt
volna, megdördült az ég, s hosszú sávban cikázott a villám
végig a boltozaton. Ennek a fényénél látta meg az éji
vándor, hogy egy barna árnyék válik le a palánk sötét,
hosszan elnyúló vonaláról, s ingadozó, futó léptekkel
közeledik feléje... Ezután újból fekete, világtalan éjszaka
borult a tájra, s csak egy-egy közelben megroppanó kavics
jelezte, hogy jár ott valaki.
Egyszerre valami rémes iszonyattal érezte, hogy egy kéz
súrolja végig arcát, s pihen meg a vállán, meleg lehelet száll
a halántékára, s halk, visszafojtott hangon így beszélnek
hozzá:
– Kondor Péter, mit keres kegyelmed itten?
– Rózsi – suttogta Péter, mert hát ő volt csakugyan –,
Rózsi, jaj, de megijedtem!
– Megijedt! No lám, jól sejtettem, hogy rosszban töri a
fejét, az igaz emberek nem félnek, csak az Istentől. Régtől
fogva lestem kegyelmedet, s hallottam, hogy milyen
szedett-vedett bitang néppel barátkozik a nagyvárosban,
hallottam, hogy tönkrement, és hogy nincs senki barátja a
földön. Így hát most már szabad volt nekem visszatérnem,
szabad volt őrködnöm felette, s ma, amint a malom körül
barangoltam, mert hát csak odavonz a szívem, láttam, hogy
úgy ment ki az apja házából, mint valami tolvaj. Rossz
gondolatom jött, s mentem kegyelmed után, jöttem idáig...
Kondor Péter, sokszor mondtad régen, hogy szeretsz, igaz,
hogy régen volt, de hát arra a hív szerelemre kérlek, mondd
meg nekem, mit akartál itt cselekedni?
Péter a rémülettől és izgatottságtól kimerülten, megadóan
fogta meg a leány kezét, s hirtelen körülnézve súgta a
fülébe:
– Rózsi, megmondom: egy pajtásom tanácsára el akartam
pusztítani ezt az átkozott malmot a föld színéről, meg
akartam gyújtani, nézd – s ezzel megrúgta a lábánál heverő
csomagot –, nézd, itt van a szerszám hozzá, ez a



faalkotmány könnyen fog tüzet, s ebben a szélben rövid idő
múlva mellette a malom is lángokban áll.
A leány összeborzadt, egy pillanatig elgondolkozott, aztán
imigyen szólalt meg:
– Péter, borzasztó dolgokat mondtál el nekem, gonosz
emberek voltak a tanácsadó barátaid, mert magadtól nem
telik ilyesmi, nem vagy te rossz, csak nagyon könnyűvérű és
elbizakodott... Mi hasznod van abból, ha felgyújtod a
malmot, ha leég porig?... Elég benne a falubeliek idei
termése, sok száz ember veszti el a kenyerét, a keresetét,
és mindannyi téged átkoz, mert nincsen bűntett a világon,
ami előbb-utóbb napvilágra ne kerülne... Megátkoznak,
csendőrök jönnek érted, börtönbe csuknak, s rablánccal a
kezeden-lábadon töltöd el az ifjúságodat. Öregember lesz
belőled, mire szabadon bocsátanak... És azután, Péter, ne
gondolj csak magaddal, jussak eszedbe én is! Hidd meg,
szerettelek mindig, még akkor is, mikor elkergettél a házad
küszöbéről, nem tehetek róla, szerettelek, mert tudtam,
hogy egymásnak szánt bennünket az Úristen. Gyere innen,
Péter, nem hoz áldást az senkinek.
A legény felemelte a csomagját, s mint a részeg ember,
tántorogva indult meg. De egyszerre megvetette a lábát, s
dacosan, kétségbeesetten maradt állva.
– Te Rózsi, hagyjál engem, nincsen keresnivalóm ebben a
világban, tönkrementem, nincs miből megélnem.
– Hallgass reám! – szólt a leány, kézen fogva őt.
Tisztességes, szorgalmas munka mellett nem halt még éhen
senki ezen a földön... Áll még a malmod, ha a zsilipeket
felemeled, zúg még a víz, terem búza a határban, és ha
megembereled magad, akad őrölnivaló elég.
Ezzel elindultak, s mire túlértek a nagy malom palánkján,
fellélegzett a legény, mert érezte, hogy nagy veszedelemtől
szabadult meg, s aztán valami gyerekes hálával ölelte át a
Rózsi derekát.
– Rózsi, édes rózsám, ígérem, hogy mindent megteszek,
amit kívánsz, de ígérd meg te is, hogy nem hagysz



magamra soha, hogy a feleségem leszel.
– Fogadom, ígérem! – monda ünnepélyesen a leány, s ott
künn, a sötét éjszakában, egyedül a Jóistennel, hosszú idő
után az ébredő boldogság reményével, szerelmesen
csókolták meg egymást...
***
Kondor Pétert és a hitestársát, a bogárszemű Rózsit
megsegítette az Úristen.
Mikor a falubeliek belátták, hogy milyen szorgalmas,
tisztes emberek, egyik is, másik is odavitte malmukba a
búzáját. Rövid idő múltán volt munka bőven. Vígan kelepelt
újból a nagy kerék, a víz csobogva futott el a zúgó felett, a
garatban járt a búza.
Jómód és boldogság költözött a falak közé, mert
mindennek van joga a földön lenni, ami hasznot hajt az
emberiségnek.
Nagy ez a világ, sok minden megfér benne, a kicsiny
munkás is megfér a hatalmas gyáros mellett, ha becsülettel
dolgozik.



Ludovika
Sötét és néptelen az utca. De azért valaki mégis jön.
Nyugtalanító haladása folyton érzik, mint valami
idegenszerű testnek a terjeszkedése, és a keze átér a széles
utcaközön. Kimeresztett karokkal mozog előre a kocsijáró
úttest közepén, és kétoldalt csak egyre tapogatja a házak
falát. Megpróbálja a kapuk kilincsét, a csengők felett
tétováz. Izzadt ujjal tapogat az ablakok üvegjén a fülledt,
nyári éjszakában.
A szomszéd utcában is ilyesmi történik, kimeresztett
karokkal ott is halad, és senki sem állja az útját. Utcáról
utcára jár, s a keze borzasztóakat akar, keres, kutat, átér a
tereken, a Dunán, át a túlsó partra, ki a budai hegyekbe,
szanaszét az egész országba.
Most... Most fordul be a szegleten. Már az ablak alatt
súrolja a falat. A körmei halkan koccannak az üvegen.
Lassan ide-oda csavarja a kilincset. A bezárt kapuk mögött
pedig csak áll és vár az iszonyat, és a szájára szorítja a
kezét, hogy kínjában fel ne ordítson...
Ősszel kezdődött ez, október végén, mikor a fehér
őszirózsák nyílnak a temetőn. Eleinte nem is igen értették a
belső városban, hogy mit jelent, mert ravaszul járkált, és
csak a mások szájával beszélt. Még télidőben is így tett, de
a lépése mind mélyebbre süppedt a hóba, és a nyoma
reggel is ott maradt.
A kályhákban kialudt a tűz. A szegletekből kikopott a
tüzelő. A kenyér is elfogyott, és karéjban, körös-körül az
ország is már majdnem elfogyott.
De ami tavaszra lett, azt előbb senki sem akarta hinni,
hogy lehet... Hogy ropogtak a puskák!... Egy márciusi
éjjelen... Akkor kezdődött el igazában, és azóta már minden
utcát bejárt. Mentében valamilyen rettentő vérbajt hurcolt



szét. Az agyvelőkbe kente bele, rákente a falakra is. Vitte,
cipelte, amerre elhaladt...
Az emberek egy részét meglepte a baj, akire pedig nem
ragadt rá, az ijedtében tettette magát, mintha ő is beteg
lenne. Fogadkozott, ordítozott, hogy a betegek agyon ne
verjék, amiért ő még egészséges.
Különben megtorpant már a tüdőkben minden emberi
hang. A világosság elfogyott a lámpákban. Sötét volt, és a
boltokban belepte a zsíros nagyvárosi korom az üres
polcokat. A vevők csüggedt rajokban ácsorogtak. Maguk
sem tudták ésszel felfogni, mire várnak. A
vásárcsarnokoknál, a mészárszékek előtt leültek a járda
szélére, és üres szemmel nézték az új plakátokat.
Békét és kenyeret ígértek nekik. De most már nincs többé
szó ilyesmiről. A hirdetőoszlopról szederjesen ordít le rájuk
egy csomó mérges papírpofa:
„Be a Vörös Hadseregbe!”
„Szociális termelésből fakad a jólét...”
A kifacsart testek, ott a járda szélén, szédülve nézték a
betűket, és a beleiket tovább marta az éhség.
Egyre melegebben tűzött le a nap a sepretlen, szürke
kövekre. Dél elmúlt, de azért senki sem evett. Egy gyerek
hajókát kezdett csinálni a szovjetbankóból, aztán már
mindannyian ezt nézték. Nézték, hogy teljék az idő. A
csatorna szennyvize pedig lassú iramodásokkal himbálta a
hajókát a lefolyó rácsa felé. Épp akkor becsukta valaki a
boltját. Hogy hangzott ez! A poros vasredőny zörgött, nem
hagyta abba, zörgött le egészen a földig. Aztán a szomszéd
utcából is felelt ilyesmi. Arrébb is, túl is... Talán a visszhang
kószált szanaszét?
Vöröskatonák jöttek. Ők szedték volna fel a visszhangot?
Vagy a bakancsuk tiporta össze? Nem lehetett már semmit
bizonyosan tudni. Egyszerre csend lett. És mire
besötétedett, a kimeresztett két kéz megint tapogatott az
utcák két oldalán. Benyúlt a kapuk torkába, felkaptatott a
szennyes, meredek lépcsőkön a szegények közé. Vitte a



különös vérbajt az agyvelőkbe, és elvitte, mit elért, amit
még rabolni lehetett. Már az embereket is kezdte kiemelni a
falak közül. Néha beledobálta őket a Dunába. A víz loccsant
a part alatt, és kongó dörömböléssel egy sötét teherautó
vágtatott végig a halottcsendes városon.
A hallgatódzás szakadásig feszült. A kapuívekben szűkölve
lapultak a kapuk.
A teherautó pedig vágtatott éjszakáról-éjszakára, mint egy
rohanó temetkezési kocsi, és a robaja szétgurult ott is, ahol
nem járt.
Ki merne itt még talpra állni? Ki merné felütni a fejét a
leszegezett koporsófödél alatt?
Már nem lehet... Ahol megkísérelték, ott mindig vértócsa
maradt a kövezeten. A Lánchíd budai pillérje tövén is
aludtvérben feküdt másnap reggel egy gazdátlan kalap. És
Kiskunfélegyházán is véres nyelű ásó hevert a sínek
mentén. A Batthyány-palota lépcsőjén, az Országház
pincéjében... Vér, ragadós aludtvér mindenütt, ahol valaki
moccanni mert.
A szomszéd ház falán végigfut valami. Cseréptörmelék
lenne-e? Hogy fut! Lefele fut az ereszcsatornában, és zörög,
mintha a padlástól a járdáig vacogna a ház foga.
– Megállj!
De nincs, aki megálljon. Tíz óra elmúlt a világító
toronyórán. Ilyenkor nem merészkedik elő itt már senki
emberfia. A túlsó utcában, találomra, épp ekkor belőttek
egy ablakon. Üveg csörömpöl az aszfaltra, de belülről semmi
sem történik. Ebben a városban még csak jajgatni sem mer
többé a rémület. És tovább portyázik a kis csapat
bőrkabátos terrorlegény.
Mögöttük elnyúlt testtel, mint egy lassú, szürke
borzongás, piszkos, terhes macska oson.
Van-e még? Van-e, aki még merne itt?...
És ekkor... Mintha nyugtalan félálmok vívódó víziója
lenne... A reménytelen zsibbadásban egyszerre talpon áll



egy csapat fehér zubbonyos fiú. Gyerekek még. Fiatal
oskolások...
A tanácskormány egy hónappal azelőtt kergette szét a
Ludovika Akadémia növendékeit. Aztán mást gondolt, és
visszaparancsolta őket, hogy megtanulják Marx elméletét,
Lenin fegyelmét és Trockij kommandóját.
Nyolc nap se telt bele...
A tiszti étkezőben már hangtalan jelentéseket mondanak
a mozdulatok.
A tiszai vörös frontról megbízható tüzérezredek jönnek...
Már jönnek a főváros felé... A rendőrség..., a gyárak
jóérzésű munkásai... És a környékbeli kisiparosokra is
számítani lehet... Tisztviselők, diákok..., sokan, mind... A
Ludovika kapuja előtt lesz a gyülekezés... Fegyvert majd
idebentről adnak ki nekik... Titokban az angolok is
támogatják a felkelést... A dunai monitorok veszik fel a
harcot...
Egy keskeny, komoly arcban lassan, gondtelten felfele
húzódik az egyik szemöldök. Aztán hirtelen elmúlik ez is.
Egy csontos ököl döngve az asztalra csap.
– Mielőtt a népbiztosok észbe kapnak...
– A Vilmos-laktanya már a nyakukba lőtte a
szovjetházakat. Egyszerre kinn a folyosón is elharapódzik a
fojtott, zavaros izgalom.
Az ablakmélyedésből egy szeplős képű, zömök kis
harmadéves merev, kiégett szemmel néz a város felé.
– Tüzérségi tűz lesz a jeladás.
– És a mi ütegünk ismétli a kertből... Kissé rekedten
mondja valaki:
– A Ludovika Akadémia az ellenforradalom támpontja lesz.
Néhányan összedugják a fejüket, de nemigen tudják, hogy
mit mondjanak egymásnak. Egy keskeny mellű, szőke fiú a
falnak dűl. Csak egy pillanatig támaszkodik. Aztán feszesre
húzza magát, mintha jelentkeznék, tiszta gyermekszemébe
belecseppen a fény, és fitos kis csibészarca szótlanul
mondja: jelentem alássan, tizennyolc éves vagyok...



– Ma... háromkor...
A hálóteremben már sorakozás van. Egyetlen hang beszél:
– Fiatal bajtársaim! Végre elérkezett az óra... Ma délután...
Hazánknak és minden becsületes magyarnak a sorsa a mi
kezünkben van. – Valami belülről félbeszakítja. És a szeme
olyan különösen néz, lefelé néz a kis csibészarcú furcsán,
félszegen szétterpesztett gyerekkezére. Aztán már megint
katonásan, keményen ütnek rá a szavak a csendre: – Aki
nem érez magában elég erőt és akaratot..., nyugodtan,
minden bántódás nélkül kiléphet...
A hang elhallgat, és vár.
Mereven állnak a diákkatonák. Az álluk előrefeszül, a
tenyerük a combjukhoz tapad. Valakinek kihallatszik a
zsebéből az órája ketyegése.
Senki sem moccan. Egy sem lép ki a sorból.
De a jeladás... Három óra öt perc... Hát... Fél négy... De
hát... Ők meg csak állnak. És ez az álldogálás... Négy óra...
A zömök harmadéves lopva elkeni a verejtéket a homlokán.
Valamelyik kicsit oldalvást hajlik. Most már kilát az
ablakon... A kisiparosok nem gyülekeznek... A tisztviselők
sem... Hol maradnak? Fél öt... Páran lézengnek a kapu
előtt... Háromnegyed... Ni, már haza is küldik őket. Semmi
értelme... És a diákos ezüstórák ki-bejárnak a zsebek
nyílásán... A nap rézsút tűz át a termen. Egy légy dong
valahol, és a dongás nyúlik, kibírhatatlanul nyúlik... Már ez
is elfáradt... Öt óra...
Buda felől tompán bepuffan valami az ablakon.
– Indulj!
Ki mondta? Nem szó, nem hang..., valami villanyütés
mondhatta ezt.
És ekkor elindult a vérvesztettek utolsó vére, utolsó
fiatalsága, az ősrégi katonanépnek legmeghatóbb
hadserege – egy csapat gyerek. Elindultak, és szó nélkül,
összeszorított ököllel vitték, talán meghalni vitték szegény
kis fiatal életüket.



Már kinn robog a lépésük a folyosón, csődül, tódul, mint
óra után a tízperces szünetben, lefelé zuhog a lépcsőn,
szétrajzik a földszinten.
És a levegőben észrevétlen eltolódik valami. Áthajlik
másba az, ami eddig volt. A tiszt urak nem tanárok többé, a
növendékek nem oskolások, és a kapu sem egészen kapu,
és a kertfal egyszerre fedezék. A valószínűtlenség terjed és
állandósul, és minden olyan gyorsan történik.
A vörös kapuőrséget már lefegyverezték a rohanó rajok, a
főépületet megszállták, túl a falon már a József
telefonközpont is a kezükben van.
Egy pillanatra új lesz az élet. Ők elvégezték a rájuk bízott
feladatot. És a kerten átragyog a lehajló nyári nap.
Már haza is küldik a kapu felé szállingózó kisiparosokat.
Úgyis kevesen vannak. És valamiféle túláradó
nagylelkűségből, mert minden ilyen kitűnően sikerült, az
Akadémia összefogdosott politikai megbízottait is szélnek
eresztik, kieresztik őket a városba...
Senki sem tudja, mennyi idő telik. Aztán jelentenek
valamit a kaputól. Az ablakokból is látszik már.
– Jönnek...
– A mieink?
Odakinn egy szakasz vöröskatona zárt rendben feltűzi a
szuronyt.
Az utcáról emberek futnak a kapu felé. Tompa dörrenések
rezzentik meg a fülledt levegőt. A Ludovika ablakai
visszatüzelnek. Egy hang bőgve segítségért kiált. A külső
puskatűz erősödik, közelebb jön, hátraugrik. A sor meginog.
Menekülnek a maradék vörösek. Legelöl menekül a politikai
megbízott. Csak most látni az elvtársat, most, mikor
szalad... A járdán sebesültek másznak. A kapu előtt hegyes,
sárga arccal mozdulatlan viaszkatonák feküsznek.
– Visszavertük...
Még rezeg egy darabig ez a szó, aztán valami gondolat az
útját állja. Mi lesz most? És a szó már semmit sem jelent.



Lassan elhalványul a kert, megtörik benne a fény.
Megtörik az egész, mint a haldoklók szeme.
És szürkén felmered a fal, mintha ki akarna látni önmaga
felett.
Ha tudni lehetne... Mi történik most odakinn?... A
monitorok, a laktanya... De hát miért nem tüzelnek? Hol
maradnak az ellenforradalmár tüzérezredek?
Mi ez? Miféle csend?
Egy ismerős hang idegenül kong át a folyosón:
– Járőrt kell kiküldeni!
Fiatal, hamvas arcok sereglenek bele az erős
lámpafénybe. Jelentkeznek önként sokan, mintha egyik
húzná maga után a másikat.
– Csak hárman!
Túlzott feszes tartással lépnek ki. Mögöttük lassan,
idegenszerűen csukódik a kapu. Kívül vannak. Az elvétett,
félvak lámpák ellenségeknek rémlenek, a leskelődő
mellékutcák is, a fekete házak is... Már olyan, mintha ár
ellen kellene menniök, a parttól távolodva. Egy pillanatig
még feldobálja a kövezet a lépésük kopogását. Aztán ez
sem hallatszik többé, és a három alak körvonala elkopik a
sötétben.
Elmúlhatott már egy fél óra.
Lövés dördül. Hosszan gurul a dörrenés, begurul a
Ludovika kertjébe.
A bokrok sűrűjében lassan lefelé csörgedez egy száraz
levél.
A gyepen árnyék iramodik. Sebesen fut egyik fától a
másikig. Fedezéket keres. Amott is egy..., túl is... Mintha
komámasszony, hol az ollót játszanának.
A falon túlról szakadozott kommandószavak vetődnek át.
A sötétben mindenfele mozogni kezd a kert.
A ház falában váratlanul felszisszen a kapu. Arcok
hajolnak a nyílásába. Valami elnyúlt sötétet vonszolnak
befelé hirtelen. Az előbb még járőr volt, és most már nem
jár! Csak fekszik, feszes tagokkal fekszik, és szép, hetyke



arcára is feszesen tapad a megsárgult bőr, s az álla egészen
hegyes. De azért jobb szemöldökét most is kissé felfelé
húzva tartja, egészen úgy, mint mikor titokban belecsíptette
monokliját. Negyedéves volt, és olyan finoman tudta azt a
tilos monoklit tartani. Az elsőéves gólyák irigyelték ezért.
Vajon mikor az a lövés... Vajon akkor is viselte-e?... A szeme
nyitva van, és olyan, mintha kis kerek monokli lenne mind a
kettő felett, fénytelen, homályos üvegből való monokli,
amelyen át többé nem lehet már e világból semmit sem
meglátni. Néhányan visszafojtott lélegzettel hajolnak fölé.
– Szegény... Szegény Jenő...
Két járőrbajtársa ott áll a lábánál mereven. Csak a
kisebbik mozdul. A zsebkendőjét szeretné előkotorni. De
nem találja. Bizonyosan akkor vesztette el... Amikor
történt... Az Üllői úton... És halkan szipákolni kezd.
Egy lövés csattan odakinn.
Valaki őrült sietséggel rohan végig a folyosón.
– Támadnak a vörösök! Növekszik a lárma.
– Sokan! Az Orczy út felől. Két és fél század!
– De hát hol maradnak a Tisza-fronti tüzérezredek? Tompa
dörrenések rezzentik az ablakokat. Lehajolva szaladnak el
előttük. A külső puskatűz egyre erősödik.
– Előre!
– Visszaverjük őket!
Forgatag támad, sodorják egymást.
– Maradj! Gyere! Te is? A fák között megállnak.
– Hány éves vagy? – kérdezi valamelyik. –Tizenkilenc...
leszek.
S minden ok nélkül egyszerre olyan meghatónak tűnik fel
ez neki.
Tizenkilenc... Vakációkor még... Otthon...
– Az anyám mondta...
Golyó csapódott a szomszédos fába. Már nem mondta
tovább. És mégis, hirtelen mindnek eszébe jutott valami,
valami régi, amit egyszer az anyjuk mondott.



– Vigyázz magadra..., kisfiam, te... Gombold be a
kabátodat... Megfázol... Fúj a szél...
Boszorkányos fütyölés sivít el a fejük felett. A vörösök már
gépfegyverrel lőnek a városi házak ablakából. A kert egyre
felel. Süvöltözés nyargal a levegőben. Téglatörmelék pereg.
Lomb hull a sötétben, mintha a fák haját tépnék a golyók.
– Jönnek! Az Üllői útról is, vagy másfél század. Túlról már
fejek bukkannak fel a fal tetején.
A kert rájuk tüzel. Lebuknak a fejek, nehéz testek
csattannak a kövezeten, és onnanfelől jajgatni kezd az
éjszaka. A Ludovika visszaverte a harmadik támadást.
Derengeni kezd. De a virradatban csak fakó foltok az arcok.
– Már nem jönnek a mieink.
Nehéz lépések csosszannak a kapu alatt. Mintha terhet
cipelnének.
Halottat hoznak. Tiszti kabátjával takarták be, nem látszik
az arca, és mégis tudni lehet, hogy kicsoda.
A hűvös első napfény sárgán fut végig a fal peremén.
Névtelen borzongás szalad vele a kertben.
– Fogytán van a muníció...
Egészen halkan mondta, aki mondta, és mégis
meghallották valamennyien.
– Gyülekezés!
A parancsnoksági iroda felé tolongnak a lépések.
– Talán... – Hátha...
– Nem, nem a mieink. Megint ők! Jönnek... Friss ellenséges
századok.
– A helyzet tarthatatlan!
Már a hadügyi népbiztos parancsát is tudják a folyosón.
Húszpercnyi időt adnak. Ki kell vonulni felemelt kézzel.
Különben aknavetőkkel repítik fel az egész épületet.
Mintha egyszerre valami kifosztotta volna a levegőt. Nem
lehetett többé lélegzeni.
Már nincs tovább.
És a fiúk még mindig kifelé néznek az ablakon.



Odatúl émelyítő, zsibbadt csendben szorongnak a
háztetők. A megtorpant város újra tűr, és a néptelen, riadt
utcákon valami újra jön, láthatatlanul, nagyhatalmasan.
– Mi vár reánk? Forradalmi vésztörvényszék? Börtön?
Halál?
– Hol maradnak a tiszai tüzérezredek? A kisiparosok...,
polgárok..., monitorok... s az angolok?
Senki..., senki...
A külső világ elhagyta őket. A komor iszonyatban, magára
maradottan, kiközösítve csak áll a Ludovika szenvedésben,
dicsőségben, egészen egyedül. És ebben a bizonytalan,
halálverejtékes magányban rejtélyesen, szomorú
szépségben felmagasodik a maroknyi hősi csapat.
Pillanatok alatt megnőttek a ludovikások, a börtön, a
vesztőhely, a halál árnyékából halhatatlanul, csodálatosan
belenőttek a történelembe.



Március
A fák kérge alatt keringeni kezd az élet vére, a partok
között megbokrosodott, vadhideg vizek nyargalnak a
völgyek felé, és a pihegő, zöld vetés felett március szelleme
jár.
A régi, az örök szellem, a kezdődés, az ifjúság, a
szabadság maga, mely a nyár előtt feltárja a föld kapuit.
Március eljött megint, és mint szilaj vándorlólegény
dölyfös ifjúságában minden úton dudolászva megyen, és
úgy hiszi, egyes-egyedül övé a világ.
Hányaveti, duhaj kedvében visszaborzolja a felhők
üstökét, becsapkodja a felnyitott ablakokat, és nevetésétől
megbillen a harangláb zsindelyes süvege alatt a kis harang.
Aztán felvágja a fejét, és elnéz nagy, csillogó, zöld
szemével a világ felett.
– Ki vagy te? – kérdi hirtelen.
Most látja meg, hogy mióta elindult, valaki lopva jár
mellette a vetés felett. És egyszerre emlékezni kezd. Most
meglapulva jár, de volt idő, mikor minden úton csak az a
másik haladt, és halálnótát dalolva legázolta a tavasz jogát,
eltiporta a kezdődő vetést, és a szabadság nevét bitorolta.
Március örökifjú szelleme megáll, és szembefordul a
rejtélyes szellemmel, mely mint az árnyék nyomon követi.
– Ki vagy? Az én jogaim nevében követelsz, az én
ideáljaim torzképeit vetíted, az én dalom helyett dalolsz. Ki
vagy te, idegen?
És hangzik a válasz, mint föld alatti morajlás, mely
ellágyítja magát, hogy csalogasson:
– Én március szelleme vagyok...
– Hazudsz... Az én vagyok, és hozzád, aki mellém
settenkedel, nem fűz vérségi kötelék.
– Mit bánod – morajlik az idegen –, az emberekkel már
elhitettem, hogy rokonok vagyunk. Vannak, akik már azt is



elhiszik, hogy te nem is vagy, csak én vagyok, esküsznek rá,
és hirdetik, hogy én vagyok március szelleme.
– Rád ismerek beszédeidből! – rivallja március igazi
szelleme. – Fojtogató kezed nyoma kiújul a torkomon. Rád
ismerek; hat év előtt te akartál ezen a földön örökre
megölni, te dobtad oda akkor martalékul magyar
birodalmamat, te üvöltötted túl idegen daloddal az én
dalomat, és így vesztette el magyar birodalmam sok
jövendő nyarát a te vörös tavaszodon.
Megrázta öklét, mint két jogart, és hangja zengése mint a
zivatar beleütődött a boltozatba:
– Az én dalom a Talpra magyar, melytől talpra szöknek
még a halottak is, a tied idegen dal, melytől meghalnak a
nótásai. Én a szépség vagyok, te az iszonyat, én az ifjúság,
te a jövendők hóhéra, én az erő vagyok, te az erőszak, én a
kezdődés, te a vérpad. Én a szabadságharc voltam, te a
forradalom. Én a szabadság vagyok, te a rémuralom, te a
népek alkonya vagy, én a népek tavasza vagyok.
És március szelleme elűzte magyar birodalmából a másik
szellemet, hogy menjen oda, ahol még befogadják, mert
nem ismerik. Ő maga pedig fenséges ifjúságában elindult a
rónán kaput tárni a nyárnak.



Az idegen
A vonagló, csörömpölő robajból iszonyú csend lett,
mintha valamilyen félelmes készülődés venne lélegzetet.
Aztán jajgatni kezdett a föld, a levegő. Körös-körül minden
jajgatott és nyögött.
És talán sohase lett volna másként, ha egy hang bele nem
kiált:
– Ide hozzám, aki él!
Ekkor gondolt először arra, hogy talán nem halt meg.
Pedig egy konok, mozdulatlan súly nagyon nyomta a mellét.
Olyan nehezen lélegzett, mint mikor a háborúban betemette
a gránátrobbanás... Két könyökét hirtelen a földnek
feszítette, és felrántotta a vállát. Az idegen teher lebillent
róla. Ebben a felszabadulásban megint meghallotta, ami
rajta kívül történt.
Még mindig jajgatnak... Befogta a fülét, aztán lassú, irtózó
mozdulattal az arcához nyúlt. Közben olyasmi rémlett fel
benne, mintha mindez nem először történnék. Valamikor,
jóval ezelőtt, az olasz fronton, ha gránát csapott a kavernák
közé... Akkor is ilyen óvatosan tapogatta magát, akkor is így
félt megtudni, nem szakadt-e le a testéből valami. És – de
az később volt. A forradalomkor, az Országház pincéjében...
Egész éjjel kikötve tartották a terrorlegények. Feje körül a
falba lövöldöztek. Mikor eleresztették és mehetett, a keze
furcsa rángatódzást szokott meg. Azóta elmúlt. Miért kell
most megint a fejéhez kapkodnia?
Halálhideg verejték csurgott a szemébe. Egy pillanatig
nem tudta, vajon ugyanazok a dolgok kezdődtek-e újra...
Reszkető keze a leszakadt poggyászhálóban akadozott.
Nem, nem, ami itt történt, az más volt. Hiszen az előbb még
egész kényelmesen ringatta a vonat a vasúti kocsi párnáin,
és a távíróoszlopok, a fák... Minden nyugalmas volt. Ő pedig
ingatni kezdte a lábát, hogy múljék az idő.



Ekkor történhetett a szerencsétlenség, éppen mikor ő a
lábát ingatta.
A combjához kapott. Semmi..., semmi baja se történt!
Milyen jó volt ezt mondani. Csak odaát ne jajgatnának úgy.
Hirtelen felugrott. Egy nyíláson levegő áramlott be hozzá.
Odatartotta az arcát. Tekintete kapkodni kezdett a
félhomályban. Innen is, onnan is kiemelt valamit.
Iszonyodva ejtette vissza...
Egyszerre megrögződött a szeme. Mi az ott?... A leszakadt
töltés alatt tótágast állt egy földbe fúródott, fekete rém. Még
füstölt. Feltépett hasában fedetlenül sziszegett az élő
parázs, és amint fel-fellihegett, kísértetiesen véreztek a
kövek, a fűszálak. A pályaomlásban lehemperedett
sötétségek hevertek, a roncsok közt szétdobált karok, tátott
szájak, csizmák, hátak és fejek. Felettük, mint szörnyű
üzekedésben megdermedt óriás állatok ágaskodtak a
beborult égnek az egymásra futott kocsik.
És minden alól szüntelenül bugyborékolt az emberi
jajgatás.
Nyakában remegni kezdtek az inak. Egészen úgy
remegtek, mint mikor gránát robbant a Karszton, és az
Országház pincéjében a feje körül kopogtak a golyók.
Most is olyan hirtelen jött, mint akkor. Senki se gondolta
volna, hogy lehetséges. Előzőleg nyugalmasan ingatták az
emberek a lábukat, hogy múljék az idő, és aztán jött... a
háború, a forradalom, minden úgy jött, mint a vasúti
szerencsétlenség.
Egészen kitolta fejét a résen. A pálya mélyen alatta
látszott, a lépcsők a levegőben lógtak. Elugrott felettük.
Zökkenve esett talpra. Csak most látta, hogy az utolsó kocsi
a töltésen maradt. Az ő kocsija. A többi a mozdony után
zuhant. Megrázta magát, és futni kezdett. Ekkor már mások
is futottak. Kis lámpák himbálództak, üveg csörömpölt,
pléhtetőkön vad lépések kopogtak.
A füvön már elővonszolt sebesültek és halottak feküdtek
egymás mellett sorban. Mennyi idő telt? Mióta elkezdte,



nem állt meg. Olykor elkapta egy-egy kéz a lábát, és húzta,
és nem engedte.
Olykor rohanó alakok ütődtek hozzá, és azoknak is zihált a
mellük. De senki sem szólt, csak a jajgatás beszélt. A keze
ragadós volt valami furcsa nedvességtől, a karja könyökig
lucskos. Haja az arcába lógott. Nem törődött vele. Még,
még... És emelte, tépte, taszította a romokat. Birkózott
velük. Sietni, sietni! Nyögések hívták a roncsok alól. Egyre
halkulóbb nyögések.
Közben egészen besötétedett. Túl, valamelyik
kanyarodónál vonat fütyült. Hosszú ijedtségben fütyült, és
mintha tapogatóznék, lassan, nehézkesen tolta magát előre
a pályán. Segélyvonat! Honnan jött, ki hívta, ki küldte? Nem
kérdezte senki. Az elcsigázott mentőkben elpattant az
erőfeszítés.
A segélyvonat egy szakasz utászt is hozott. A katonák
sebesen ömlöttek ki a kocsikból, és felsorakoztak a töltésen.
Itt-ott fehér kabátosok szállingóztak bele a sötétbe. Már
szurkos fáklyák iramodtak utánuk. Egyszerre borzasztóan
látszott minden. A fáklyák füstös lángjától inogni kezdett az
egész romhalmaz. A halottak is inogtak a füvön. Egy
szekerce sivított. Csákányok döngése zuhogott. A
vonatroncsok között emberi alakok mozogtak. Hajlongtak,
ágaskodtak, terheket cipeltek, és egyre jöttek-mentek.
Ő pedig csak állt és nézte...
– Kicsoda maga? – Egy karszalagos ember rivallt rá, és
gyanakodva mérte végig. – A szerencsétlenül járt vonaton
volt? Mi a neve?
Furcsának találta, hogy most ilyeneket kérdeznek tőle.
Semmi értelme...
– A halottak névsora miatt – dörmögte a másik
szelídebben, mintha megsajnálta volna.
Hirtelen eszébe jutott, hogy ez őt most bizonyosan
őrültnek tartja. Tettette magát, és nyugodtan felelte:
– Donátnak hívnak. Negyvenegy éves, nőtlen...



– Hagyja abba! Ez már felesleges. A segélyvonaton
jelentkezzék. Ott majd felveszik az adatait. Siessen!
Az ember odébb ment, és ő nem nézett utána. Fáradt volt.
A fejét hátraeresztette, és a két kezét messze tartotta
magától, mintha iszonyodnék tőlük. Lassanként kemények,
merevek lettek az ujjai, megszáradt rajtuk, ami az előbb
még lucskos és ragadós volt.
Émelygést érzett, és többször egymás után kiköpött a
sínek felett. De a füle azért közben szünetlenül valamilyen
neszelésre figyelt. Eleinte nem tudta, csak utóbb jutott az
eszébe, hogy ezt a neszelést már azelőtt is hallotta, egyre
hallotta, ha a jajgatás egy kis rést hagyott. És ő felüdült
tőle, és meg-megnyugodott, mert olyan friss volt és jó volt.
Már egész teste arrafelé hallgatódzott. Úristen! Odalenn,
túl a topolyák alatt patak csobogott. Víz, hideg, szabad víz!
Kiáltani akart volna, és ellenállhatatlanul futni kezdett. A
nedves homályból, a füzek közül hűvös, tiszta áramlás jött
eléje. Az arcához ért, kiszikkadt tüdejébe tódult. És ő
letérdelt a parton, mintha imádkoznék, és két véres kezét a
patakba mártotta. A víz ugrálva futott el a keze felett,
átlubickolt az ujjain, trillázott a kiálló köveken, buggyant,
csobbant az alámosott, öreg gyökerek között.
Nem bírt magával, zokogó nevetéssel felnevetett. Még
többet akart. Beletenyerelt a harmatos mohába. Föld és víz
szaga a vér szaga után... így volt a háborúkor is. Emberek,
országok rabolták egymástól, tépték, vitték, akarták a
földet, azok is, akiknek nem volt, azok is, akiknek sok volt.
Föld és víz szaga. A vértől csak a föld és a víz gyógyítja meg
az embert... Lehasalt a parton, most már az arcát is
odatartotta a pataknak. Felnyíló ajkát hűvösen verdesték a
freccsenő habok.
Semmi sem háborgatta. Csak egyszer tetszett úgy neki,
mintha a víz felett a fák levelein valamilyen futó fény
vakítaná. De ez is abbamaradt, és ő azonnal elfeledte. Fenn
a pályán sietve himbálódzott odébb egy viharlámpás fénye.
Kisvártatva, mint gonosz emlék, elnyújtott fütyülés



gabalyodott bele a víz csobogásába. Valahol dohogó
sustorgás szakadt fel, kocsiütközők verődtek, kapcsok
csörömpöltek.
Donát felkapta a fejét. Mi ez?... Minden az eszébe jutott,
és eszeveszetten futni kezdett a töltés felé. A szája kinyílt,
rekedten ordított:
– Várjanak! Várjanak! – De a segélyvonat zárólámpáját
felszippantotta az éjszaka.
– Itt hagytak – dadogta idegen hanggal, és magányos
nyomorúságában irtózva nézett körül. Nem tudta, hol van. A
szerencsétlenség szabad pályán történt, ismeretlen tájon.
Nincs kitől kérdezzen. A fekete hegy pedig hallgat, még csak
nem is jajgat többé. Összeverődött, zavaros, néma
tömegnek rémlik, amelytől félni lehetne. A deszkák, a
felszakadt sínek, égnek görbült, hosszú ujjak, a
felkunkorodott kocsitetők, rimánkodó nagy pléhtenyerek,
olyanok, mint a halottak keze. Pedig ők már nem
rimánkodnak. Vajon azokat is itt hagyták-e?
Tágra tépte a szemét. Túl, odakinn a földeken történni
kezdett valami. Lopakodó sötétségek közeledtek a sötétben.
Farkasok vagy fosztogatók? És a patak mentén, az úton is
jött valami. Zörögve jött...
Keze megint a fejéhez kapott. A két lába csak úgy magától
elindult, és vitte veszett iramodásban. A zörgés pedig
nyargalt mögötte, és mindenütt a nyomában volt. Aztán
nem bírta tovább. Egyszerre megállt. Miért futott az előbb?
Zavaros örvénylésből vetődött vissza a valóságba. Hiszen
csak szekér zörög. Egy közönséges szekér.
– Hahó! Megállj...
A fuvarosember nem ellenkezett. Hagyta, hogy
felkapaszkodjék a saroglyába, és közben nyugtalanul
visszanézett az elhagyatott vonatroncsok felé. Sebesen
keresztet vetett magára, aztán ijedező lovai közé suhintott,
mintha menekülni akart volna erről az istenverte tájról. A
lőcsök nyekkentek, a saroglya vinnyogott, és minden



rázódott és ugrált. De még ez is jó volt, mert a fekete hegy
és a lopakodó árnyékok nem látszottak többé.
A rozsföldek felől szél kerekedett. Kifújta Donát
homlokából a haját. Ekkor vette észre, hogy nincs kalapja.
Az is odaveszett, a poggyásza is, a felsőkabátja is. Semmije
sincs, csak ami a testén van. Mindegy! Az élete megmaradt,
és minden tagja ép... Hányszor gondolta ezt a háborúban és
a proletárdiktatúra alatt, és egészen természetesnek találta,
hogy ilyesmit gondoljon. Az atyja, a nagyatyja még
csodálkozott volna. Pedig a szegénységben is van hatalom,
a nincstelenség is erő. Nem kell félteni, nem lehet belőle
elvenni.
Láthatatlan, messze vihar előtt rohanó szél süvöltött fel a
fülledt éjszakában. A fák sebesen hullámzottak el az út
mentén. A vetések felborzolódtak. A fuvarosember
összehúzta magát. Már nem ő fogta a gyeplőt, a gyeplő
fogta őt, és ragadta magával a szekeret.
Aztán az úr kezdte:
– Szörnyű volt... – Erősen mondta, hogy feleletül emberi
hangot halljon. De a paraszt nem válaszolt, konokul hallgató
holmi volt a bakon. A szél pedig egyre növekedett. Jegenyék
látszottak ki egy domb mögül. Nagy, fekete ecsetek. Inogva
dolgoztak, mintha az eget festenék. Oldalra hajlottan
feszültek az alacsony boltozatnak, és sebesen mázoltak ide
oda. Maguk felett már egészen megfestették az eget. Az eső
esni kezdett. De azért nem hagyták abba. A nagy, lucskos
ecsetek dühösen csapkodtak, a festék lecsurgott, alattuk is
minden fekete lett.
– Hol vagyunk?
A kocsis valamit hátrakiáltott. A kanyarodónál magányos
ház ugrott elő a sötétből. A háznak egyetlen szeme volt, és
ez a szem a függöny alól gyulladtan lesett az útra.
– Megálljunk! Itt emberek laknak! Ébren vannak! – De a
szekér veszettül dobálta magát a lovak után. Csak mikor
már túl voltak, jó messze, nézett vissza a paraszt.



– Rossz hírű hely. Nem uraknak való! Ide bújnak a muszka
agitátorok, mikor a határon beszöknek...
– Födél alá vigyen! – kiáltott rá Donát. – Valami faluba
vagy akárhová!
– Amarra falu van. De oda nem lehet... Elvitte a hidat az
ár... Ekkorra már minden megbomlott a viharban. A szél
sikoltozott, körös-körül morajlott az egész sötétség, és
összekuszálódott a táj, a föld, az ég, a fák, a felhők.
A kocsis hirtelen hátravetette a felsőtestét. Visszarántotta
a gyeplőszárat. A lovak horkolva ágaskodtak.
– Nincs út, eltévedtünk! – Hangját szétzilálta a szél. Donát
tölcsért csinált kezével a szája elé. –Mindegy! Előre...
– Nincs előre, nincs hátra...
– Az ördögbe is, hajtson! – Hiába rivallt rá. Az ember nem
mozdult többé. Megtorpanva, némán gubbasztott a bakon,
és a fejét két válla közé húzta, mintha ütéstől félne. Donát
leugrott a szekérről. Tapogatódzva haladt a sötétben. Az eső
rohamokban paskolta a földet, az ég zengett, a fák között
mint a tüzes vizek folytak le a villámok. Visszahőkölt. Csak
ekkor látta, hogy a lovak előtt mély erdei árokba zuhant a
part. Megmarkolta az egyik állat pofaszíját, és nagyot
rántott rajta. A szekér egy helyben fordult.
Most már a fuvarosember is lekászálódott a bakról:
– Rokkant vagyok – dünnyögte, mintha szégyenkeznék.
Olykor rám jön ez így. Isten tudja... Aztán nincs tovább.
– Én is oda voltam a háborúban – felelte Donát. Halkan
beszéltek mind a ketten, mégis megértette mindegyik, amit
a másik mondott, és hirtelen nagy közösség támadt a két
ember között, aki sohase látta egymás arcát. Ezután nem
szóltak többet, csak vezették a lovakat kétoldalt. Egyszerre
csapásba zökkent a kerék.
– Itt szekér járt. Nem is olyan régen. – Megint
fölkapaszkodtak, és a lőcsök megint kínlódtak, a saroglya
ide-oda lódult, de hangja többé semminek sem volt. Az
égzengésben csak a szél hallatszott, és az eső.



Állatról, emberről már patakokban folyt a víz. A csapásban
locsogott a kerék, és a sötétből nagy, vizes fák tántorogtak
elő. Aztán hátrálni kezdtek a fák, és középütt szabad térség
támadt. A dolgok összemosódott körvonalai eltávolodtak
egymástól. A tisztáson mogorva, sötét tömeg rémlett fel az
esőben. Öreg várfalak, melyekre utóbb nehézkes
zsindelytetőt raktak.
Az egész homlokzat kihalt és sötét volt. Csak lenn, a kapu
mellett látszott világosság, csak egy furcsa ablak tüzelt,
mint kivésett lőrés a mély falban, s a torkában rács
szorongott.
A fuvaros pocsolyába loccsant, mikor a bakról leugrott.
Karja feketén ágaskodott bele a világosságba. De
zörgetésétől megijedt odabent a lámpafény. Az éjszaka
egészen sötét lett.
– Kaput! – kiáltotta a paraszt. – Ha Istent ismernek! Ne
féljenek! Igaz emberek vagyunk!
A fal mélyében megzörrent az ablak. De csak annyira
nyílt, hogy a hang kiférjen rajta.
– Mi járatban vannak ilyen időben?
– Eltévedtünk! Kaput! Kaput! – ordították mind a ketten,
mintha egyetlen torkuk lett volna.
Odabenn soká tanakodtak. A két ember a falhoz lapult. Az
állatok bőre meg-megrázkódott a zuhogó esőben. Végre
akadozva, lassan, mintha régen elszokott volna az
ilyesmitől, nyílni kezdett a félköríves nagy kapu. Nyílásában
mély alagút tátotta fel magát, és a lovak patkói idegenül
visszhangzottak a boltozat alatt. Már jó ideje álltak a lovak,
a visszhang még mindig folytatta. Ide-oda ütődött a vedlett
falak között, mintha nem tudott volna betelni, hogy valahára
megint dolga akadt. A kaputól ekkor alacsony, görnyedt
öreg jött visszafelé a kocsihoz. Kopott laternát tartott a
kezében. Az arca is, a ruhája is kopott volt.
– Hajtson odébb, arra be, az udvarba – mondotta a
fuvarosnak, és közben összehúzott szemmel erősen
megnézte. – Majd csak akad még valami állatnak,



embernek. – Aztán hirtelen felemelte a lámpát, és
belevilágított Donát arcába. Gyanakvó tekintete azonnal
megnyugodott. Öreg cselédember volt, és a jövevényben
még ázottan, gyűrötten is felismerte az urat.
– Vasúti szerencsétlenség ért, mindenem odaveszett. Ez a
jó ember szedett fel. Szállást kérek neki is, magamnak is.
Az öreg tiszteletadóan meghajolt elnyűtt libériájában.
Méltóztassék parancsolni. Fenn az emeleten... Tüstént
kinyitom a zöld vendégszobát.
A lépcsőről még visszaszólt egy kíváncsi kis ajtó nyílása
felé:
– Rosalie, mosdóvizet, száraz ruhát, vacsorát, hamar,
hamar. –Aztán a falhoz húzódott, és lámpáját himbálva ment
felfelé a lépcsőn. A fokok szélesek és alacsonyak voltak. A
korlát kis oszlopain lassan bukdácsolt a fény. Folyosóra
értek. A folyosó földje nagy, szürke kőlapokkal volt kirakva.
Valamikor téglákkal foltozták ki a gödreit. A vége nem
látszott, valahol nagyon messze lehetett.
Donát egy falüregben széles, zömök ajtót vett észre. Az
öreg a földre tette a lámpát, és nagy kulcsoskarikát tartott a
fényébe. Soká keresgélt a kulcsok között. Árnyéka mint egy
teknősbéka mozgott a falon. Aztán kinyílt az ajtó. A
szemöldökfa alacsony volt, a küszöb magas. A szobában
fulladt porszag érzett. Régi bútorok és függönyök szaga.
A laterna fénye ekkor már az asztal felé tartott. Nagy,
elfeketült ezüstkandeláber állt a közepén. Az ember
kiemelte az egyik poros gyertyaszálat, és a lámpa lángjába
tartotta. Mikor a gyertya meggyulladt, megint visszatette a
helyére.
– Mindjárt tüzet rakatok. Hozom, ami kell. Tessék kis
türelemmel lenni...
Lépései már távolodtak a folyosón. És közben Donát
olyasmit érzett, mintha körülötte támasztóállványt
bontottak volna le, amely eddig fenntartotta a testét. Nem
kell többé egyenesen állnia. Előrehajlott, megfogódzott az
asztal szélében, aztán hirtelen beleesett egy karosszékbe. A



szék nagy és öblös volt. Elnyújtotta a két lábát, és fáradtan
lehunyta a szemét. Milyen jó volt ez. Az eső nem csapkodja,
a szél nem tépázza, és semmi rossz sem történhet, és a
kályhában mindjárt égni fog a tűz... Ekkor eszmélt rá, hogy
fázik. Ázott ruhája hidegen tapadt a testéhez. A foga össze
összekoccant. Különös szédülés lepte meg. Úgy tetszett
neki, mintha fekete fák rohantak volna körbe-körbe, nagy
árkokon, sötét kocsiromokon át. Megrázkódott. Nem akart
erre gondolni. Nem akart...
Hirtelen felnyitotta a szemét.
A szoba nagy és mély volt. A karostartó egyetlen
meggyújtott gyertyájának a lángja nem bírt vele. Sötétben
hagyta a szegleteket. A pohos, öreg szekrények csak
ormótlan foltok voltak a fehér falon. A mennyezetes ágy
négy oszlopa felett elfeketült templomi baldachinnak
rémlett a ráncba rakott drapériaszövet.
Megint érezni kezdte a szellőzetlen, fulladt porszagot. Az
ablakhoz ment és felnyitotta. Odakinn még mindig zajlott a
kert a viharban. A szél bedűlt az ablakon, és a nehéz
függönyök szárnyai mint sötét, öreg zászlók lobogtak be a
szobába.
Por kavarodott fel. Donát becsapta az ablakot. A folyosó
felől csoszogó lépéseket hallott. Csontos arcú, hajlott ember
fát cipelt be a hátán. Kék köténye a csizmája közt lefetyelt.
Az udvaros szolga lehetett. Ez is öreg volt már. Leguggolt a
cserépkályha elé, és mialatt a rőzse lángjába fújt, egyre
köhögött.
Donát szórakozott mozdulattal a kályhának támasztotta
gémberedett kezét:
– Hideg van...
Az udvaros gyors oldalpillantással nézett le sáros cipőjére.
– Az ám, az asszonyság már hozza is az úrnak a száraz
gúnyát. A kulcsár mögött magas frizura tűnt fel ekkor az ajtó
nyílásában.
Az öreg, sárga hajon, a három emeletbe fodorintott frufruk
felett egy kolmizóvas hirtelen nyomai látszottak. Az



asszonyság fekete ruhát viselt. Nyaka körül és a csuklóján
sokszor mosott csipke fehérlett. Felfűzött, terebélyes keblén
nagy mozaikbross fészkelt. Karjára vetve frissen vasalt
férfiinget és egy paszomántos bársony-kabátot hozott.
Mintha valami régimódias, előkelő dámát utánozna,
ünnepélyesen, lebegve mozgott, és az orrcimpáit kissé
felfelé vonta.
Donát akaratlanul elmosolyodott, mikor meghajolt előtte.
Az asszonyság hajdanában komorna lehetett, öreg párja
meg komornyik. Bizonyosan így maradtak itt házőrzőknek.
És most boldogan élték vissza magukat egykori szerepükbe.
Mintha furcsán megfiatalodtak volna, valamilyen öntudatlan
színházat játszottak egymásnak, és közben keresték a
vendég kedvét. Port töröltek, asztalt terítettek, gyertyákat
gyújtottak. Ceremóniáztak, hajlongtak, nem tudtak hová
lenni sok régies mókájukkal.
„Ma már nem ilyenek a cselédek” – gondolta Donát,
mialatt a hirtelen feltálalt vacsorához ült. Ezek még a
gazdáikat utánozták. Különben... talán a maiak is. Amilyen
az úr, olyan a szolga... Egyszerre szinte látni vélte Rosalie
asszonyság úrnőjét. Halkan beszélt, a keze fehér volt,
tornyos frizurát viselt, és fekete selyemruhát és
gyémántnásfát a keblén. Az ura pedig...
– Kik ennek a várkastélynak a gazdái? – kérdezte
szórakozottan. A kulcsár mozdulatlanul állt a széke mögött,
és nem felelt.
A csend soká tartott. Donát önkéntelenül visszanézett. A
vén cseléd öreg szeme olyan élettelen volt a
gyertyavilágban, mintha leolvadt volna róla minden fény, és
odacsordult volna ráncos arcára.
– Sajnálom, nem akartam... Az öreg összeszedte magát:
– Meghaltak már – mondotta egészen halkan –, a
forradalomkor... És az új gazdánk még nem jött el azóta...
Egy darabig hallgatott, aztán valamilyen furcsa rekedtség
volt a hangjában: – Ez a kastély, ahogy itt Boldogkőn
mondja a nép, emberemlékezet óta a boldogkői Mártonffy



uraké volt. De az én gazdám még életében lefelé fordíttatta
odalenn az oroszlános címert. Az a kőmíveslegény csinálta,
aki aztán a kommünben minálunk parancsolt. A népbiztos
küldte ki a városból. És ilyen istenítéletes idő volt akkor is,
mikor az urat levezettette az udvarra.
Donát kissé megcsúszott a székén. Állát a mellének
szegte, homlokán felfelé ráncolódott a bőr. Mereven nézett a
gyertyalángba.
Többet nem szóltak erről egymásnak. Rosalie asszonyság
felvetette az ágyat, és virágos kancsóban meleg vizet tett le
a mosdó mellé. Az udvaros szolga még egyszer megrakta a
tüzet.
A kulcsár volt az utolsó, aki elment. Kopott laternájával
még a küszöbön is hajlongott. Aztán óvatosan becsukta
maga mögött az ajtót.
Donát arrafelé fordult. Nem értette... Az öreg magányosan
ment el, mégis úgy hangzott, mintha sok lépés kopogna
lefelé a lépcsőn, mintha sokan mennének el tőle.
Jó ideig tartott ez így. Aztán csend lett a házban, csak a
szél fütyült a kályhában, és rázta az ablakot, mint akkor
éjjel, mikor a kőmíveslegény az udvarfalhoz állíttatta az
utolsó boldogkői urat, és idefenn, valamelyik függöny
mögött, két fehér kezét tördelte egy magas frizurás finom
öreg dáma.
Senki se gondolta, hogy ilyesmi történhessék. Előzőleg a
kőmíveslegények mélyen megemelték a sapkájukat, a
népbiztosok pedig még csak szatócsok voltak. Maguk
szaladtak ki a csomagokkal a parádés hintókhoz, és
alázatosan hajlongtak a magyar urak előtt. Semmi sem
látszott, és az egész ország lóbálta a lábát, hogy
gyorsabban múljék az idő. Aztán... lezuhant a vonat a
töltésről...
Olyan rossz ez, hogy minden összekuszálódik a fejében.
Gépiesen a zsebéhez nyúlt. A cigarettatárcája – de a keze
megakadt az idegen bársonykabát zsinórjai között.
Csodálkozva pillantott oda. Vajon kié lehetett?... Félszeg



sietséggel dobta le magáról. Hiszen amúgy is le akar
feküdni.
A meleg mosdóvíz jólesett elcsigázott testének. Többször
abbahagyta, de aztán mégis mindig újra mosni kezdte a
kezét. Utóbb már nem is mosta, csak tartotta mozdulatlanul
a régi, kék üveglavórban. Úgy tartotta, mint a patakban, ott
a füzek alatt.
Miért jutnak ezek a dolgok minduntalan az eszébe? Másra
akart gondolni. Ekkor vette észre cigarettáit a háromfiókos
szekrényen. A pénztárcája is ott volt, az órája is. Bizonyosan
Rosalie asszonyság tette oda, mikor száradni vitte a
kabátját. Kimerülten ásított. Nem, még a cigaretta se kellett.
Aludni szeretett volna.
De mikor az ágy felé fordult, elmúlt a kedve. A fekete
oszlopok, a drapériás mennyezet... Amint a takarót
felcsapta, dohos szag szele érte. Csak úgy, ruhástól vetette
magát az ágyra. Nyakánál felgombolta az inget, eloltotta a
gyertyát.
Valamilyen fáradt zuhanásban azonnal elaludt. Nem
alhatott soká. Egyszerre, mintha felrántották volna,
mereven ült az ágyban, és tágra nyitotta a szemét. Mi
történt? Hol van?... A dohos ágynemű szaga juttatta az
eszébe.
Feszülten figyelt egy darabig. Csak a szél fütyült a
kályhakürtőben... Megint visszaeresztette a fejét a párnára,
és mintha megint zuhanni kezdett volna, ólmos, zsibbadt
álomba szédült.
Most sem tartott sokáig. Erőszakosan, kínzón ismét
felverte valami. Felkönyökölve hallgatódzott, és közben
lassan, bizonytalanul emlékezni kezdett. Az előbb is így volt.
Valahol ajtót csaptak be, aztán még egyet és még egyet,
mintha valaki jönne, egyenesen errefelé jönne.
Ingerülten ütött a párnába. Ekkor már a közelben
hallatszott a megfoghatatlan zaj. Nem bírta tovább elviselni.
Világot gyújtott. A nagy szekrény mellett, a fehér falban kis



ajtón akadt meg a szeme, és olyan újnak tetszett előtte,
hogy ott van, mintha csak most keletkezett volna.
Alig ért hozzá, hirtelen kinyílt. A kilincs kisiklott a kezéből,
és az ajtó szárnya furcsa sóhajtással belendült a szomszéd
helyiségbe. Érte ment, hogy visszahozza az ismeretlen
térből.
Nagy, hideg teremben állt. Itt magasabb volt a
mennyezet, mint a másik szobában, az ablakok hosszúak és
keskenyek voltak. Középütt, a megvakult, poros parkettán
valami sötétség emelkedett. A gyertyafény nem ért el
odáig, és ő félni kezdett, hogy végig találja gondolni a
gondolatát. Jobban odanézett. Egyszerre nem értette többé,
miért jutnak ilyen képtelen dolgok az eszébe. Hiszen ez nem
ravatal... Letakarva, egymásra rakva csak a terem
összehordott bútorai álltak ott.
Aztán még meg se mozdította a fejét, oda se nézett, mikor
csodálatosan tudni kezdte, hogy a fal felől sok szem néz rá.
Ez is csak egy pillanatig tartott. A magas, keskeny
ablakokkal szemben véges-végig arcképek függtek a falon.
Amint halkan, gyorsan elhaladt alattuk, egymás után arcok
hajoltak ki és húzódtak vissza a sötétbe. Fehér nyakfodrok
felett hosszú állú, merev, régi arcok, nagyszakállas, kemény
fejek, sok anyaságtól fáradt, elmúlt asszonyok. És mind úgy
tettek, mintha mondani szeretnének valamit.
De Donát nem figyelt rájuk. A terem túlsó végében
kétszárnyú, magas, fehér üveges ajtóba csillant bele a
gyertyák lángja. Arról az ajtóról akarta megtudni a
valóságot.
Az ajtó zárva volt! Arcát az üveghez szorította. Odaát
semmi sem mozdult. Aztán lassan megint visszafordult a
terem, és ő egyszerre, nem tudta, hogyan, a szobájában
volt. Be akarta zárni maga mögött a kis ajtót. De a zárból
hiányzott a kulcs.
Bárcsak már reggel lenne...
Felvett a háromfiókos szekrényről egy cigarettát.
Mindenáron tudni szerette volna az igazat, és hirtelen a



gyertyafénybe fújta a füstöt. Ez az elhagyott ház, ez a
megfoghatatlan éjszaka? Csak álmodja-e mindezt, vagy
tényleg így van?... Kiválasztott egy füstkarikát, s mintegy
kínzó szükségszerűségben követni kezdte a mozgását. Szó
sincs róla, nem álmodik, egészen ébren van, és mindent
megfigyel: a füst gyűrűje csendesen karikázik, mintha
láthatatlan sróf körül forogna felfelé, aztán kitágul, és most,
most már szét is foszlott a háromfiókos felett, a tükör
üvegjén. A tükör nagyon régi lehetett. Lapját kikezdte a
nedvesség, és ott benn, ott benn... Egyszerre úgy látta,
mintha szemközt valamilyen hínáros, zöld vízből egy arc
merülne fel. Alig ismert magára. Hogy elhasználódtak ma
reggel óta a vonásai! Milyen aggastyánszerűen bágyadt a
szeme!
Megcsóválta a fejét önmaga felett. Manó vigye, lefekszik,
és aludni fog. De a gondolata kettétörött. Nagy robajjal
megint becsapódott egy ajtó. Aztán, mintha hosszú
szobasoron át jött volna valaki, egyenletes időközökben
csapódtak az ajtók, mind közelebb, közelebb.
– Ki jár itt? – ordította magából kikelten.
Senki sem felelt. Donát nem várt tovább. Akármi történjék
is, véget vet ennek. Felrántotta a bársonykabátot, és
kezében a karos gyertyatartóval kiugrott a folyosóra. Mialatt
ment, olyan sajátságosan kongott a lépése, mintha sokan
jönnének utána. Szemközt hosszú uszályban, osonva jött a
szél. A gyertyalángok szüntelen lobogtak, és a folyosó
bolthajtásai mint mély fasor összeborult ágai nyugtalanul
himbálódtak a feje felett. Egy falüregben Szűz Mária
szobrocska állt. A szögelléseknél fekete karok nyúltak ki a
vakolatból. Kovácsolt, régi fáklyatartók. Aztán váratlanul
vasrácsos, kerek ablakok nyitották ki fülüket a falban. Itt-ott
titokzatos oldallépcsők szakadtak le valamerre, a sötétbe;
kicsiny, hallgatag ajtók bukkantak elő, melyekben a falak
lezárva tartották az ajkukat. És semmiről se lehetett tudni,
hová vezet, és merre néz.



Ő pedig nem fordult oda, hogy megtudja. Kínzottan,
sebesen ment. Csak az ajtókra gondolt, amelyeknek a
csapódása valamerre, odabenn, ismeretlen szobákban
szaladgált.
Még egy pillanat, és... nem volt tovább. A folyosó megállt,
s éppen ott a legvégén egy szűkülő kis lépcső fordult be a
falba. Kanyarodott egyet, és csigázva osont fel, talán egy
toronyba.
Már a lépcsőn állt, mikor nem messze, amarra feljebb,
döngve csapódott egy ajtó. Aztán ismét tárult, ismét
csapódott. A torony visszaverte a hangját, legurította a
folyosóra, és a folyosó szétdobálta az egész házban.
Donát most értette meg. Szédülve is valamilyen elégtételt
érzett. Fel fog menni, becsukja azt az átkozott ajtót, és
azonnal végét veti a boszorkányságnak. Fellélegzett.
Reggelig van idő. Még jól kialhatja magát. Álmosan
emelgette a lábát a lépcsőkön, közben lehunyta a szemét,
vállával a falat súrolta, és fordult, egyre fordult, mint a
füstkarika a láthatatlan sróf körül, feljebb, mindig feljebb.
Az utolsó fordulóhoz ért, mikor felülről hirtelen vad
szélroham vetette rá magát. Megrohanta a gyertyák lángját,
és visszavágta Donát torkába a hangot. Egyszerre minden
sötét lett.
Talpa alatt süppedni érezte a lépcsőt. Most hát itt marad
reggelig. Nem talál vissza a sötétben... De a karostartó
egyik gyertyája még égett. Az ájult láng eszméletre tért.
Fénye megint táncolni kezdett a vakolatlan kőfalon, és az
ajtón odafenn a lépcsőtorokban. Donát kezével óvta a
hűséges kis lángot, mikor átlépte a küszöböt.
Elhagyatott, régi kápolnában volt. Túl a padokon,
mezítelen kőlépcsők felett, levetkezetten, még állt az oltár.
Mögötte tárva volt az ablak. Huhogva kiáltozott be rajta a
szél.
Hirtelen körülnézett. Emeletes, fekete
sekrestyeszekrényen akadt meg a tekintete. Valamikor
miseruhákat őrizhettek benne. Kiugró lapjára tette a



karostartót, és az életben maradt lángon meggyújtotta a
többit. Aztán erőszakosan odavonszolta magát az ablakhoz.
Akarattal lépett úgy, hogy hangos legyen a járása, és
mintha bosszút akart volna állni, keményen markolta meg
az ablakot. Egy darabig viaskodnia kellett. Hol a szél volt
erősebb, hol meg ő. Végre is utolsót zörrentek az
ólomkarikás üvegek, és a kapcsos retesz befogta az ablak
száját.
A huhogás azonnal elhalt a toronyban. Csak a
gyertyalángok lobogtak egy ideig, csak a felzavart árnyékok
tántorogtak a falak között. Aztán ennek is vége lett. A nagy
nyugalomban minden a maga helyére húzódott, minden
elrendeződött. Csupán a legelső padban maradt vissza
valamilyen indokolatlan árnyék. Összehúzta a szemét. Ezt
semmi sem vetette, mégis ott volt. Elkapta róla a tekintetét.
Egy pillanatra megfordult a fejében, hogy elmegy, és nem
néz oda többet. De ettől még izgatottabb lett. Nem tűrheti!
Semmi sem maradhat ma bizonytalanságban, mert
különben...
Zavarodottan nyúlt a homlokához. Furcsa billenést érzett.
Valami lassan, ijesztően ferdült el odabenn. Pedig ő
békességgel akart visszamenni. Aludni akart, végre
kinyújtózni egy nyugalmas sarokban, elfeledni a napot, az
éjszakát. Előrelépett.
A padban egy férfi ült.
– Nem igaz – suttogta Donát –, csak árnyék. – És
kétségbeesésében felemelte az öklét, hogy odaüssön. De a
karja lehanyatlott. Az alak körvonalai szeme láttára
szilárdultak meg, az arc természetes állandóságot nyert.
Borzadva kérdezte önmagától: „Lehetséges-e, hogy már itt
lett volna, mikor bejöttem?”
Amaz, ott a padban, kissé oldalt hajlította a fejét, és
összekulcsolt keze felett egyenesen ránézett.
Donát szeme megrebbent. Alig bírta elviselni.
– Itt voltam... – A falak mélyen, sötéten ismételték meg a
két szót. És a viasszerű ujjak között halkan zörögni kezdtek



a rózsafüzér gyöngyei.
Donát egyszerre inogni látta saját árnyékát a kápolna
kövezetén. Már nem tudta letagadni a másikat, és irtózó
reménytelenségben megadta magát. Elgyötört teste
lezuhant a padra, két tenyerébe ejtette a homlokát. De
miközben így ült, és még mindig csak a rózsafüzér szelíd
neszelését hallotta, megint helyretolódott valami az
agyában: nem lehet rossz szándékú, hiszen imádkozik...
Biztatni kezdte magát. Talán még mindennek fölébe
kerekedhet. Most rögtön fel fog állni, mélyen meghajlik, és
megy. Egészen nyugodtan kimegy, még azt sem kérdi tőle,
kicsoda, mit keres itt?
– Márton fia Kelemen mester vagyok – hangzott mellette,
mintha válaszolna. – Ezt a tornyot úratyám hordatta vagy
ötszázegynéhány esztendeje. Ideszoktam azóta.
Donát kínzottan vonta félre a száját:
– Ötszáz esztendeje? És éppen ilyen éjjeli órában? – Már
megint szabadabban lélegzett. Hiszen ez az ember tréfál...
De a másik egészen komoly volt.
– Ilyenkor békével társalkodhat a jámbor lélek az Úr
Jézussal.
Milyen sajátságosan beszél, gondolta Donát, és hirtelen
észrevette, hogy minden egyéb is sajátságos a rejtélyes
ájtatoskodón. A ruhája, az arca... Megnövesztett haja
kerekre nyírottan takarta a fülét, hosszú, borostás álla alatt
fehér gyolcsfodor világított sovány nyaka körül. Szokatlan
szabású violaszín zekét viselt. Horpadt ajka keskeny és
vértelen volt. Barna szeme csodálatosan fáradt, félig
lehunyt madártekintettel nézett, mégis távolabbra látón,
mint az emberi szemek.
Donát úgy érezte, mintha jéghideg lehelet ért volna a
szívéhez. Egyszerre minden idő elmúlt a kápolnából. Ez az
ember messziről jött, végtelen, régi messziből.
– Istenem – suttogta kimerülten –, Istenem, mit tegyek? És
ekkor egészen közelről hallotta:



– Ora mi frater!... Imádkozzál, én testvérem, ameddig
minden óra a tied.
Egy darabig csend volt, aztán megint mondotta:
– Mi Urunk, Jézus Krisztus próbát tészen vélünk, hogy a
boldogság révén tanítson meg minket imádkozni, de mi a
boldogságban nem tanuljuk meg. Ennek utána próbát
tészen, hogy a szenvedés révén tanítson, és akkor van, aki
közülünk megtanulja. Ora mi frater!... Az imádság megsegít
a vándorlásban, a szenvedés is segít, a szorongattatás is. És
minden csak azért van, hogy megleljük az utat...
Mialatt Donát révedező tekintettel hallgatta őt, lelkéből
előlappangtak régi emlékei, és azok az idők, mikor még ily
beszédre rázta volna a fejét. De azóta sokat szenvedett, és
ahogy szó szó után következett, akárcsak a régi
rózsafüzérnek a gyöngyei, értelmük ráhullott elfáradt
szívére, és tovább visszhangzott odabenn. Minden csak
azért van, hogy megleljük az utat...
Gúnyos nevetés csattant fel ebben a percben az oltár
felől. Úgy csattant, mint egy káromlás.
Riadtan fordult oda. A padok előtt egy ember állt.
Szétvetett lábbal állt, és kezét a nadrágzsebébe dugta.
– Hogyan beszélhetnek felnőtt emberek ilyen
badarságokat? –vetette oda, miközben felsőtestét kihívóan
hintálta szétvetett lába felett. Alakja nyúlánk és izmos volt a
sok elhasználatlan erőtől, mégis olyan hajlott tartású,
mintha az öregeket utánozná. Mellénye fölött monokli
csillant, melytől nem látott, ha feltette. Rövidre nyírott angol
bajuszt viselt, és az ujján különös pecsétgyűrűt. Donát
észrevette... Egészen olyan volt a gyűrű, mint az, amelyet ő
tizenhárom évvel ezelőtt, a háború elején elvesztett.
– Ostobaság, ostobaság – mondogatta megvetően az
idegen, és fölényesen egyre csak hintálta magát.
Kelemen mester mogorván nézett reá:
– Az Isten...
Az idegen a szavába vágott:



– Mondjuk, hogy: a Természettudomány. – Unottan ásított.
– Hagyják abba a meséket! Istennek már csak annyi helye
van a világon, amennyit a tudás hagy neki.
– Nagyszerű és fennhéjázó akarsz lenni, uram – szólott
Kelemen mester halkan –, pedig milyen kicsiny és
szánalmas vagy. Az Úr minden magasságok magasában és
minden mélységek mélyén rejlik, és aki őt a tudásban nem
találja meg, az el sem indult még a tudás felé.
– Nem érdemes őt túlságosan keresnünk – gúnyolódott
amaz ott a padok előtt. – Mindig költözködik. A repülőgép
előtt az égben volt, a búvárhajó előtt a vizek mélyén.
– Az Úr a szeretetben van!
– Ez aztán igazán középkori beszéd – nevetett az idegen.
Egyházi mese, épületes erkölcsi tanítás. Elég volt. Elég volt
belőle! Az erkölcsi tanítás unalmasan csak önmagát ismétli
a világtörténeten át. A tudás tanítása mindig izgatóan új. A
mikroszkóp egyetlen pillanat alatt többet tanított, mint
kétezer éven át az egyházak minden prédikátora.
– Nem tudom, miféle gyorsan tanító mesterről beszélsz,
uram, légy elnézéssel gyarlóságomért, az én időmben
mondott tanítód még nem jeleskedett. De ha igaz a
tanítása, úgy ő is csak Istentől nyerte erejét, és Istenhez
vezet. Ha pedig netán eltávolítaná tőle a teremtett lelkeket,
űzzétek el, testvérek, mert akkor ő a gonosz cselédje, a
gyűlölet szolgája.
– Szeretet, gyűlölet!... Milyen penészszagú a szótárad.
– Pedig ez örök kettőnek a harca az egész világ. Az isteni
és a démoni hatalmak harca... Ennyiből áll az emberi
nemzetség története.
– Tévedsz, öreg – mondotta az idegen végtelen
megvetéssel. –A kettőnk harcában: a tudás és a tudatlanság
ütközésében van benne az emberiség története.
– Az emberi nemzetség földi életében temérdek sokat
tanult, uram – felelte Kelemen mester rejtélyes mosollyal –,
de még sokkal többet felejtett, mire hozzád elérkezett, és
testet vett tebenned.



Amit én a magam idejében tudtam, és tudott a teremtett
lélek ötszáz év előtt, azt te már nem tudod. Tebenned már
elfelejtette az ember, hogy a dolgok mögött még vannak
láthatatlan dolgok, és a mívelkedések mögött vannak
láthatatlan mívelkedések, és a szavak mögött vannak ki
nem mondott szavak. És ezért tebenned már nem tudja a
halandó ember, hogy a láthatatlan és a ki nem mondott a
legvalóbb valóság.
– Még magamról is mesélni akarsz nekem? – kiabálta
hahotázva az idegen.
– Túl hangosan beszélsz, uram, mindenről hangosan, és
ezért nem hallottad meg soha az ellenségeid suttogását.
– Ostobaság...
– Ismétled magadat, uram. Már mondtam egyszer, és
megértettem belőle, hogy ki vagy. Vakságodba és
süketségedbe fogsz belehalni. Vagy talán már bele is haltál,
és pusztulásba rántottad egész korodat.
– Magad vagy süket és vak, te elbutított, sötét, középkori
öreg! – rivallt rá nyersen az idegen. – És nekem mered
mondani! Nekem, akit a tudás, a felvilágosodottság, a
haladás, a liberalizmus, a demokrácia tett szabaddá, és
messzebb látok és messzebb haladok, mint bármelyik
kornak az embere. Míg te elcammogsz a templomodig,
azalatt én lerepülök villásreggelire Rómába. Lásd be, hogy a
te imádságodnál többet adott az én civilizációm. Szárnyra
emelte az embert, ott szedi össze és oda viszi a hangot,
ahová akarja, a műszereivel olyan messzire néz, mint
amilyen messzire te még a hegy tetejéről se láttál. Az
ördögbe is, az én korom legyőzte a vizet, a levegőt, a földet,
az eget, a teret, az időt. Érted?! Legyőzte a maradi Istent.
Mialatt beszélt, Donát ingerült szánalommal nézett reá, és
olyasmit érzett, mintha éles ollókkal nyúlnának a bőre alá, s
egymás után kettévagdosnák az idegeit. Nem lehet rajta
segíteni, suttogta keserűen. Aztán felnézett a mellette
elgondolkozva hallgató másikra, és öntudatlanul közelebb
húzódott hozzá.



Kelemen mester ekkor egészen halkan mondott valamit,
olyan halkan, hogy csak neki szóljon:
– Ő elfeledte, amire tebenned újból emlékezni kezd az
ember. Ő nem érti meg, amit te már sejtesz. Te tudod, mi a
láthatatlanban mívelkedő ellenség. Tudod, mint én, mi a
háborúság és az éhínség. Tudod, mi a félelem, a
bizonytalanság, a viszontagság, a szenvedés. Ót csupán
csak a boldogsággal akarta tanítani az Isten...
– Ugye, most nem tudsz felelni, te mohos fejű! – rikácsolta
ekkor diadalmasan az idegen.
Kelemen mester nyugalmasan csavarta keze köré az
olvasóját:
– Amire olyan kevély vagy, uram, a te civilizációd, az az
embernek csak a testét toldja meg, a szeme látását, a füle
hallását és a kezét, a lábát hosszabbítja meg. Én a lelked
látásáról és hallásáról beszéltem. A te civilizációd a tested
kiegészítője, de vajon mivel egészítette ki a lelkedet? Mit
tettetek a lelketekért az én időm óta, ti emberek, kik ma
hirtelenebbül eljuttok Rómába, mint én a magam korában a
szomszéd várispánságba, de mennyivel lassabban juttok el
Istenhez, ha eljuttok hozzá egyáltalán? Pedig minden csak
azért van, hogy megleljük az utat. Megleljük Őt, aki
mondotta: „Én vagyok az út, az igazság és az élet.”
Az oltár mögött az ablak ólomkarikás üvegjeit odakintről
halvány világosságok kezdték átfesteni. Valahol egy kakas
kukorékolt.
Kelemen mester nem beszélt többé. Szeme lassan kialudt
a derengésben, szemgödrei szinte kiürültek, az arca elmúlt.
Már alig volt ott belőle valami. Osonó lépések hallatszottak
a kápolna kövezetén, lefelé a lépcsőn, mindig mélyebbről,
mélyebbről...
Donát álomszerű félöntudatban hallgatódzott e rejtélyes
távolodás után. A távolodás túlment a folyosón is, régen
túlment, és mégsem áll meg, még mindig mindig lefelé
megy.



Összerázkódott. Fázott, és fáradt volt. Nem értette többé,
miért jött ide, miért van itt. Erőt vett magán, és felállt.
Kezébe fogta a karos gyertyatartót. De mikor a lépcsőhöz
ért, egyszerre nyugtalan lett. Mintha parazsat dobtak volna
a hátára, két égő szem tekintetét érezte magán. Nem bírta
elviselni. Hirtelen visszafordult.
Az idegen még mindig ott állt az oltár előtt. Szétvetett
lábbal állt, nadrágzsebébe süllyesztett kézzel, és merően
nézte őt.
Donát elkínzottan hördült fel. Magasra emelte a
kandelábert, és vadul belevilágított a mozdulatlan arcba.
– Ki vagy te? – kiáltotta kétségbeesett dühvel. – Ki vagy,
aki megtagadod, amit nem látsz, és azt hiszed, hogy amit
megtagadsz, az nincsen? Ki vagy te, aki ily közel állsz
hozzám, és mégis oly megfoghatatlanul messze vagy?
Ismerős, olyan ismerős, és mégis idegen... Ki vagy Te?
És a másik ijesztően vigyorgott, aztán felé hajolt, és
titkolódzva súgta:
– Én Tenmagad vagyok, aki voltál a háború előtt.



Az apostol
Óvatosan nyújtotta előre a nyakát; a bozóton túl nem volt
fal többé. Az árok szélén sárga fejű virágok inogtak. A réten
boglyák sültek a napfényben, és a füvön hosszú csíkban egy
fa törzsének elnyúló árnyéka sötétlett. Az ég kék és magas
volt.
A férfi hátraeresztette a fejét, és mosolygott. Aztán
hirtelen félbemaradt a mosolygása. Egyszerre nem
emlékezett rá, hogy mi is volt az, aminek az előbb úgy örült.
Nyugtalanul pillantott maga elé, mintha a földön akarna
valamit megtalálni, amit elvesztett. A cipője mellett fekete
folt mozgott a fűben. A folt felmászott a fűszálakra,
visszaesett, kínlódott, akár az emberek... Meredt szemmel
már jó ideje figyelte ezt, mire felfogta, hogy a vergődő folt
egy közönséges bogár. Érdeklődve hajolt előre, két tenyerét
befelé görbülő térdére támasztotta, és nevetni kezdett.
Nyitott szájjal, halkan nevetett, és már nem kereste a földön
azt a gondolatot, amelyet az előbb elvesztett.
Elfelejtette, hogy van egy szörnyű, szomorú fal a világon,
és mögötte egy csendes, szigorú ház és fehérre meszelt,
orvosság-szagú folyosók. A kijátszott ápolókról, a rászedett
őrökről – még arról a nyitva hagyott kis ajtóról is
megfeledkezett, amelyen át a szabadba menekült. Mint egy
lyukon át, kiesett a fejéből az egész. Csak a bogarat
figyelte... Miféle bogarat? Egyszerre nem látta; a lyukon át
az is kiesett a fejéből. Összeráncolta a homlokát, és
tétovázva nézett körül.
A réten érdesen világított végig a nap, és a fa sudár
törzsének az árnyéka lassan nyúlt el a szemközti erdő
irányába.
A férfi újból nevetni kezdett. Meggörbítette a hátát, és
óvatosan, lábujjhegyen belelépett a fatörzs árnyékába.
Mintha keskeny, fekete pallón indult volna el egy napfényes



erdei tó színe felett, két karját kitárta a levegőben. Hosszú
teste indokolatlan ingadozással kereste az egyensúlyt.
Az erdőszélen libák mozdultak a magas fűben. Az egyik
boglya mögül álmos gyerekfej bújt elő. Mikor a férfi
észrevette, integetni kezdett feléje, aztán sebesen ledobta a
kabátját. Az árnyék fekete csíkjáról nagy, elszánt ívben
beleugrott a napfénybe, és úszó mozdulatokkal közeledett a
gyerekhez, mintha ki akarná menteni a tóból.
Őt is meg kell mentenem, mindenkit meg kell
mentenem...
– Jer fel a hídra, szívecském...
A gyerek fürkészően nézett az idegenre.
– Hát nem tudod – suttogta ő –, hiszen itt víz van. Az ott a
híd, az a fekete csík. – És gyöngéden, meggyőzően lehajolt a
gyerekhez. A fejük olyan közel volt, hogy a homlokuk
összeért, és nem láthatták egymást. Mind a ketten kacagni
kezdtek.
– Felmegyek a hídra – mondotta a gyerek megértő
bizalommal, aztán mókásan ugrott egyet, és billegő
léptekkel már indultak is egymás mögött a keskeny
árnyékon. Sokszor végigmérték. Mikor elfáradtak, pontosan
nyújtották előre a lábukat, mintha nem akarnák, hogy vízbe
érjen a cipőjük.
Az idegen sugdosódva, sebesen beszélt. A gyerek
bólingatott, és mindent egészen természetesnek talált.
Örült, hogy új barátja, aki már nagy volt, mint az öregek,
mégis elhitte és komolyan vette a játékot. Tetszett neki,
hogy a rét egy tó, amelyben el lehet merülni, és az árnyék
palló, amelyről nem szabad lelépni. Ő is mesélni kezdett,
mind a ketten meséltek, és időnként együtt érzően
összekoccantották a fejüket.
– És a tóban, ugye, halak is vannak, és úszni is tudnak,
mint az igazi vízben?
A férfi meghökkent. Kezét végighúzta a homlokán: a
lyukon át megint kieshetett valami a fejéből. Egy ideig
merően nézett az erdő felé.



– Onnan jön ki a sötétség – mondotta hirtelen
szorongással –, már készülődnek az árnyékok.
A gyerek szeme érdeklődve követte a tekintete irányát.
– De ugye, azért ott tündérek is vannak? És törpék is
vannak az erdőben, és ezüstöt ásnak a holdvilágnál?
– És óriások is vannak – felelte az idegen komoran –, azok
igazán vannak. Én is óriás vagyok... Lehajtotta a fejét, és
alulról, kutatóan pillantott a gyerek arcába. Mikor látta, hogy
nem kételkedik a szavában, diadalmasan felcsillant a
szeme: életében először érezte azoknak a boldogságát,
akikben hisznek. – Óriás vagyok – mormogta, mintha
önmagának beszélne –, hiába tagadják a szigorú házban a
vászonkabátosok. Nyomorultak! Rázzák a fejüket, amíg
dühbe hoznak, aztán megijednek, és teszik magukat,
mintha hinnének. De én átlátok rajtuk – homlokára
mutatott, és mintha valaminő hiányt jelezne, sebesen
mozgatta kezét a levegőben –, igen ám, ezt tartják rólam,
pedig... óriás vagyok.
A gyerek szepegő elragadtatással nézett fel rá. Hangja
vékony és remegő volt, mikor megszólalt:
– De ugye, az óriások nem bántják a gyerekeket?
Az idegen szelíden rázta meg a fejét. A gyerek
megnyugodva simult hozzá, és a tekintete úgy leste az
ajkát, mintha újabb mesét várna.
– Még, még..., különben elmegyek...
– Elmégy? Én is megyek – mormogta a férfi sajátságos
hangon. – Az árnyékok elől megyek el, oda túlra, ott mindig
világos van...
– Hol? – kérdezte a gyerek érdeklődve. Ő sem szerette a
sötétséget.
– Odaát! – És az idegen vértelen keze, mint reszkető,
sápadt folt emelkedett a levegőbe. Egyszerre nem
reszketett többé a keze. A hangja erős és biztos lett, és a
szeme fénylett, mintha messze ragyogás tükröződnék
benne. – Odaát mindig világos van, és én elvezetlek a
világosságba, mert tudom az utat...



A gyerek az erdőn túlra gondolt. Túl az erdőn, túl a
szakadékon búcsújáró kápolna állt a dombon. Mikor tavaly,
processziókor odazarándokolt az édesanyjával, a
kápolnaajtóban egy öreg anyóka előtt, kicsi asztalkán, sok
viaszgyertya égett. A lecsorduló viasz egész napon át
csepegett az asztalról, és kemény tócsába dermedt a lépcső
hideg kövén. Már esteledett, mire anyjával hazafelé indult. A
búcsúsok hangosan imádkoztak, míg a szakadékot
megkerülték, ő pedig titokban megette a mézeskalácsos
szívet, és vissza-visszanézett a sötét erdőből, és mindig újra
látta a lángoló kis asztalt a kápolna kapujában... Erre
gondolt most is, és a mézeskalácsos szívre, amely enyvízű
volt a tükördarab körül, de különben jó volt. Szerette volna
újra megenni.
– Menjünk – mondotta a gyerek éhes vágyódással.
Az idegennek annyi hiábavaló tűztől kiégett szeme
könnybe lábadt a hálától, mikor a fenntartás nélkül
odaengedett kis kezet megfogta. Valaki hitt benne, valaki
rábízta magát...
– Te velem jössz, és a többiek követnek – mondotta
ünnepélyesen. Aztán sebesen indultak el a növekvő
alkonyaton át. A gyerek a meséi felé, a férfi a valóság felé
ment, és közben mind a ketten végtelen elragadtatással
mosolyogtak. Csak mikor a rét közepébe értek, jutott eszébe
a gyereknek az erdei szakadék.
– Azon a szakadékon nincs ám olyan híd, mint a tavon.
– Mindenütt van híd – felelte a férfi rajongó, lázas hangon.
–Mindenütt van híd, még ha nem is látszik, és mindenen át
lehet menni. Az óriás átmegy a szakadék felett...
– Átmegy – suttogta a gyerek, és tudatlan szemében az a
hívő, áldozatkész feltétlenség tükröződött, amelyet csak a
kinyilatkoztatok bírnak a követők tekintetéből kiváltani.
Az idegennek varázslatos szavak jutottak az eszébe a
Világosságról, az Erdőntúlról, hódítóan elragadó szavak,
amelyeket a gyerek ellenőrizetlenül szívott föl magába,
szavak, amelyekkel csak ködszerű ígéreteket és meséket és



látomásokat lehet elmondani. Kimondta valamennyit,
mámoros lett tőlük, és szenvedő arca rejtélyesen
átszellemült. Nem gondolkozott; nagy, belső áradás törte át
lelkében a gátakat, és sejtelmes kinyilatkoztatásokat sodort
az ajkára.
Csak utóbb eszmélt rá, hogy beszélt, csak utóbb fogta föl
a hangja értelmét. Ebben a pillanatban vette észre, hogy a
fa árnyéka már eltűnt a fűről. Az estszürkületben színtelen
és halott tóvá lett a rét, és elöntötte egyformaságával a
pallót. Nem volt többé híd a tavon... Ott pedig, ahol az előbb
élő, zöld erdő állt, egy sűrűsödő fal tömörült össze.
A vezető összeborzadt. Úgy rémlett neki, az a szörnyű,
szomorú fal, amelytől elmenekült, utánajött, és most elébe
került, hogy foglyul ejtse. Lenyűgözött, régi kétségbeesések,
alaktalan vad rémlátások, elmúlt sötét haragok emlékei
szálltak a mélyből a felszínre. Tudatán fátyolszerűen
átsuhant a csendes, szigorú ház létezése, és a világosság,
amelyet mások számára akart messze-messze valahol
megtalálni, torzan, kísértetiesen derengett föl egy pillanatra
a saját homloka mögött. Irtózva hunyta le a szemét. Mi
történt? Hiszen az előbb még azt hitte, hogy óriás, és olyan
egyszerű és biztos volt az út...
A lépte akadozni kezdett, mintha földi indák között járna,
és már szinte elviselhetetlenül nyugtalanította az a nyugodt
gyerekkéz, amelyet a tenyerében tartott. Nehéz lett neki a
kicsi kéz; túl nehéz volt neki a mindenre kész hit, amely tőle
várta a világosságot és a beteljesülést.
– Vezessen hát, siessünk – suttogta a gyerek
türelmetlenül. De a vezető tétovázott, és minden elmúló
pillanattal vesztett az erejéből. Kínlódó agyából akadályok
jöttek elő, és elálltak az utat. Hasztalan küzdött ellenük,
nem bírta őket félrelökni, mert nem hitte többé önmagáról,
hogy óriás.
Elhagyta önmagát. Kételkedett és gyönge lett... A gyerek,
mint egy szimatoló kis állat megérezte az erősebbiknek a
nyugtalanságát, és ösztönszerűen eleresztette a kezét. Ő



pedig a félúton megállók reménytelenül kettétörött
mozdulatával megállt az erdőszélen. Nem létezett többé
számára híd sehol... Verejtékes lett a homloka. Félteni
kezdte saját magától azt, akit az előbb még vezetni akart.
– Eredj innen – suttogta megalázkodva –, eredj, amíg nem
késő. A gyerek csodálkozva, csalódottan pillantott rá. A
rajongónak átengedte magát, az elvihette volna őt még a
szerencsétlenségbe is, de a kételkedőnek ellene fordult.
Egyszerre megvető lett az arckifejezése.
– Hát csak ígérgetni tudtál?... – kérdezte ellenségesen.
Hát mézeskalácsot sem kapok?
Kihívó csúfolódással vetette hátra a fejét:
– Ugye, nem mersz átmenni a szakadék felett! Ugye, nem
bírsz elvezetni a világosságra?
– Nem vezetlek oda...
– Miért nem? – feleselt a gyermek ingerülten.
– Mert nem tudom..., nem tudom többé az utat. – És
azoknak a lemondásával sóhajtott, akik csak akkor fogják fel
a lehetetlent, mikor elindultak feléje.
– Megcsaltál! – rikácsolta a gyermek hirtelen gyűlölettel.
Felemelte az öklét, és a testtartása egyre fenyegetőbb és
vadabb lett.
A férfi felordított.
Ettől a hangtól megtorpant a gyerek. Ingadozott, hátrálni
kezdett, és folytonosan szemmel tartva a másikat,
alattomosan, baljóslatúan belekúszott a sötétségbe.
A kínlódó ember arca eltorzult, és az alakja ugrásra
készen hajolt előre. Iszonyodva eszmélt a saját mozdulatára,
és a két karját keresztbe csapta a mellén, mintha gúzsba
akarta volna kötni a testét, hogy ne tegyen kárt senkiben.
Ebben a pillanatban egy gyors röptű, nehéz madár
suhogott el a feje felett. Még egy és még egy... Mi ez?
Kövek suhogtak a levegőben, seregestől repültek, mintha
temérdek kéz hajította volna őket, mindazoknak a keze,
akikről azt hitte, hogy hinni fognak benne. Most!... Ez a
homlokát érte: egy kő a szeme közé csattant. Mint



szétáradó, meleg kéz, valami elborította az arcát, és lefelé
nyomta. Felhördült, aztán tompa zuhanással elbukott. És a
sötétben kegyetlenül, bosszúállóan nevetett a gyerek.
Az erdei visszhang felkapta a nevetést, futva magával
vitte, megismételte itt is, ott is, és megszámlálhatatlan
nevetés támadt körös-körül, mintha bosszúállóan,
kegyetlenül egy kijózanodott tömeg nevette volna ki
megkövezett apostolát.



Az utolsó dereglye
A szél üvöltve nyargalt a vad, hideg vízen, és az ég vele
nyargalt bomlottan, feketén.
Odafentről is lehallatszott az iszonyat. A szörnyű
sivításban vak bődüléssel ütődtek össze a kátrányos, nehéz
fellegek. Visszhangzott, tombolt a levegő, és a hullámok
már őrjöngve tépték egymást a süllyedő hajó körül.
Felugráltak a fedélzetre. Fehéren, magasan forogtak.
Visszabuktak, és mindig újra magukkal rántottak egy darab
életet.
Segítség...
A hajó remegett, mintha haláltusájában a hideg rázta
volna. Körülte hullák táncoltak a tajtékban. Szirénje
fuldokolva sikoltott utolsót. A parancsnoki hídon már csak
egyetlen ember állt. Nem volt kinek parancsoljon, csak állt
és várta a halált.
Ekkor történt. Egy hullám nőtt a többi hullám fölé, és
amint jött, fehér karmaival a sötét eget kaparta. Nyomában
a rettentő szántás között nyitott tölcsér rohant. A tölcsér
puszta szelétől oldalt dűlt a hajó. Egyszerre ijesztően fenn
volt a magasban, beleütődött az alacsony égbe, és az
árboca reccsenve letört. Mint szakadt inak csapkodtak
körülötte a kötelek. Aztán orral zuhant a mélybe, és úgy
maradt, félig alámerülten, egy emberölő, rémes pillanatig.
A szétcsattant víz visszahullott, és ami a hajóból még a
felszínen volt, kísértetiesen rángatódzott az ég alatt, mintha
elmerült testével sötét hatalmak birkóznának odalenn, hogy
mindenestől magukhoz rántsák.
Segítség...
Már semmi sem segített. A tenger szörnyű erővel beszívta
a süllyedő hajót.
Ahol az előbb még a felszínen vergődött fekete teste,
hirtelen üresség maradt az ég és a víz között. A vízben



feltátongott egy nagy, sötét torok, és ragadozón falta be a
hajó után a vonagló roncsokat, bomlottan ágaskodó
emberfejeket, ordítva menekülő csónakokat. Mindent, amit
elért.
És ami túl a halálgyűrűn még élt, egy percre megdermedt
a szörnyű süllyedés körül.
Vége... Középütt, ahol a kémények szája eltűnt, öklendve
buggyant fel a levegő, mintha utolsót lélegzett volna a hajó.
Aztán bőgve egymásba rohantak a hullámok, és a vizek
végtelen szántása egyforma nyugtalan iszonyat lett a
szemhatártól a szemhatárig.
Minden elmerült... Csak messze kinn, ugráló roncsok,
hányódó emberi testek között táncolt halálos tébolyban egy
utolsó dereglye.
Lucskos emberi alakok álltak rajta. Vonítva lóbálták a
karjukat a fejük felett, és inogtak, mintha a dereglye
mozgása szerint ők is valami borzasztó táncot járnának.
És a habzásból minden arrafelé fordult. Elkékült, csapzott
hajú fejek forogtak, mint a srófok, karmokká lett kezek
kapkodtak.
Utolsó reménység... Utolsó dereglye...
Kicsiny, fekete test vetődött a víz fölé. Odalentről jött
vissza. A forrongó tenger dobálta ki. Még élt. Szájából,
orrából folyt a víz. Hörögve könyörgött:
– Kötelet... Dobjatok kötelet...
De csak a hullám segítette. Odacsapta a fejét a
szálfákhoz. Félönkívületben, őrjöngve megkapaszkodott.
Horpadt mellű, sárga fejű ember ugrott elé. Ugatott, mint
egy gonosz állat, és fejszét lóbált a szélben.
– Nincs hely... Ereszd el... A fejsze sivítva lecsapott.
Már csak két levált, véres kéz markolta a dereglye szélét,
a test visszabukott és elmerült.
Mások jöttek, vergődő rimánkodók. Elkékült kezük
megfogódzott: – Csak engem... – De a fejszés senkin se
könyörült. Suhintott, és a vizes deszkákon szétázott a friss
vér.



A hullámok pedig átugráltak a dereglye felett, alája
bújtak, felpúpolták a hátukat, lebillentették magukról,
dobálták egymásnak, és csattogó körben vihogtak körülte.
A sárga arcú fejszés még mindig állt, és mindenkire
lecsapott, aki az elsüllyedt hajóból a dereglyéhez menekült.
Halálordítás vegyült a viharba. Testek loccsantak vissza.
Mire ismét felvetődtek, mereven libegtek a hullámokon,
mint az üres palackok... Ő nem irgalmazott. Az emberek
látták ezt, és nem tettek semmit ellene. Hátha? Mégis?...
Míg veszni hagy mindent, talán őket menti meg?
Aztán egyszerre nem volt ott több. Egy másik kapta ki
kezéből a fejszét.
– Sokan vagyunk! – ordította, és leütött néhányat, hogy
kevesebben legyenek.
A hajótöröttek nem mertek mozdulni. Az ő kezében volt a
fejsze! Babonás rémületben meredtek rá, és várták, hogy
történjék valami.
A dúlt, fekete szemhatáron vitorlás árnyék bukkant fel
ekkor, és sebesen haladt. A dereglyéről egy hullám leütötte
a második fejszést is, és sodorta, mint a rongyot. De az
emberek nem néztek utána. Csak a láthatárt kémlelték:
– Hajó!... Hajó!...
Valamennyien egy oldalra tolongtak. Sírtak, könyörögtek,
mindent ígértek: – Száz szál viaszgyertyát... A földemet... A
házamat... Templomot építek... Alázatos leszek... – És a
reménység ellágyultságának a delíriumában térdre estek, és
kitárták a hajó felé a karjukat... – Jöjjön... Csak erre,
mifelénk...
De a vitorlás árnyék sebesen himbálódva halványult a
hullámhegyek felett, ott messze kinn.
Egyetlen hanggal ordított fel a dereglye:
– Segítség!
Egy ember letépte magáról az ingét, és övig mezítelenül
csapkodott vele a dermesztő hidegben. A szél elkapta tőle
az inget. Az árnyékhajó pedig eltűnt, és nem segített.



Fejvesztett jajveszékelés szakadt bele a förgetegbe, és a
jajgatók nem vették észre, hogy a dereglye süllyed azon az
oldalon, ahol összefutottak.
– Felborulunk! Ide mellém! – A bátor tengerészhang,
amely parancsolni tudott a rémületben, túlkiáltotta a vihart.
Állati hálával néztek fel rá a kitágult szemek, és mindenki
engedelmeskedett...
Aztán hosszú idő telt el. Az emberi fenevadak rabszolgák
lettek. Mindent ígérők, alázatosak... A fekete ég mögött
valahol, nem tudni, hol, lefelé süllyedt a nap, amely nem
látszott, és mint boszorkányos, kuszált hálót lehúzta
magával a vízről a hullámokat is.
A vihar elfáradt. Korbácsai beleestek a tengerbe. Az
alkonyatban behorpadtak az óriási hullámhantok a nagy
temető felett...
A dereglyén üres aggyal, kimerülten görnyedtek össze az
emberi testek, és félönkívületben egymásra hullva elnyúltak
a vizes deszkákon. Aludni akartak, hiszen volt közöttük egy,
aki majd virraszt helyettük...
Virrasztott is, egész éjszakán vigyázott reájuk, és mikor
szürkült a reggel, mindannyiuk helyett kémlelte a
szemhatárt.
Ólmosan, nehezen virradt. A hajótöröttek nyögve
eszméltek a lucskos dereglyén. Ébredésükben keserű
rémület volt.
Semmi sem történt tegnap óta. Kétségbeejtően minden
úgy maradt. Ezt nem lehetett sokáig elviselni.
Az ég egész nap sűrű és borús volt, de alatta a levegő
mégis lassan átlangyosodott. Az emberek már nem fáztak.
Megszáradt rajtuk az ázott ruha, pihentek is az éjjel.
Eszükbe jutott, hogy éhesek. És az, aki átvirrasztotta
felettük az éjszakát, hiába hívta őket. Magányosan ácsolt
árbocot, és mikor elkészült vele, magányosan emelte a
dereglye fölé.
– Adjátok ide vitorlának az ingeteket!...



Tegnap még odaadták volna neki az ingüket is. Most már
nem adták. Már nem féltek. Sunyin a válluk közé húzták a
fejüket. A parancsszó elgurult felettük, és beleesett a
tengerbe.
Aztán másnap is minden így maradt. A nap még mindig
nem látszott. Az alacsony, vak ég mint nehéz, szürke fedő,
rátapadt körös-körül a szemhatárra, és nem engedett be
maga alá friss fuvallatot. Az összenyomott levegő sűrű lett,
és alatta az ájult tenger órákon át lassan, egy helyben
himbálta a dereglyét.
A tétlen emberi testek, mint egy fülledt opálszínű
katlanban, furcsán, inogva ültek a deszkákon. Dél felé
párákkal telt meg a katlan. Halszagú gőzök hömpölyödtek
benne, ágaskodtak, erőlködtek, hogy feljebb tolják a nehéz
eget. De a fedőt nem bírták felemelni.
Újra este lett és újra reggel, s a szemhatáron még mindig
nem látszott mentőhajó. Az áthevített, szürke bura alatt
pedig nőtt a szomjúság és az éhség, és kísérteties krétával
átrajzolta az arcokat. Az emberek nem fordították a fejüket,
nem tördelték a kezüket. A mozdulatlan ég és mozdulatlan
tenger között mozdulatlanná lett a dereglye, mintha langyos
viaszba dermedt volna. A poshadt, borzasztó csendben csak
a sómarta, cserepes ajkak elvétett ordítása hallatszott a
végtelen vizek felett:
– Vizet!... Vizet!
A hajótöröttek nem nézték többé a láthatárt. Üres,
rettentő szemmel egymást figyelték. Kinek van közülök
elesége? Ki mer enni, amíg a többi éhezik?
Valaki a zsebébe dugta a kezét. Akkor történt-e, vagy csak
sokkal később? Az egyik aszott csontváz felugrott, és mint a
hiéna rávetette magát arra, akinek volt valamije.
Dühös dulakodás támadt, de csak rövid ideig tartott, aztán
megint fülledt csend következett, és a magányos dereglyén
két táborba szakadtak az emberek. Már fölemelt ököllel
álltak egymással szemben. Ugrásra készen álltak, csak
álltak, és a forróság beszivárgott a kiszikkadt agyvelőkbe.



Az izzó koponyák burkát mérges gőzök feszítették belülről. A
szenvedés és a gyűlölet őrülete elborította a lelkeket. És az
árva dereglye hajótöröttjei egymásnak rohantak.
Valaki rekedt parancsokat üvöltött, de semmi se használt
többé.
Az emberek tébolyodottan tépték egymást. A fogukkal
marcangolták egymás húsát, a körmükkel vájták egymás
szemét. Es nem látták többé, hogy a szemhatáron nagy
hajók húzódnak el, nem hallották, hogy a megkötözött
szelek újra csaholnak a tengeren, és fellökik a vizek felett az
ólmos fedőt...
Nem láttak, nem hallottak többé semmit. Az életet
elfelejtették, csak a gyűlöletet tudták. És véres
gomolyagban, egymást halálra marva sodródtak tova az
utolsó dereglyén.



A fiatal esztendő
Havas zimankó vágtatott a viharban. A hófelhők mint
nagy, fehér mének nyargaltak át a sötétségben, és a
nyomukban felvágódott a csikorgó, jeges por.
Őrjöngve kavargott a föld felülete. A szél meg csak
huhogott, károgott, mintha örvénylésében láthatatlan
baglyok és varjak seregei sodródtak volna mindenfelé. A fák
fekete körvonalai eltörlődtek a förgetegben, az utaknak
nyomuk veszett. A táj arca eltűnt a hóban.
Akárhol lehetett volna. Már nem tudhatta senki, hogy a
földnek melyik részére tartozik.
Aztán éjféltájban fordult egyet a szél, és sebesen fehér
oszlopokat csavart a magasba. Az alacsony téli ég pedig
sötét, nehéz tetőt bocsátott le rájuk.
Egy pillanatig minden így maradt. Majd a tető nyomásától
hirtelen összeomlott az épület. A boltozat lejjebb szakadt, és
a térben szétporlott a viharpalota.
Helyén, a hóaknák és hófúvások hepehupáiban mindössze
csak egy magányos kis földi ház maradt, sokféle határok
összeszögellésében, behavazott sorompók között.
Kihunyorgató ablakai előtt szüntelen vágtatott a zimankó. A
fehér ménes nesztelenül kavargott bele a semmibe.
Odabenn, a füstös gerendás, öreg mennyezet alatt emberi
alakok körvonalai vöröslöttek a tűzfényben.
Egyik-másik fenn ült, magasan, az asztal tetején. Mások
lejjebb, a lócán feszengtek, néhányan a rozoga, bizonytalan
székeken gubbasztottak. A szegletben, a földön,
magányosan csak egyetlen, legényforma ember ült.
A nyitott tűzhely irányába néztek mindannyian. Háttal
fordulva egy asszony állt a kürtő kormos köpönyege alatt.
Az arca nem látszott, csak a haja s mezítelen válla és a karja
vonala égett a lobogó fényben.



Az asszony nyeles serpenyőben ólmot olvasztott a szabad
tűz felett szilveszter éjszakáján.
Egy hatalmas testű ember ugrott le ekkor az asztal
tetejéről. Az arca rezes volt, a haja, a szemöldöke világos,
kurta tengerészpipát szorított a fogai között. Egy darabig
szétvetett lábbal állt egy helyben, aztán nyugalmasan
mondotta:
– Én vagyok az első!
Senki sem ellenkezett, mindenki ráhagyta.
– Igaza van... – dörmögte egy fekete inges legény, aki a
köpönyegét maga alá gyömöszölte, s így még a többieknél
is magasabban ült az asztal tetején.
De az asszony oda se nézett. Egy pillanatig szép
mozdulattal oldalt hajlott, s közömbösen a vizeskondér felé
billentette a serpenyőt.
Ezüstösen, pillésen ömlött az olvasztott ólom, aztán
hirtelen fulladozva sercent bele a hideg vízbe.
A kurta pipás utána markolt, és csöpögve, fénylőn
halászta ki a kondorból a csipkés, furcsa ólomdarabot.
– Egy hajó!
– A tengerek ura az a hajó... Az én hazám hajója!...
– De valami... Ott, alatta... Valamiben megakadt.
– Zátonyra futott hajót öntöttek neked! – kiáltotta egy
hang az asztal tetejéről.
Az ember fogai között megreccsent a pipaszár, hatalmas
marka megvetően morzsolta össze az ólomdarabot.
– Most rajtam a sor – mondotta az, aki előbb a zátonyt
kiabálta. Ez is az asztal tetejéről ereszkedett le, és
diadalmasan feszítette a mellét. A haja és a szakálla fekete
volt, az arca puha és fehér, a csípője széles.
Mosolygott, s miközben hosszú, finom ujjai közül egy
ólomrúd esett a serpenyőbe, nyegle bókokat suttogott az
asszony felé. De ő nem felelt. Egykedvűen ringatta a
serpenyőt a láng felett. Aztán megint belesercent valami a
vizeskondérba.



A hosszú, finom ujjak közül begyes kakas árnyéka
vetődött a falra.
– Látjátok! – És az ember kinyújtott karjával fölényes
mozdulatot tett a levegőben. – Hajnalt kiált a gall kakas!
– Öreg kakas – gúnyolódott a fekete inges –, de ez alatt is
van ám valami zátonyféle...
– Szemétdomb van alatta – dörmögte egy tagbaszakadt,
szőke óriás, miközben az asztal legvégén lassan,
nehézkesen felállt.
Most már neki öntötte az asszony az ólmot, s egyszerre az
ő emelt kezében is megjelent a meszelt falon az árnyék
képe.
– Mi ez?
Nyugtalanul lestek fel a lócán gunnyasztó kis emberek.
– Egy medve! – mormogta valamelyik.
– Az ám, a két talpán áll...
– Mert táncoltatják – nevetett fel a hosszú ujjú idegesen. A
szőke óriás fordított egyet az ólomdarabon.
– Ahun ni – kiáltott egy hang –, még a lánc is ott van a
medve nyakán.
– Ott van, de már szakadozik...
A társa mondta ezt. Kisebb és satnyább volt, mint ő, de
azért rokonok lehettek. S most rá került az ólomöntés sora.
A többiek oda se néztek.
– De furcsa... Régi..., kétfejű sasmadár...
– Hogy lenne kétfejű – mordult rá a másik –, hiszen
egyetlen feje sincs.
Az emberke megnyugodott, hogy az ólom képének
egyetlen feje sincs, és lapulva a tagbaszakadt óriás
árnyékába bújt.
Közben az, akinek a kakast öntötték, szüntelenül uszította
a fekete ingest:
– Hát te nem önteted ki a jövendőt?
– Én már kiöntöttem saját magamnak! – vetette oda
hetykén a legény.



– Csak rajta, te asszony – kiáltotta a másik –, fordítsd ki a
serpenyőt, hadd lássuk azt a jövendőt mi is!
És az öntött ólom árnyéka ekkor hirtelen kirajzolódott a
falon.
– Lám, lám – ingerkedett a hosszú ujjú –, egy gitár! Mi is
lehetne más egyéb...
– Revolver az – ellenkezett egy hang a lóca túlsó végéről.
– Kinek revolver, kinek gitár! Csak attól függ, ki honnan
nézi. – S fenyegetően nevetett fel valaki.
Egy pohos ember zömök alakja mozgott bele ekkor a
tűzfénybe. Vöröses, sörtés haja egészen belepte nagy,
négyszögletes fejét. Az arca duzzadt volt, s a száját is olyan
furcsán csucsorította, mintha állandóan valamiféle
csehtrombitát fújna.
Csak rövid ideig emelte pöffeszkedőn az öntött
ólomdarabot, aztán hirtelen izgatottan zsebre vágta, mert
az ólom árnyéka tagadhatatlanul koporsóformát mutatott...
A nagy fejű két cimborája egymásra nézett az asztal
felett. Aztán az egyiknek, egy bocskoros, báránybőr
föveges, sötét alaknak valami szétmállott, különös zűrzavart
öntött ki ólomból az asszony. A másiknak, egy bátor szemű,
katonaviselt, fekete embernek valamiféle halász formáját
mutatta az öntött ólom árnyéka a falon.
– A hal is látszik – erősítették cimborái, a nagyfejű és a
bocskoros. – Ott... ott függ a horgon...
– Csak az a baj – hangzott a szeglet felől –, hogy a hal
nagyobb, mint a halász!
A katonaviselt dühösen arrafelé nézett, ahol a földön a
magányos, bús kolduslegény üldögélt.
– Hát te?... Talán bizony még ólmod sincsen? A legény
felvágta a fejét:
– Van egy utolsó pitykém a dolmányomon; azt elfeledték
lelopni a szomszédaim. – Egyszerre talpon állt, magasan,
keményen, és beledobta az ólompitykét a serpenyőbe.
Mögötte összebújt a három cimbora.
– Hadd lássuk, mi lesz a jövendője.



A pityke lassan olvadt, és közben fel-fellángolt a tűz.
Aztán a vizeskondérba billentette az asszony a serpenyőt.
Egy pillanat. Már felszökött az öntött ólom árnyéka.
– Bunkó lehetne...
– Vagy ököl?
– Semmi! Öntsd újra! – kiáltottak az emberek.
Az asszony kivette a legény kezéből az érthetetlen
ólomdarabot, s ismét a serpenyőbe dobta.
Kinn zúgott a vihar, a házban feszült a csend. És az
újraöntött ólom árnyéka megjelent a falon.
– Egy kéz...
– Az Isten keze: az én hazám régi formája – mondotta
ünnepélyesen a legény.
– Az ám...
– A régi Magyarország képe!
– Nem is tudtam, hogy ilyen volt – magyarázta könnyedén
az, akinek az előbb kakast öntöttek.
– Volt, nincs...
– Soha többé! – kiabálták összevissza a legény
szomszédai. Az ablakok megzörrentek a ház falában, s a
tető felett egyszerre mintha messze harangok kongását
sodorta volna a szél.
– Az én régi hazám...
Már az öklüket rázták a cimborák.
– Ki ez az asszony, hogy ilyet mer? –Miféle?...
A ház körül egyre erősebb lett a harangzúgás, benn
zavarosan ugráltak fel az emberek. Az asszony,
serpenyőjével a kezében, lassan feléjük fordult.
Az arca most sem látszott. Magasba egyenesedett alakját
hátulról világította meg a lobogó tűz. És miközben így,
rejtélyesen, hallgatva állt, körülötte újból felzsivajgott a
sokhangú tiltakozó beszéd:
– Rémképet öntöttél!
– Csak most... Lesz rá gondunk...
– Vége örökre!



– De hát ki vagy te, aki a múltat öntötted az ólommal
ennek a legénynek?...
Mikor az asszony megszólalt, olyan volt a hangja, mint a
szilveszteréji harangszó:
– Én nem a múltat öntöm, hanem a jövendőt. Én a fiatal
esztendő vagyok...



Kis vándorok
A meredek, sötét házfalak között, mint egy szakadékba
hullott le az utcába a hó. Már reggel óta hullott. Prémet
szegett az ereszcsatornákra, a cégtábla fölé. Puha, fehér
sapkát rakott a lámpák hegyére.
Az utcában senki sem járt. Csak az íves kapu alatt
mozdult elvétve egy kicsi árnyék. Egyre beljebb lapult,
mintha bújósdit játszana a zimankóval.
Rongyos, éhes, szegény kicsi fiú... Mikor felkerült a
nagyvárosba, eleinte egy marhaszállító kocsiban lakott,
idegen emberek között. Azután elküldték onnan. A kocsi
másra kellett. De akkor még ősz volt. A városi kertek padjain
is lehetett éjszakázni. Később nagy bérkaszárnyák lépcsői
alatt bújt meg a fekete aknában. Aztán egy rendetlen, öreg
ház pincelejárójában, a szemetesládák mögött. A szemétben
olykor ételmaradékokat is lelt, és az egymás hegyébe
állított ládák megvédték rejtekhelyét az éjszakai hidegtől.
Reggelenként, mikor virradt, és kaput nyitottak a házban,
kisurrant a szabadba. Koplalt, fázott, kéregetett. Kapuzárás
előtt megint a szemetesládák mögé bújt.
Ma észrevették. Egy vörös képű, haragos ember vette
észre. Lármázott, és kikergette az utcára. Másfelé próbált
szerencsét. Ott is ráakadtak, és mindig azt kiabálták, hogy
takarodjék.
Közben egészen besötétedett. Az utcákban sorra
becsukták a házak kapuját, és ő kívül maradt, magányosan,
dideregve a hófúvásban. Egyszer-kétszer még
felágaskodott, hogy elérje a csengőket a házak falán. De a
csengők magasan voltak, és ő kicsi volt.
A fehér sapkás lámpa alatt is várakozott. Talán jön valaki a
néptelen utcába, és segít rajta. Senki se jött.
Mikor a hideg már nagyon fájni kezdett neki, sorban
sorban halkan kopogtatott dermedt kis kezével a bezárt



házkapukon. Senki sem hallotta meg. A házak aludtak.
Az egyik kapunál aztán állva maradt. Jó kapu volt. Az íve
bemélyedt a falba. A hó nem vágott be alája olyan élesen,
mint a többi kapu alá.
Valahol fenn, a magas sötétben, sokszor egymás után egy
toronyóra kongatott bele kísértetiesen az éjszakába. A kicsi
fiú félni kezdett, és lekuporodott az öreg kapu ölébe. Miért is
bolyongott volna még tovább? Úgyse volt hová mennie.
A foga borzasztóan vacogott. Vézna teste fájt, mintha
kutyák rágták volna a csontjait. A hideg kutyái.
Egyszerre, nem tudta hogyan, lehunyt szemmel a búbos,
zöld cserépkályhát látta. Olyan volt, mint egy felfújt
óriásmadár a szoba szegletében, és télen meleg volt, és ő
szerette simogatni... messze... régen... otthon. Az atyja is a
szobában volt, és az anyja kötött. Aztán elment az atyja a
háborúba. Aztán a háborúnak is vége lett, de az atyja azért
csak odamaradt, és nem jött vissza soha. Minden olyan
érthetetlen volt. Az öregek mondták a templomtéren, hogy
béke van. A faluba mégis idegen katonák jöttek.
Lövöldöztek, és a falu népe világgá menekült a lucskos
országúton...
A kicsi fiú felzokogott a vén kapu ölében. Eszébe jutott...
Fejvesztett, jajgató népek futottak akkoriban valamennyi
úton. Gyalogosok, szekerek, hintók, állatcsordák, targoncák,
lovasok mozogtak a vasúti állomások felé.
Zsúfolt marhaszállító kocsikba tömték be az embereket. A
kicsi fiú félt, az anyja fogta a kezét, és sok lihegő emberi
test szorította egyre jobban. És azért mégis minden
állomáson új menekülteket tömtek a kocsiba. Már nem
lehetett lélegzeni, már fuldokolva hörögtek az emberek. És
ez volt a legiszonyúbb. A nagyok is féltek..., a nagyok is
sírtak, mint a kicsi gyerekek. Egyszerre egy furcsa sikoltást
hallott. Az anyja keze megrántotta a kezét, mintha el akarna
esni, pedig helye se lett volna ilyesmire. A zsúfoltságban
nem is lehetett volna elesni. Valaki mondta a feje felett,
hogy: vége! Ezt sem értette. Minek lenne vége? Az anyja



keze egyre hidegebb lett, de azért egyre jobban szorította a
kezét.
A vonat megállt. Az emberek helyet csináltak, és ekkor
valami borzasztó történt. Az anyja oldalt dűlt, és magával
rántotta őt is. Sohase tett eddig ilyet, és a kisfiú nem bírta
megérteni, miért játszik éppen most ilyesmit, mikor
mindenki olyan szomorú. Aztán felemelték őket, és az anyja
lenn feküdt a vagon előtt, a sínek között, a földön. Még
akkor is tovább játszott. Hiába szólítgatta, nem nézett rá, és
az arca egészen sápadt volt.
Valaki megint mondta, hogy: vége..., és az emberek
visszavitték őt a marhaszállító kocsiba. Hasztalan ordítozott,
rúgott, harapott, vitték magukkal, és az anyja ott maradt a
földön fekve, és tovább játszotta, hogy nem hallja őt.
A fekete vasúti kocsik csörömpölve lódultak előre. Az
anyját azóta nem látta viszont soha.
A magas sötétben kísértetiesen megint kongatni kezdett
egy toronyóra. Tizenkettőt ütött. A kicsi fiú már nem fázott.
A hideg kutyái már nem marták vézna testét. Hová lettek?...
A tagjai elzsibbadtak. Bágyadtan félig felnyitotta a szemét.
Az utcalámpa fején úgy megnövekedett a fehér kucsma,
hogy a láng is csak alig világított ki alóla. Álmos fényén
nagy, lassú pelyhek szálltak át, és a havazásban mint óriási,
fekete vasúti kocsik álltak a házak. „Az utasok már
beszálltak” – gondolta a kicsi fiú. Az ajtók becsukódtak.
Mindjárt indulhat a vonat...
És csakugyan, egyszerre úgy rémlett, a házak
elmozdulnak a helyükből. Egymáshoz koccannak,
elindulnak. Aztán szemközt nem volt többé semmi. Csak
millió táncoló, fehér pehely, és a kicsi fiú a mérföldes
havazásban halkan, édesen az édesanyja hangját hallotta
meg:
– Palkó... Kicsi fiam...
Boldogságában kicsordult a könny a szeméből, és anélkül
hogy mozdult volna, a kapu öléből elindult a havazáson át
az anyja felé.



Ment, mendegélt a sok szálló pehely között, mint
lombhullató fehér rengeteg erdőben...
Aztán kiért a fehér erdőből. A hóhullás lenn maradt,
mélyen alatta, és ő végtelen kék tisztáson járt. Az út
mentén csillagok égtek a csendben. Odalentről – mintha
tréfálnának – elvétve még toronyórák kongtak felfelé. De a
kicsiny fiú nem számlálta, hányszor ver a kalapácsuk. Ahol ő
járt, már nem számlálnak ilyesmiket...
Közben virradni kezdett. A csillaglámpák sorra kialudtak. A
reggeli ragyogásban madárdal hallatszott, és a kék mező
felett fodormenta szaga vegyült illatos füvekkel. A kicsi fiú
széles, puha országúton járt. Ekkor vette észre, hogy nincs
egyedül. Előtte is mentek, mögötte is jöttek, és
valamennyien apró fiúk, pici lányok voltak. Csupa kicsi
vándor a kék mezők aranyporos országútján.
Az egyiket véletlenül felismerte. A falujából való volt, a
szomszédék szőke Juliskája. Most már a többihez is
nekibátorodott.
– Honnan jöttök? Mi járatban vagytok?... És majd
mindannyian magyarul feleltek:
– A hét hegyek országából – mondotta egy fiú –,
elüldöztek minket a portánkról, sokat éheztünk. Odalenn
már nem volt maradásom...
– Hát te honnan jöttél?
– A Kárpátok alatt fogtam pillangót még e nyáron, aztán
elkergették az atyámat onnan. Megfagytunk az úton...
– Hát te?
– A tenger partján, világítótoronyban laktunk azelőtt. De
idegen katonaurak parancsolták, hogy nem maradhatunk
ott, pedig csak én tudtam, hol találni a parton a legszebb
kagylókat...
– Az én apám meg halász volt a Dráván, de elkergették
onnan. Puskatussal ütöttek a fejemre, mielőtt ide indultam.
Egy aszott, halvány, pici leány poroszkált Palkó fiú mellett,
a fodormenták illatában.
– És te... honnan vetődtél ide?



– Ahonnan te, a nagyvárosból jövök. Nem volt többé
kenyér, nem volt többé tej, nem volt többé hely – mondotta
a pici leány. – A sok menekülő, éhes magyar gyerek mind
odajött a régi országból. Eleszik szegények előlünk a
megmaradt eleséget.
Elhallgattak mind. Csend lett a nagy, kék mezőn, és az
aranyporos országúton sírdogálva mentek tovább a kicsi
vándorok.
Egyikük sem tudta, mennyi idő múlhatott el, mikor előttük
egyszerre gyönyörű, fehér város tornyai tornyosultak az
azúr mezők fölé. Lágyan csillogott minden, mintha
gyöngyházfényű fehér felhőkből épültek volna a falak. És a
felhőfalakban kitárva, gyöngéden, melegen,
ellenállhatatlanul olyan csodálatos aranykapu ragyogott,
hogy Palkó fiúnak egyszerre az édesanyja két kitárt karjára
kellett gondolnia. És a többi kicsi vándor is ilyent
gondolhatott, mert egyszerre mondták:
– Ez csak a Mennyország kapuja lehet...
Lelkendezve futni kezdtek, és meg sem álltak, míg
egyszerre ott nem álltak áhítatosan, levett kalappal,
könnyes szemmel, remegőn a kapu előtt, amelyen nem
kellett hiába kopogtatni, mint lenn, az emberek házainak
kapuján.
A fehér városból rejtélyes, boldog, halk zene áradt. A
fehér küszöbön két fehér szárnyú, aranykürtös, szép angyal
állt. Lehajoltak a kicsi vándorokhoz, és külön-külön
megkérdezték mindegyiket, vajon honnan jönnek?... Hát te
is onnan jöttél? Te is? És te is?... Hogyan lehetséges, hogy
majd mindannyian Magyarországból jöttök?
Egymásra néztek az angyalok, és az egyik hosszú
aranytrombitájába fújt. Nagy szárnycsattogás támadt a
trombita szavára. A város fehér falai közül kicsi angyalok
szálltak fel mindenütt, és repülve, hirtelen csaptak le a kapu
angyalai körül. Az angyalok intettek, és kiküldték őket,
hozzák hírül, miért jön a földről a legtöbb kicsi vándor épp
Magyarországból, ahol azelőtt olyan szép volt az élet?



A hírhozó angyalok mint a galambok seregei szálltak ki az
aranykapun, és eltűntek a kék mezők ragyogásában.
Mély és várakozó lett a csend. Aztán rövid idő se telt bele,
halk, finom nesz emelkedett alulról, mint rekkenő nyárban a
vadméhek zümmögése. Már szárnycsattogás lett a közelgő
neszből, már jöttek repülve a föld felől az angyalok. Bejárták
közben a világot, minden földrészt, minden országot. És
hozták a hírt:
– Kicsi vándorokkal van tele az út Magyarországtól idáig!
Jönnek, egyre jönnek, nincs ott maradásuk, mert az
országuknál ma nincs szomorúbb ország az egész világon...
A nagy angyalok tanácsot tartottak maguk között, hogyan
segítsenek.
– Mi ez? – kérdezte az egyik, és lehajolt.
– Ne haragudj – suttogta Palkó –, szegény országunkról
beszéltetek, és kicsordult a könnyem tőle.
– Jertek velem – mondotta ekkor egy fényes angyal, aki
nem látszott eddig. – Bevezetlek a mennyek városába, és a
legboldogabb hely lészen a tiétek, mert a földön a
legszomorúbb helyetek volt a gyermekek között...
Palkó felmosolygott; egyszerre tudta, hogy az anyjához
vezetik.
– Ti pedig – szólt az Úr angyala a hírnökangyalokhoz
szedjétek össze a kapu küszöbén az ő könnyeiket, vigyétek
le a földre, és tegyétek bele az emberek szívébe, mert a
kicsi vándorokat csakis az emberek szíve tartóztathatja
odalenn a földön.
És az angyalok seregei szárnyra keltek a kék mezők felett,
hogy levigyék a gyermekek könnyeit a halandók közé.



Tartalom
Feltámadás 6
A sorsfolyó 8
Dalos szerelem 14
Álmok 27
Apródszerelem 33
A boszorkány 42
Petneházy 50
Aeterna Hungaria 77
Megállt az óra 86
Tépett atilla 109
A vén zsibárus szerencséje 116
Az imádság 123
Fehér halál 127
Kis ház, nagy tragédia 143
Cigányok 148
Kilenc rézpénz 152
A pelejthei molnár 157
Ludovika 166
Március 175
Az idegen 177
Az apostol 197
Az utolsó dereglye 203
A fiatal esztendő 208
Kis vándorok 213
Tartalom 219



Tartalom
Feltámadás 6
A sorsfolyó 8
Dalos szerelem 14
Álmok 27
Apródszerelem 33
A boszorkány 42
Petneházy 50
Aeterna Hungaria 77
Megállt az óra 86
Tépett atilla 109
A vén zsibárus szerencséje 116
Az imádság 123
Fehér halál 127
Kis ház, nagy tragédia 143
Cigányok 148
Kilenc rézpénz 152
A pelejthei molnár 157
Ludovika 166
Március 175
Az idegen 177
Az apostol 197
Az utolsó dereglye 203
A fiatal esztendő 208
Kis vándorok 213
Tartalom 219